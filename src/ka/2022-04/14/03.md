---
title: ღვთის ტაძარში
date: 26/12/2022
---

ზოგიერთი ზეცას ღვთის საწმიდრად მიიჩნევს. მაგრამ გამოცხადების წიგნი საუბრობს კონკრეტული ტაძრის შესახებ ახალ იერუსალიმში, სადაც ღვთის ტახტია და მინის ზღვა (იხ. გამოცხ. 4:2-6; 7:9-15; 15:5-8). ამ ტაძარში უამრავი წმიდა ყველა ერიდან, ტომიდან, მოდგმისა და ენიდან მარადიულად თაყვანს სცემენ ღმერთს (იხ. გამოცხ. 7:9-17).

`გამოცხ. 7:9-15 შეადარეთ გამოცხ. 21:3, 22-ს. როგორ შევუსაბამოთ ერთმანეთს უამრავ დახსნილთა რაოდენობა, რომლებიც ემსახურებიან ღმერთს "დღე და ღამე მის ტაძარში" (გამოცხ. 7:15) იოანეს მტკიცებულებას "ტაძარი კი ვერ ვიხილე" (გამოცხ. 21:22) ახალ იერუსალიმში?`

ზეციური საწმიდარი ყოველთვის იყო ადგილი, სადაც ზეციური მეომრები თაყვანს სცემენ ღმერთს. მაგრამ ცოდვის გაჩენასთან ერთად ეს საწმიდარი ასევე იქცა ადგილად, საიდანაც კაცობრიობას სთავაზობენ ხსნას. "როცა ცოდვის პრობლემა გადაწყდება, ზეციური საწმიდარი კვლავ დაუბრუნდება თავის თავდაპირველ ფუნქციას. გამოცხ. 21:22-ში იოანე ღვთისმეტყველი გვამცნობს, რომ მას არ უნახავს ტაძარი ქალაქში, რადგან ყოვლისშემძლე უფალი ღმერთი და კრავია მისი ტაძარია. მაგრამ ნიშნავს კი ეს იმას, რომ აღარ არსებობს უფლის სახლი, სადაც მისი ქმნილებები შეძლებდნენ მისვლას და განსაკუთრებულ ურთიერთობას მასთან? არავითარ შემთხვევაში!" (Richard Davidson. The Sanctuary: "To Behold the Beauty of the Lord").

გამოცხადების წიგნი განსაკუთრებულ ყურადრებას უთმობს მას, ვისაც თაყვანს სცემენ და მათ, ვინც თაყვანს სცემს მას. ეს ზეციური თაყვანისცემა ყურადღებას ამახვილებს ღმერთსა და კრავზე (იხ. გამოცხ. 5:13; 7:10). როგორც უნდა იყოს ყოველთვის, თაყვანისცემის ცენტრს წარმოადგენს ქრისტე.

თაყვანისმცემლები არიან "დიდი გასაჭირიდან მოსულები. გაირეცხეს თავიანთი სამოსელი და გაათეთრეს ისინი კრავის სისხლით" (გამოცხ. 7:14). ისინი ღვთის დამხსნელი და გარდამქმნელი ძალის ცოცხალი მოწმეები არიან. ისინი ქებას უგალობენ ღმერთს იმისთვის, ვინც არის იგი და იმისთვის, თუ რა გააკეთა მან მათთვის.

გამოცხ. 21:3-ში ნათქვამია: "აჰა, სავანე ღვთისა კაცთა შორის! და ის დამკვიდრდება მათ შორის, ისინი იქნებიან მისი ერი და თვით ღმერთი იქნება მათთან". ეს ტექსტები გადმოგვცემს სხვა მრავალი ნაწყვეტის აზრს (იხ. იერ. 32:38; ეზეკ. 37:27; ზაქ. 8:8; ებრ. 8:10).

`რას ნიშნავს დღეს ჩვენთვის დედამიწაზე, რომ ღმერთი იქნება ჩვენი ღმერთი, ჩვენ კი ვიქნებით მისი ხალხი? როგორ ვიცხოვროთ ამ საოცარი ჭეშმარიტების შესაბამისად?`