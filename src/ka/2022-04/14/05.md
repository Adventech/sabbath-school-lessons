---
title: აღარ იქნება სიკვდილი და ცრემლი
date: 28/12/2022
---

სწავლება სამშვინველის უკვდავებაზე, რომელსაც მივყავართ ჯოჯოხეთის მოგიზგიზე ცეცხლის მარადიული ტანჯვის იდეასთან, ეწინააღმდეგება ბიბლიურ სწავლებას იმის შესახებ, რომ ახალ ცასა და ახალ მიწაზე "გლოვა, გოდება და ტკივილიც აღარ იქნება" (გამოცხ. 21:4). ეს სწავლება ჭეშმარიტი რომ ყოფილიყო, მაშინ "მეორე სიკვდილი" ვერ აღმოფხვრიდა ცოდვას და ცოდვილებს სამყაროდან, არამედ მხოლოდ გამოამწყვდევდა მათ გოდებისა და ტანჯვის მარადიულ ჯოჯოხეთში. ასეთ შემთხვევაში სამყარო ვერასოდეს აღდგება სრულად თავის პირველყოფილ სრულყოფილებამდე. მაგრამ დიდება უფალს იმისთვის, რომ ბიბლია გვიხატავს სრულიად სხვა სურათს!

`წაიკითხეთ ეს. 25:8 და გამოცხ. 7:17; 21:4. რა სიმშვიდე და იმედი შეუძლიათ გვაჩუქოს ამ ტექსტებმა განსაცდელისა და ტანჯვის ახლანდელ სამყაროში?`

ცხოვრება შეიძლება იყოს ძალიან მძიმე, უსამართლო და სასტიკი. ადამიანები, რომლებიც ასეთი ძვირფასი არიან ჩვენთვის, შეუბრალებლად მიჰყავს სიკვდილის ცივ მკლავებს. ან გვღალატობენ ისინი, რომლებსაც ვენდობოდით და ვინც ასე ძლიერ გვიყვარდა.

ასეთ მომენტებში გულგატეხილმა ადამიანმა შეიძლება დასვას კითხვა: ღირს კი საერთოდ ცხოვრება. მიუხედავად ჩვენი მწუხარებისა, ღმერთი ყოველთვის ისწრაფის დაგვამშვიდოს. მაგრამ კიდევ ბევრი ცრემლის დაღვრა და არცთუ ცოტა მძიმე მოვლენის გადატანა მოგვიწევს იმ დიდებულ დღემდე, როცა სიკვდილი, მწუხარება და გოდება აღარ იარსებებს (იხ. გამოცხ. 21:1-5).

შეგვიძლია დარწმუნებული ვიყოთ, რომ უკანასკნელ სამსჯავროზე ღმერთი თითოეულ ადამიანს სამართლიანად და სიყვარულით მოექცევა. ყველა ჩვენი ახლობელი, რომლებიც ქრისტეში განისვენებენ, მკვდრეთით აღდგება, რათა ჩვენთან ერთად იყვნენ მარადისობაში. ისინი, ვინც უარყო საუკუნო სიცოცხლის ნიჭი, ბოლოსდაბოლოს, მარადიულად დაიღუპება და აღარ მოუწევს იცხოვროს "არასასიამოვნო" ზეცაში ან მარად მოგიზგიზე ცეცხლში. ყველაზე დიდ იმედს გვანიჭებს ღმერთის სამართლიანი დამოკიდებულება ყველას მიმართ. როცა სიკვდილი საბოლოოდ აღარ იარსებებს, დახსნილნი სიხარულით შესძახებენ: "სად არის, სიკვდილო, შენი ნესტარი? სად არის, ჯოჯოხეთო, შენი ძლევა?" (1კორ. 15:54,55).

უფალი დაგვპირდა, რომ ახალ ცასა და ახალ მიწაზე იგი მოახდენს სასწაულს: "მე შევქმნი ახალ ცას და ახალ მიწას. და არ გაიხსენება წინანდელნი და არ ამოვა გულთან" (ეს. 65:17). ეს არ ნიშნავს, რომ ზეცა იქნება არაცნობიერ მდგომარეობაში ყოფნის ადგილი, არამედ უფრო ის, რომ წარსული დროთა განმავლობაში ამოიშლება მოგონებებიდან ზეცის მარადიული სიხარულის წყალობით.

`ვის არ გამოუცდია საკუთარ თავზე ადამიანის სიცოცხლის უსამართლო განადგურება? როგორ შეგვიძლია ვისწავლოთ ნდობა და, რამდენადაც შესაძლებელია, ვიხაროთ უფლის სიკეთითა და სიყვარულით, განსაკუთრებით მძიმე დროში?`