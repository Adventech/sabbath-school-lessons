---
title: საბოლოო განაჩენი
date: 18/12/2022
---
ბევრისთვის სამსჯავროს იდეა ნიშნავს განკითხვას. და თუმცა ეს პროცესის ნაწილია, არ უნდა დაგვავიწყდეს, რომ უკანასკნელი სამსჯავროს იდეას გააჩნია დადებითი მხარე, რადგან ეს სამსჯავრო ასევე გულისხმობს მართლების გამართლებას. ფაქტობრივად, დანიელის წიგნში ნათქვამია, რომ უკანასკნელი დროის სამსჯავრო "უზენაესის წმიდების სასარგებლოდ" (დან. 7:22; სინოდალურ თარგმანში "უზენაესის წმიდებს გადაეცემათ") გადაწყდება. ღვთის სამსჯავრო გულისხმობს განკითხვასაც და გამართლებასაც - პრინციპი აღებულია ძველი აღთქმის ამ ტექსტიდან: "მაშინ მოუსმინე ციდან და სამართალი გაუჩინე შენს მსახურთ, მტყუანი გაამტყუნე, რომ მის თავზე იყოს მისი საქციელი, და მართალი გაამართლე, რომ მისი სიმართლისამებრ მიეზღოს" (3მეფ. 8:32).

წაიკითხეთ მათ. 25:31-46 და იოან. 5:21-29. იესოს სიტყვების თანახმად, რომელი ორი ურთიერთგამომრიცხავი განაჩენი იქნება გამოტანილი უკანასკნელ სამსჯავროზე?

ზოგიერთი ამტკიცებს, რომ გამონათქვამები "ვისაც ის სწამს, არ განიკითხება" (იოან. 3:18) და "ვისაც... ჩემი მომავლინებელი სწამს, მას აქვს საუკუნო სიცოცხლე და განკითხვაზე არ მიდის" (იოან. 5:24) ნიშნავს, რომ ვინც ქრისტეში იმყოფება, მას სამსჯავრო საერთოდ არ შეეხება. მაგრას ეს გამონათქვამები გულისხმობს, რომ მორწმუნეები არ განიკითხებიან სამსჯავროზე. აქედან გამომდინარე, ეს ტექსტები უნდა გავიგოთ როგორც "არ განიკითხება" (იოან. 3:18) და "განკითხვაზე არ მიდის" (იოან. 5:24).

ეს ნიშნავს იმას, რომ ჩვენი ბედი ახლა განისაზღვრება, ამქვეყნიურ ცხოვრებაში. ისინი, ვინც ქრისტეში არიან, სამსჯავროზე გამართლდებიან, ხოლო ისინი, ვინც ქრისტეში არ არიან, რჩებიან განკითხვაში. სამსჯავროზე საუბრისას (იხ. მათ. 25:31-46), ქრისტემ ახსენა არა მხოლოდ თხების (უწმიდურების) თანდასწრება, არამედ  ცხვრებისაც (მართლები). და პავლე მოციქულიც გასაგებად საუბრობდა ამის შესახებ: "ვინაიდან ჩვენ ყველანი უნდა გამოვცხადდეთ ქრისტეს სამსჯავროს წინაშე, რათა თითოეულმა მიიღოს იმის მიხედვით, რასაც სხეულის სიცოცხლის დროს აკეთებდა - კეთილს თუ ბოროტს (2კორ. 5:10).

სამსჯავროზე ფიქრისას, უნდა გვახსოვდეს, რომ მადლით ვართ დახსნილნი (ეს. 55:1; ეფეს. 2:8-10), რწმენით ვართ გამართლებულნი (დაბ. 15:6; რომ. 5:1) და საქმეებით განვიკითხებით (ეკლ. 12:14; მათ. 25:31-46; გამოცხ. 20:11-13). სამსჯავრო პროცესის საძირკველში დევს ღვთის ზნეობრივი რჯული, რომელიც მოკლედ არის ჩამოყალიბებული ათ მცნებაში (ეკლ. 12:13,14; იაკ. 1:25; 2:8-17). ჩვენი საქმეები არის გარეგნული დამოწმება ჩვენი დამხსნელი გამოცდილების ჭეშმარიტებისა და აქედან გამომდინარე, ასევე შეფასდება სამსჯავროს დროს. გახსოვდეთ: ღმერთი არ ირჩევს ზოგიერთს ხსნისთვის და სხვებს - დაღუპვისთვის. თითოეული იქნება ზნეობრივად პასუხისმგებელი საკუთარი არჩევანისა და ხვედრის გამო.

ბოლოსდაბოლოს, უკანასკნელი სამსჯავრო არ არის ის დრო, როცა ღმერთი იღებს გადაწყვეტილებას მიგვიღოს თუ უარგვყოს, არამედ დრო, როცა ღმერთი ხაზს უსვამს ჩვენს არჩევანს: მივიღეთ თუ არა იგი, არჩევანი, რომელსაც საკუთარი საქმეებით ვამჟღავნებთ.