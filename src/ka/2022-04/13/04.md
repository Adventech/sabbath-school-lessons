---
title: ათასწლოვანი სამსჯავრო
date: 20/12/2022
---
ბიბლია გვეუბნება, რომ მეორედ მოსვლის დროს:

1. ამ დროს მცხოვრები წმიდები შეიცვლებიან და უხრწნელ სხეულში აღმდგარი წმიდები შეხვდებიან "ჰაერში უფალს" (1თეს. 4:16, 17).

2. ყველა წმიდა ზეატაცებული იქნება ზეცაში, რათა სუფევდეს ზეციურ "სავანეში", რომელიც თავად მოუმზადა მათ (იოან. 14:1-3).

3. მხოლოდ ათასი წლის დასასრულს, უწმიდურთა, ეშმაკისა და ცოდვით დაცემულ ანგელოზთა და ცოდვილი მიწის განადგურების შემდეგ, ახალი იერუსალიმი გადაიქცევა წმინდანთა სახლად (გამოცხ. 21:1-3, 9-11). ამგვარად, ათასი წლის განმავლობაში, სანამ დედამიწა გაუკაცრიელებული იქნება, წმიდები იმეფებენ ქრისტესთან ერთად ზეცაში (იერ. 4:23; გამოცხ. 20:4).

წაიკითხეთ 1კორ. 6:2,3 და გამოცხ. 20:4-6, 11-13. რატომ უნდა ესწრებოდნენ წმიდები უკანასკნელი სამსჯავროს მეორე ფაზას?

სამსჯავროს მთელი პროცესი განკუთვნილია იმისთვის, რომ: 1) გამართლდეს ღმერთის ხასიათი სატანის ბრალდებების ფონზე, რომ ღმერთი უსამართლოდ ექცევა თავის ქმნილებებს; 2) დამტკიცდეს მართლების გამართლების მიუკერძოებლობა; 3) ნაჩვენები იყოს უწმიდურთა დასჯის სამართლიანობა; 4) გაქარწყლდეს ყველა ეჭვი, რომელიც შეიძლება კვლავ მივიდეს ახალ ამბოხებამდე სამყაროში. მართლებზე საგამოძიებო სამსჯავროში, რომელიც მოხდება მეორედ მოსვლამდე, მონაწილეობს მხოლოდ ზეციური მხედრობა (იხ. დან. 7:9, 10). მაგრამ ათასწლოვანი სამსჯავროს დროს უწმიდურებსა და ცოდვით დაცემულ ანგელოზებზე მონაწილეობას მიიღებენ წმიდებიც (იხ. 1კორ. 6:3; იუდ. 6; გამოცხ. 20:4-6).

 სასამართლო გამოძიება, რომელიც წინ უსწრებს მეორედ მოსვლას, დაიწყო 1844 წელს, როცა "ტახტრევნები დაიდგა... დასხდა სამსჯავრო და გადაიშალა წიგნები" (დან. 7:9, 10). თუმცა ათასლოვანი სამსჯავრო დაიწყება მას შემდეგ, რაც წმიდები ზეატაცებულნი იქნებიან ცაში და თავიანთ ადგილებს დაიკავებენ ტახტებზე და სამსჯავრო მათ გადაეცემათ როგორც ნაფიც მსაჯულებს. შემდეგ კვლავ გადაიშლება ზეციური წიგნები "და განკითხულ იქნენ მკვდრები წიგნებში ნაწერიდან, მათი საქმეებისამებრ" (გამოცხ. 20:4, 12). ეს პროცესი წმიდებს აძლევს საშუალებას შეაფასონ ზეციური ჩანაწერები და ყველა შემთხვევაში დაინახონ ღმერთის სამართლიანი დამოკიდებულება. იგი ადამიანებს არა მხოლოდ იმას უბრუნებს, რაც მათ დაიმსახურეს საკუთარი გადაწყვეტილებების საფუძველზე, არამედ ასევე უხსნის მათ, თუ რატომ აკეთებს ამას.

რას გვეუბნება ეს ღმერთის ხასიათის შესახებ: მანამ, სანამ რომელიმე დაღუპული ურწმუნო აღდგება, რათა შეხვდეს მეორე სიკვდილს, დახსნილები ჩართული იქნებიან სამსჯავრო პროცესში და არავინ დაისჯება მანამ, სანამ ჩვენც არ დავინახავთ ღმერთის სამართლიანობასა და სიმართლეს? გაგვიზიარეთ თქვენი პასუხები საშაბათო სკოლის გაკვეთილზე.