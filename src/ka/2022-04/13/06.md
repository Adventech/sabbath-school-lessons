---
title: მეორე სიკვდილი
date: 22/12/2022
---

ღმერთი მართავს კაცობრიობის ისტორიას და მიჰყავს იგი უკანასკნელი დროის კულმინაციასთან. ათასწლოვანი პერიოდის დასასრულს ყველა დაღუპული უწმიდური აღდგება თავისი საფლავებიდან, რათა მიიღონ განაჩენი (იხ. გამოცხ. 20:5, 11-15). შემდეგ, როცა სამსჯავრო პროცესი დასრულდება და მას ვეღარაფერი დაემატება, უწმიდურები აღიარებენ ღვთის სამართლიანობას. "დიადი ბრძოლის დასასრულს მთელი სამყარო: - უფლის ერთგულნიც და ამბოხებულნიც, ერთხმად აღიარებენ: "მართალია და ჭეშმარიტი შენი გზები, წმიდანთა მეფევ!" და თავად სატანაც "იძულებულია აღიაროს ღმერთის სამართლიანობა და ქრისტეს უმაღლესი ძალა" (ე. უაითი. დიადი ბრძოლა, გვ. 523).

`წაიკითხეთ მალ. 4:1 და გამოცხ. 20:14,15; 21:8. როგორი იქნება ღვთის სამსჯავროს საბოლოო შედეგი?`

`ამ მუხლების თანახმად, ვინ და რა დაიწვება ცეცხლის ტბაში?`

`რატომ შეიძლება ჩავთვალოთ ღვთის სიყვარულის გამოვლინებად უწმიდურთა საბოლოო განადგურება?`

სატანის, მისი ანგელოზებისა და ყველა ცოდვილის განადგურება სამყაროს განწმედს ცოდვისგან და მისი შედეგებისგან. და მიუხედავად ამისა, უწმიდურთა საბოლოო განადგურებაც კი ღვთის სიყვარულის გამოვლენაა არა მხოლოდ წმიდების მიმართ, არამედ თავად უწმიდურების მიმართაც. ისინი თავად ისურვებდნენ დაღუპულიყვნენ, ვიდრე ეცხოვრათ ღმერთის თანდასწრებაში, რომელიც ცოდვილთათვის "შემჭმელი ცეცხლია" (ებრ. 12:29).

"ისინი ვერ გაუძლებდნენ ყოველივე ამას, ამიტომ მხოლოდ ერთი სურვილი ექნებოდათ: ამ წმიდა ადგილიდან გაქცევა. ისინი უმალ სიკვდილს აირჩევდნენ, ოღონდ იმის სახეს დამალვოდნენ, ვინც მათი გამოსყიდვისათვის მოკვდა. უწმიდურთა ბედს მათი საკუთარი არჩევანი გადაწყვეტს. მათ თავიანთი ნებით უარყვეს ზეცა, ღმერთი კი კვლავაც უცვლელი რჩება: სამართლიანი და მოწყალე" (ე. უაითი. დიადი ბრძოლა, გვ. 422).

ამგვარად, ცოდვისა და ცოდვილის საბოლოო განადგურება, ჯოჯოხეთში მარადიული ტანჯვის არაბიბლიური თეორიისგან განსხვავებით, სამართლიანი და თანაზომიერი სასჯელია იმ ნებისმიერი ბოროტებისთვის, რომელიც ადამიანებმა ჩაიდინეს. იგი ასევე ამტკიცებს, რომ ცოდვას ჰქონდა დასაწყისი და ექნება დასასრულიც. მთელი სამყარო დაუბრუნდება თავის თავდაპირველ სრულყოფილებას, რომელიც არსებობდა მანამ, სანამ გასაიდუმლოებულად და ყველანაირი გამართლების გარეშე, შეუსაბამო წინაპირობებისა და მიზეზების გარეშე არ წარმოიშვა ცოდვა, ბოროტება და დაუმორჩილებლობა. 

დიდება უფალს იმისთვის, რომ ის, როგორც "მართალი მსაჯული" (2ტიმ. 4:8) მიიღებს სამართლიან გადაწყვეტილებას მიანიჭოს უკვდავება მართლებს და მარადიული სიკვდილი უწმიდურებს.

`რატომ იქნებოდა უსამართლო, თუკი, ბოლოსდაბოლოს, ღმერთი ყველას გადაარჩენდა? რა არის ამ იდეაში არასწორი?`