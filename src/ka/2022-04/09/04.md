---
title: "მსურს წავიდე და ვიყო ქრისტესთან"
date: 22/11/2022
---

`წაიკითხეთ ფილიპ. 1:21-24 და 1თეს. 4:13-18. როდის ელოდა პავლე "ქრისტესთან" (ფილიპ. 1:23) და "უფალთან" (1თეს. 4:17) ყოფნას?`

პავლე ცდილობდა ეცხოვრა "ქრისტეში" ამჟამად (2კორ. 5:17) და "უფალთან" მისი მეორედ მოსვლის შემდეგ (1თეს. 4:17). სიკვდილსაც კი არ შეეძლო შეერყია მოციქულის მტკიცე რწმენა იმისა, რომ თავის მაცხოვარს და უფალს ეკუთვნის. როგორც მან თქვა თავის წერილში რომაელთა მიმართ, "ვერც სიკვდილი, ვერც სიცოცხლე" ვერ შეძლებს "ჩვენს ჩამოშორებას ღვთის სიყვარულისაგან ჩვენს უფალ ქრისტე იესოში" (რომ. 8:38,39). "თუ ვცოცხლობთ, უფლისათვის ვცოცხლობთ და, თუ ვკვდებით, უფლისათვის ვკვდებით. და ამიტომ, ვცოცხლობთ თუ ვკვდებით, უფლისანი ვართ" (რომ. 14:8). 

ამის გათვალისწინებით, პავლე მოციქული მკვდარი მორწმუნეების შესახებ საუბრობდა როგორც "იესოში განსვენებულების" შესახებ (1თეს. 4:14), რომლებიც აღდგებიან ქრისტეს მეორედ მოსვლის დროს, რათა მოიპოვონ საუკუნო სიცოცხლე (იხ. 1კორ. 15:16-18; 1თეს. 4:13-18).

როდესაც პავლემ ახსენა "მსურს წავიდე და ვიყო ქრისტესთან" (ფილიპ. 1:23), ჰქონდა თუ არა მას მხედველობაში, რომ სიკვდილის შემდეგ მისი სული ამაღლდება, რათა ცნობიერად იყოს ქრისტესთან? არანაირად. ამ მუხლში "პავლე სიტყვიერად გამოხატავს თავის სურვილს დატოვოს ამჟამინდელი შფოთიანი არსებობა და იყოს ქრისტესთან, ისე რომ არ ახსენებს დროის იმ შუალედს, რომელიც შეიძლება გავიდეს ამ ორ მოვლენას შორის. ეს მუხლი არ ამბობს, რომ პავლე ელოდა ზეცაში მოხვედრას მაშინათვე სიკვდილის შემდეგ. მოციქული გარკვევით ამბობს, რომ არ მიიღებს თავის ჯილდოს ქრისტეს მეორედ მოსვლამდე (2ტიმ. 4:8). ფაქტობრივად, პავლე ამბობს, რომ თავისი წასვლის (სიკვდილის) შემდეგ, შემდეგი, რასაც ის გააცნობიერებს, იქნება ქრისტეს მეორედ მოსვლა და აღდგომა: „ვიქნებით ზეატაცებულნი ღრუბლებში, რათა ჰაერში შევეგებოთ უფალს და ამგვარად უფალთან ვიქნებით სამარადისოდ" (1თეს. 4:17). ასევე უნდა აღინიშნოს, რომ ბიბლიის ავტორები ზოგჯერ ერთდროულად მიუთითებენ ორ მოვლენაზე, რომლებიც შეიძლება გაყოფილი იყოს დროის ხანგრძლივი პერიოდით"  (Andrews Study Bible, p. 1555). 

მაგრამ პავლე არჩევს მოკვდეს, ვიდრე იცოცხლოს? იმიტომ რომ მაშინ იგი ბოლოსდაბოლოს დაისვენებდა ყველა თავისი პრობლემისგან და მეტად აღარ იგრძნობდა ტკივილს (იხ. 1კორ. 9:27). და იგი მოკვდა სრული დარწმუნებით, რომ მიიღებს "სიმართლის გვირგვინს" ქრისტეს მეორედ მოსვლის დროს (იხ. 2ტიმ. 4:6-8). მიუხედავად იმისა, რომ პავლეს აშკარად არ სურდა სიკვდილი, მან იცოდა, რომ სიკვდილის შემდეგ მას ელის სიმშვიდე საფლავში.

`რთულ პერიოდში ვინ არ დაფიქრებულა იმის შესახებ, რა კარგი იქნებოდა დაგვეხუჭა თვალები და დაგვეძინა სიკვდილის ძილით, რათა შემდეგ გაგვეხილა ისინი და "ვყოფილიყავით ქრისტესთან"? როგორ გვეხმარება ეს აზრი იმის გაგებაში, თუ რის შესახებ წერდა პავლე ფილიპელებს?`