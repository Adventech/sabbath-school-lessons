---
title: "დღესვე ჩემთან ერთად იქნები სამოთხეში"
date: 21/11/2022
---

ერთ-ერთი ბიბლიური მუხლი, რომელსაც ფართოდ იყენებენ სამშვინველის უკვდავების შესახებ სწავლების დასამტკიცებლად, ჩაწერილია ლუკ. 23:43-ში: "ჭეშმარიტად გეუბნები შენ: დღესვე ჩემთან ერთად იქნები სამოთხეში". ამ მუხლის კითხვის დროს თითქმის ყველა თარგმანში (ზოგიერთის გამოკლებით) იქმნება შთაბეჭდილება, რომ იმავე დღეს, როცა ქრისტე მოკვდა, ის და ავაზაკი ერთად იყვნენ სამოთხეში. გასაკვირი არ არის, ეს თარგმანები ხომ იმ ბიბლეისტების მიერ არის გაკეთებული, რომლებსაც სწამთ დოგმატის სამშვინველის ბუნებრივი უკვდავების შესახებ. მაგრამ განა ეს არის ამ მუხლის საუკეთესო თარგმანი?

`ლუკ. 23:43 შეადარეთ იოან. 20:17-სა და 14:1-3-ს. როგორ უნდა გავიგოთ ჯვარზე მომნანიე ავაზაკისთვის მიცემული დაპირება, იესოს იმ სიტყვების ფონზე, რომლითაც მან მარიამ მაგდალელს მიმართა და მოწაფეებისთვის მიცემული დაპირებიდან გამომდინარე?`

ვარაუდი, რომ ქრისტე და ავაზაკი იმავე დღეს წავიდნენ სამოთხეში (ანუ ზეცაში), ეწინააღმდეგება იესოს სიტყვებს, რომელიც მან მარიამ მაგდალელს უთხრა თავისი აღდგომის შემდეგ. ეს სიტყვები ადასტურებს, რომ იგი ჯერ არ გამოჩენილა თავისი ზეციერი მამის თანდასწრებით (იხ. იოან. 20:17). ვარაუდი, რომ იესო და მომნანიე ავაზაკი იმავე დღეს წავიდნენ ზეცაში, ასევე ეწინააღმდეგება მაცხოვრის დაპირებას, რომელიც მოწაფეებს მისცა, რომ ისინი ზეცაში წაყვანილი იქნებიან მხოლოდ მისი მეორედ მოსვლის დროს (იხ. იოან. 14:1-3).

ლუკ. 23:43-ის ტექსტთან დაკავშირებით ჩნდება კითხვა: ზმნიზედა "დღესვე" (ბერძ. სემერონ) უნდა დავაკავშიროთ ზმნასთან, რომელიც მას მოსდევს ("ყოფნა"), თუ ზმნასთან, რომელიც წინ უსწრებს ("თქმა")? ვილსონ პაროსკი აღიარებს, რომ "გრამატიკული თვალსაზრისით" ზუსტი ვარიანტის დადგენა პრაქტიკულად შეუძლებელია. "თუმცა ლუკას გააჩნია გარკვეული ტენდენცია გამოიყენოს მოცემული ზმნიზედა წინა ზმნასთან. ეს დაფიქსირებულია სიტყვა "სემერონ"-ის გამოყენების 20 შემთხვევიდან 14 შემთხვევაში ლუკას სახარებასა და საქმეების წიგნში" (Wilson Paroschi, «The Significance of a Comma: An Analysis of Luke 23:43», in Ministry, June 2013, p. 7).

ამრიგად, ლუკ. 23:43-ის დაწერის უფრო სწორი ფორმა იქნებოდა: "ჭეშმარიტად გეუბნები შენ დღესვე: ჩემთან ერთად იქნები სამოთხეში". ამ შემთხვევაში იდიომატური გამოთქმა: "ჭეშმარიტად გეუბნები შენ დღესვე" ხაზს უსვამს განცხადების "ჩემთან ერთად იქნები სამოთხეში" აქტუალურობას და საზეიმო მნიშვნელობას. სხვა სიტყვებით, იესო ჰპირდება ავაზაკს, რომ იგი გადარჩენილი იქნება.

`კიდევ ერთხელ წაიკითხეთ ისტორია მომნანიე ავაზაკის შესახებ (ლუკ. 23:39-43). ქრისტე მას დაჰპირდა საუკუნო სიცოცხლეს, მიუხედავად მისი ცოდვებისა, მიუხედავად იმისა, რომ მას არაფერი გააჩნდა, ღმერთისთვის რომ შეეთავაზებინა. მოცემული ისტორია როგორ გვიმჟღავნებს დიდებულ ჭეშმარიტებას რწმენით გადარჩენის შესახებ? რით ვგავართ ამ ავაზაკს? რით განვსხვავდებით?`