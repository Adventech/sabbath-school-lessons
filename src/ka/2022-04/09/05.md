---
title: ქადაგება სულებს საპყრობილეში
date: 23/11/2022
---

`წაიკითხეთ 1პეტრ. 3:13-20. როგორ უქადაგა ქრისტემ "საპყრობილეში სულებსაც... ნოეს დღეებში"? (იხ. აგრეთვე დაბ. 4:10.) `

კომენტატორები, რომლებსაც სწამთ სამშვინველის ბუნებრივი უკვდავება, ჩვეულებრივ მიუთითებენ, რომ ქრისტემ უქადაგა "სულებს საპყრობილეში" (1პეტრ. 3:19), როცა ჯერ კიდევ სამარხში იმყოფებოდა. ისინი თვლიან, რომ ქრისტეს უსხეულო სული წავიდა ჯოჯოხეთში და უქადაგებდა წარღვნამდელ ადამიანთა უსხეულო სულებს. 

თუმცა ეს ფანტასტიკური წარმოდგენა მიუღებელია ბიბლიური თვალსაზრისით, რადგან მკვდართათვის არ არსებობს გადარჩენის მეორე შესაძლებლობა (იხ. ებრ. 9:27,28). მაშინ რატომ უქადაგებდა იესო მათ, ვისაც მეტად აღარ ჰქონდა გადარჩენის შანსი?

ეს თეორია ეწინააღმდეგება ბიბლიურ სწავლებას იმის შესახებ, რომ საბოლოო აღდგომამდე განსვენებულნი რჩებიან საფლავში არაცნობიერ მდგომარეობაში (იხ. იობ. 14:10-12; ფსალმ. 145:4; ეკლ. 9:5,10; 1კორ. 15:16-18; 1თეს. 4:13-15).

ამას გარდა, ამ მუხლში ნამდვილად რომ იგულისხმებოდეს, რომ იესომ, დატოვა თავისი სხეული სამარხში, ჩავიდა ჯოჯოხეთში და უქადაგა წარღვნამდელი დროის უკეთურ ადამიანებს, მხოლოდ მათ რატომ მოისმინეს მისი უწყება? განა მათთან ერთად ჯოჯოხეთში არ იწვოდნენ სხვა ცოდვილნი? რატომ მოისმინეს მისი ქადაგება მხოლოდ წარღვნამდელმა ადამიანებმა?

ასევე უაზრობაა იმის ვარაუდი, რომ ქრისტემ უქადაგა დაცემულ ანგელოზებს, რომლებიც ურჩნი იყვნენ ნოეს დროს. მაშინ როდესაც "სულებს საპყრობილეში" ეწოდებათ ურჩნი "ოდესღაც" (1პეტრ. 3:19,20), ბიბლია საუბრობს ბოროტი ანგელოზების შესახებ როგორც ურჩების შესახებ დღესაც (იხ. ეფეს. 6:12; 1პეტრ. 5:8). უფრო მეტიც, ღმერთმა დაცემული ანგელოზები "შემოინახა, რათა დიად დღეს იქნან განკითხულნი" (იუდ. 6), გადარჩენის ყოველგვარი შესაძლებლობის გარეშე.

უნდა აღინიშნოს, რომ 1პეტრ. 3-ში მე-19 მუხლიდან "სულებს საპყრობილეში" მე-20 მუხლში ეწოდებათ "ურჩი" ადამიანები "ნოეს დღეებში". სიტყვა "სული" (ბერძ. პნეუმა) ამ მუხლში და ახალი აღთქმის წიგნის სხვა ადგილებში (იხ. 1კორ. 16:18; გალ. 6:18) გამოყენებულია იმ ცოცხალი ადამიანებისადმი, რომლებსაც შეუძლიათ მოისმინონ და მიიღონ გადარჩენის მოწვევა. გამოთქმა "საპყრობილეში" ეხება არა პირდაპირ საპყრობილეს, არამედ ცოდვის საპყრობილეს, რომელშიც იმყოფება ადამიანის ცოდვილი ბუნება (იხ. რომ. 6:1-23; 7:7-25). 

ქრისტეს ქადაგება მოუნანიებელი წარღვნამდელი ადამიანების მიმართ განხორციელდა ნოეს მეშვეობით, რომელიც ღმერთმა დამოძღვრა (იხ. ებრ. 11:7) და გახდა "სიმართლის მქადაგებელი" თავისი თანამედროვეებისთვის (იხ. 2პეტრ. 2:5). პეტრეს სიტყვები დაწერილ იქნა იმის კონტექსტში, თუ რას ნიშნავს იყო ღმერთის ერთგული, ისინი არ არის კომენტარები სწავლებისათვის მკვდრების მდგომარეობის შესახებ.