---
title: სოფლის დასაბამიდან
date: 30/10/2022
---

`წაიკითხეთ გამოცხ. 13:8; საქმე. 2:23; 1პეტრ. 1:19,20. რატომ არის ნათქვამი, რომ ქრისტე იყო სოფლის დასაბამიდან დაკლული კრავი?`

"თაყვანი სცა მას მიწის ყველა მკვიდრმა, რომელთა სახელებიც ჩაწერილი არ არის სიცოცხლის წიგნში, რომელიც აქვს სოფლის დასაბამიდან დაკლულ კრავს" (გამოცხ. 13:8). მნიშვნელოვანი აზრი მდგომარეობს იმაში, რომ ქრისტე არის "დასაბამიდან დაკლული". აშკარაა, ეს ფრაზა უნდა გავიგოთ სიმბოლურად (გამოცხადების წიგნი აღსავსეა სიმბოლოებით), ქრისტე ხომ ჯვარცმულ იქნა ქვეყნიერების შექმნიდან ოთხი ათასი წლის შემდეგ. ეს მუხლი გულისხმობს, რომ ხსნის გეგმა შემუშავებულ იქნა ჯერ კიდევ ქვეყნიერების შექმნამდე. ამ გეგმის ცენტრში კი იყო, ღვთის კრავის - იესოს სიკვდილი ჯვარზე.

`წაიკითხეთ ტიტ. 1:2. როდის დამტკიცდა ხსნის გეგმა, რომლის საფუძველიც არის ქრისტეს სიკვდილი?`

"ჩვენი გადარჩენის გეგმა ადამის დაცემამდე დიდი ხნით ადრე მომწიფდა. იგი იყო იმ საიდუმლოს გამოცხადება, "რომელიც უკუნისიდან მიდუმებული იყო" (რომ. 14:24). მასში იშლებოდა პრინციპები, რომლებიც ოდითგანვე ღვთის ტახტის საფუძველი იყო" (ე. უაითი. ქრისტე - წუთისოფლის იმედი", გვ. 9).

ეს გეგმა პირველად ადამსა და ევას გაეცხადა ედემის ბაღში (იხ. დაბ. 3:15,21), და მისი წინასახე იყო ყოველი მსხვერპლშეწირვა მთელი ძველაღთქმისეული პერიოდის განმავლობაში. მაგალითად, აბრაამის რწმენის გამოცდისას, ღმერთმა ისააკი შეცვალა მსხვერპლშეწირვისთვის განკუთვნილი ვერძით (იხ. დაბ. 22:11-13). ეს ჩანაცვლება კიდევ უფრო ნათლად ასახავდა ჯვარზე ქრისტეს გამომსყიდველი მსხვერპლის შემნაცვლებელ ბუნებას.  

ამრიგად, ცენტრალური ადგილი მთელ ხსნის გეგმაში უკავია იესოს შემნაცვლებელ სიკვდილს. საუკუნეების განმავლობაში ცხოველთა მსხვერპლშეწირვა იყო სიმბოლო ქრისტეს სიკვდილისა ჯვარზე, როგორც "ღვთის კრავისა, რომელმაც აიღო სოფლის ცოდვა" (იოან. 1:29). 

`ცხოველთა მსხვერპლშეწირვა საშინელი და სასტიკია. მაშინ რატომ ეკავა ცენტრალური ადგილი ძველ აღთქმაში ამ სისხლისღვრებს, რომლებიც სიმბოლოა ჩვენთვის ქრისტეს სიკვდილის და საშინელი ფასის, რომლის გადახდაც საჭირო გახდა ცოდვისთვის?`