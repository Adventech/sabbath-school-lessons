---
title: "აღსრულდა!"
date: 01/11/2022
---
`წაიკითხეთ იოან. 19:1-30. რა სახის მნიშვნელოვან უწყებას შეიცავს ჩვენთვის იესოს შეძახილი "აღსრულდა"? კერძოდ რა აღსრულდა?`

როგორც იქნა დადგა გადამწყვეტი მომენტი ქრისტესთვის, კაცობრიობისთვის და მთელი სამყაროსთვის. ღრმა აგონიაში ებრძოდა იგი სიბნელის ძალებს. ნელა გაიარა უფალმა გეთსიმანიის ბაღი, თავისი დაუმსახურებელი ტანჯვები და ავიდა გოლგოთის მთაზე. ბოროტი ანგელოზები ცდილობდნენ მის დამარცხებას. სანამ იესო ჯვარზე იყო გაკრული, მღვდელმთავრები, მწიგნობრები და უხუცესები დასცინოდნენ მას და ეუბნებოდნენ: "სხვებს იხსნიდა, საკუთარი თავის ხსნა კი არ შეუძლია. თუ ისრაელის მეფეა, გადმოვიდეს ჯვრიდან და ვიწამებთ მას" (მათ. 27:42).

შეეძლო თუ არა ქრისტეს ჯვრიდან გადმოსვლა და თავის გადარჩენა? დიახ, შეეძლო, მაგრამ არ მოისურვა. მისმა უპირობო სიყვარულმა მთელი კაცობრიობის მიმართ, მათ შორის ამ დამცინავთა მიმართ, არ მისცა დანებების საშუალება. ფაქტობრივად "დამცინავნი იმათ რიცხვში იყვნენ, ვისი ხსნაც სურდა იესოს; და მას არ შეეძლო ჯვრიდან ჩამოსვლა და საკუთარი თავის ხსნა, რადგან მას იჭერდა არა ლურსმნები, არამედ მისი ნება ეხსნა ისინი"  (Alfred Plummer, An Exegetical Commentary on the Gospel According to S. Matthew, p. 397).

აქ, ჯვარზე ტანჯვის დროს, იესომ დაამარცხა სატანის სამეფო, თუმცა სწორედ სატანამ გამოიწვია ის მოვლენები, რომლებმაც ჯვართან მიიყვანა, მათ შორის იუდას ღალატიც (იხ. იოან. 6:70; 13:2,27). "მართალია, სახარების ავტორი არ ცდილობს ამის აღწერას, გარკვეულწილად იესოს სიკვდილი ერთდროულად არის როგორც სატანის ხრიკები, ასევე მოქმედება, რომლის მეშვეობითაც იესომ მოიპოვა გამარჯვება სატანაზე" (George Ladd, A Theology of the New Testament, p. 192).

როდესაც ჯვარზე შესძახა "აღსრულდა!" (იოან. 19:30), ქრისტე გულისხმობდა არა მხოლოდ იმას, რომ მისი აგონია დასრულდა, არამედ განსაკუთრებით იმასაც, რომ მან მოიგო სამყაროსეული მასშტაბის ბრძოლა სატანისა და მისი ბოროტი ძალები წინააღმდეგ. "მთელი ზეცა ზეიმობდა მაცხოვრის გამარჯვებას. დამარცხებულმა სატანამ იცოდა, რომ სამუდამოდ დაკარგა თავისი სამფლობელო" (ე. უაითი. ქრისტე - წუთისოფლის იმედი, გვ. 598). 

აქ ჩანს საოცარი კონტრასტი: სრულიად დამცირებულმა ღვთის ძემ ჩვენთვის და სამყაროსთვის მოიპოვა უდიდესი და ყველაზე დიდებული გამარჯვება. 

`დაფიქრდით იმის შესახებ, თუ რაოდენ საშინელი უნდა ყოფილიყო ცოდვა, რომ მისი გამოსყიდვა შეძლო მხოლოდ ქრისტეს სიკვდილმა. რას გვეუბნება ეს ჭეშმარიტება იმის შესახებ, თუ რამდენად ფუჭია ჩვენი საქმეები დამსახურებების მისაღწევად ღმერთის წინაშე? ბოლოსდაბოლოს, ნუთუ არსებობს რაიმე, რაც შეგვიძლია დავუმატოთ ჩვენი გულისთვის ქრისტეს გაწეულ ღვაწლს? გაგვიზიარეთ თქვენი პასუხები საშაბათო სკოლის გაკვეთილზე.`