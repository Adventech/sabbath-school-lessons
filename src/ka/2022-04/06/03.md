---
title: გოლგოთის ჯვრის შესავალი
date: 31/10/2022
---

`როგორი რეაქცია ჰქონდათ  მოწაფეებს იესოს სიტყვებზე მისი ტანჯვისა და სიკვდილის შესახებ?`

`მათ. 16:21-23`

`მათ. 17:22, 23; მარკ. 9:30-32; ლუკ. 9:44,45`

`ლუკ. 18:31-34`

როგორ ფიქრობთ, რატომ ვერ გაიგეს მოწაფეებმა, რა თქვა იესომ მის მომავალ სიკვდილსა და აღდგომაზე (იხ. ლუკ. 18:34)? რა შეგვიძლია ვისწავლოთ მათი პასუხიდან, ჩვენთვისაც ხომ არსებობს საფრთხე იმისა, რომ არასწორად გავიგოთ წმიდა წერილი?

იესო დაიბადა, რათა მომკვდარიყო და ის ცხოვრობდა, რათა მომკვდარიყო. ყოველი ნაბიჯი მას აახლოებდა დიდებულ გამომსყიდველ მსხვერპლთან გოლგოთის ჯვარზე. იგი სრულად აცნობიერებდა თავის მისიას და არავის და არაფერს არ აძლევდა უფლებას გაეფანტა მისი ყურადღება. სინამდვილეში, "მთელი მისი ცხოვრება მოასწავებდა მის სიკვდილს ჯვარზე" (E. G. White. Fundamentals of Christian Education, p. 382). 

თავისი მიწიერი მსახურების ბოლო წელს იესო სულ უფრო ღიად ესაუბრებოდა მოწაფეებს მისი მომავალი სიკვდილის შესახებ. მაგრამ ისე ჩანდა, რომ მათ არ შეეძლოთ და არ სურდათ მისი განცხადებების რეალურობის მიღება. ისინი აღსავსე იყვნენ ცრუ წარმოდგენებით მესიის როლის შესახებ და ყველაზე ნაკლებად ელოდნენ, რომ იესო, მათი მესია, მოკვდება. სინამდვილეში, მათმა ცრუ თეოლოგიამ მოწაფეები მიიყვანა დამატებით ტკივილთან და ტანჯვებთან. 

იესომ ჯერ კიდევ ნიკოდემოსს უთხრა: "როგორც მოსემ აღამაღლა გველი უდაბნოში, ასევე უნდა ამაღლდეს ძე კაცისა. რათა არცერთი მისი მორწმუნე არ დაიღუპოს, არამედ ჰქონდეს საუკუნო სიცოცხლე" (იოან. 3:14,15). როდესაც ფილიპეს კესარიაში იმყოფებოდნენ, იესომ თავის მოწაფეებს უთხრა, რომ იგი "უნდა წასულიყო იერუსალიმს და ტანჯულიყო მღვდელმთავრებისა და მწიგნობრებისაგან, მოკლულიყო და მესამე დღეს აღმდგარიყო" (მათ. 16:21). გალილეის გავლისას (იხ. მარკ. 9:30-32) და თავისი უკანასკნელი მოგზაურობის დროს იერუსალიმში (იხ. ლუკ. 18:31-34) იესომ კვლავ დაუწყო საუბარი მოწაფეებს თავისი სიკვდილისა და აღდგომის შესახებ. რადგანაც ეს არ იყო ის, რისი მოსმენაც მოწაფეებს სურდათ, ისინი არ უსმენდნენ. რა ადვილად შეიძლება გავაკეთოთ ჩვენც იგივე!

`ადამიანებს და ღმერთის რჩეულ ხალხსაც კი გააჩნდა ცრუ წარმოდგენები მესიის პირველი მოსვლის შესახებ. რა სახის ცრუ წარმოდგენები არსებობს დღეს იესოს მეორედ მოსვლის შესახებ?`