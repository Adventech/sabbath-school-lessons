---
title: შემდგომი გამოკვლევებისთვის
date: 28/10/2022
---

წაიკითხეთ ე. უაითის წიგნში "პატრიარქები და წინასწარმეტყველები" თავი "მოსეს სიკვდილი" (გვ. 294-300); წიგნში "წინასწარმეტყველები და მეფეები" თავი "მკაცრი მხილების ხმა" (გვ. 129-142) და "მშვიდობის მომტანი წინასწარმეტყველი" (გვ. 235-243); წიგნში "ქრისტე - წუთისოფლის იმედი" თავები "ცენტურიონი /ასისთავი/" (გვ. 238,239), "შეხება რწმენით" (გვ. 259,260) და "ლაზარე გამოდი" (გვ. 405-415). 

"ქრისტეში იყო სიცოცხლე - დასაბამიდან მასში მყოფი და ჭეშმარიტი. "ვისაც ძე ჰყავს, აქვს სიცოცხლე და ეს სიცოცხლე მის ძეშია" (1იოან. 5:12). ქრისტეს ღვთიურობა საუკუნო სიცოცხლის გარანტიაა ყოველი მორწმუნისათვის. "ჩემი მორწმუნე, - თქვა მან - კიდეც რომ მოკვდეს, იცოცხლებს". "ყველა, ვინც ცოცხლობს ჩემში და სწამს ჩემი, არ მოკვდება უკუნისამდე, გწამს ეს?" ამის თქმისას ქრისტეს მხედველობაში ჰქონდა მისი მეორედ მოსვლის ჟამი, როდესაც ქრისტეში მკვდარნი აღდგებიან უხრწნელად, ხოლო ცოცხალი მართლები ატაცებული იქნებიან ზეცაში ისე, რომ არ იხილავენ სიკვდილს. სასწაული, რომელიც ლაზარეს აღდგინებით უნდა მოეხდინა ქრისტეს, ნიშანი უნდა ყოფილიყო ყველა მიცვალებულ მართალთა აღდგომისა. თავისი სიტყვითა და საქმით ქრისტემ განაცხადა, რომ ის არის "აღდგომა და სიცოცხლე". ის, ვინც სულ მალე თავად ჯვარცმით უნდა მომკვდარიყო, ახლა იდგა მართას წინაშე და ხელთ ეპყრა სიცოცხლისა და სიკვდილის გასაღები. მან დაამარცხა სიკვდილი და დაამტკიცა საუკუნო სიცოცხლის მიცემის უფლებამოსილება" (ე. უაითი. ქრისტე - წუთისოფლის იმედი, გვ. 411).

**კითხვები მსჯელობისათვის:**

`1. მრავალი ადამიანი მოკვდა ელიასა და ელისეს წინასწარმეტყველური მსახურების დროს, აგრეთვე ქრისტეს მიწიერი მსახურების დროს. მხოლოდ მცირედნი აღდგნენ (იხ. ლუკ. 4:24-27). დაფიქრდით ყველა მკვდრის შესახებ, რომლებიც აღდგნენ შორეულ წარსულში ან აღდგებიან ქრისტეს მეორედ მოსვლის წინ. არსებობს თუ არა მათ შორის რაიმე სხვაობა?`

`2. მრავალი მწერალი საუკუნეების განმავლობაში წერდა სიცოცხლის ამაოების შესახებ, სიცოცხლისა, რომელიც ყოველთვის მთავრდება სიკვდილით. ჩვენ ყველანი ვკვდებით სხვა ცოცხალ არსებებთან ერთად - წიწილებთან, თახვებთან, ხამანწკებთან და ა.შ. თუმცა ადამიანები გარკვეულწილად უარეს მდგომარეობაში არიან, ვიდრე ცხოველები, რადგან იციან, რომ მოკვდებიან (იხ. ეკლ. 9:5). ცხოველები ამას ვერ აცნობიერებენ. მაშინ რატომ არის ჩვენთვის ასე მნიშვნელოვანი დაპირება აღდგომის შესახებ? `

`3. თუ ჩავთვლით, რომ სული უკვდავია და რომ მკვდრები, განსაკუთრებით მართლები, სიკვდილის შემდეგ აგრძელებენ ცხოვრებას ზეცაში, მაშინ რა საჭიროა აღდგომა დროის დასასრულს?`

`4. ცოცხალ ადამიანზე შეიძლება ითქვას, თუ იკითხავენ, აქ არის თუ არაო: "დიახ, მაგრამ მას სძინავს". მაგრამ მკვდრის შესახებ იგივე შეკითხვაზე შეუძლებელია დადებითი პასუხის გაცემა. რას გვეუბნება ეს სიკვდილის ბუნების შესახებ?`