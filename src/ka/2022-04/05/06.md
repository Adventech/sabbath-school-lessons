---
title: ლაზარე
date: 27/10/2022
---

`იოან. 11:1-44. რა მხრივ "განდიდდა" იესო ლაზარეს სნეულებითა და სიკვდილით (იოან. 11:4)? `

იესო აქაც ძილის მეტაფორას იყენებს, როდესაც სიკვდილის შესახებ საუბრობს. "ლაზარემ, ჩვენმა მეგობარმა, დაიძინა, მაგრამ მე მის გასაღვიძებლად მივდივარ" (იოან. 11:11). როდესაც ზოგიერთმა იფიქრა, რომ იგი ბუნებრივ ძილზე საუბრობს (იოან. 11:11-13), იესომ პირდაპირ უთხრა, თუ რა ჰქონდა მხედველობაში: "ლაზარე მოკვდა" (იოან. 11:12-14). ფაქტობრივად, როცა იესო ბეთანიაში მივიდა, ლაზარე ოთხი დღის მკვდარი იყო, მისი გვამი უკვე იხრწნებოდა (იოან. 11:17,39). იმ დროისათვის, როცა სხეული იმდენად იხრწნება, რომ ყარს, უკვე არანაირი ეჭვი არ არსებობს ადამიანის სიკვდილთან დაკავშირებით.

როდესაც იესომ მართას უთხრა: "აღდგება შენი ძმა" (იოან. 11:23), ქალმა დაადასტურა თავისი რწმენა საბოლოო აღდგომის მიმართ. მაგრამ იესომ განაცხადა: "მე ვარ აღდგომა და სიცოცხლე, ვინც მე მიწამებს, კიდეც რომ მოკვდეს, იცოცხლებს. ყველა, ვინც ცოცხალია და ჩემი მორწმუნეა, არ მოკვდება უკუნისამდე. გწამს ეს?" (იოან. 11:25,26). შემდეგ იესომ დაამატა: "თუ ირწმუნებ, ღვთის დიდებას იხილავ-მეთქი" (გვ. 40). მართამ ირწმუნა და ღვთის დიდება იხილა თავისი ძმის აღდგომაში. 

ბიბლია გვამცნობს, რომ სიცოცხლე შეიქმნა ღვთის სიტყვით (იხ. ფსალმ. 32:6) და მისი სიტყვით სიცოცხლე შეიძლება ხელახლა შეიქმნას, როგორც ეს ლაზარეს შემთხვევაში იყო. მოკლე ლოცვის შემდეგ იესომ უბრძანა: "ლაზარე, გამოდი!" (იოან. 11:43). იმავე მომენტში შეკრებილმა ადამიანებმა დაინახეს ღვთის მაცოცხლებელი ძალა, იგივე ძალა, რომელმაც შექმნა ჩვენი სამყარო და რომელიც ეპოქის დასასრულს მკვდრებს აღდგომით გამოიხმობს სიცოცხლისთვის. 

ლაზარეს აღდგენით, იესომ დაამტკიცა, რომ ფლობს ძალას, რომელიც ამარცხებს სიკვდილს. ჩვენთვის, მოკვდავი არსებებისთვის, განა შეიძლება იყოს უფრო დიდებული გამოვლინება ღვთის დიდებისა?

`წაიკითხეთ იოან. 11:25,26. 25-ე მუხლში იესო საუბრობს მორწმუნეთა სიკვდილის შესახებ, შემდეგ მუხლში კი - მორწმუნეების შესახებ, რომლებიც არ მოკვდებიან საუკუნოდ. რა სახის ჭეშმარიტება გადმოსცა აქ იესომ? რატომ არის იმის ცოდნა, რომ სიკვდილი - ეს არაცნობიერი ძილია, ასეთი მნიშვნელოვანი ქრისტეს სიტყვების გასაგებად? და რატომ გვანიჭებს მისი სიტყვები ასეთ დიდებულ იმედს ჩვენ, საფლავისთვის განწირულ არსებებს?`