---
title: იაიროსის ქალიშვილი  
date: 26/10/2022
---

ყველა აღდგომა, რომელიც იესოს სიკვდილამდე და აღდგომამდე მოხდა, არ შემოიფარგლებოდა რომელიმე კონკრეტული ეთნიკური ჯგუფით ან სოციალური კლასით. მოსე იყო ღვთის ხალხის უდიდესი ლიდერი (რჯლ. 34:10-12). ღარიბი ფინიკიელი ქვრივი ისრაელიანიც კი არ იყო (3მეფ. 17:9). შუნემელი ქალი ცნობილი იყო თავის საზოგადოებაში (4მეფ. 4:8), მაგრამ ასევე არ იყო ებრაელი. ნაინელ ქვრივს ერთადერთი ვაჟი ჰყავდა, რომელზეც დამოკიდებული იყო (ლუკ. 7:12). მაგრამ იაიროსი სინაგოგის მთავარი იყო, ალბათ კაპერნაუმში (მარკ. 5:22). მათი წარმოშობისა და სოციალური მდგომარეობის მიუხედავად ყველა მათგანი კურთხეულ იქნა ღმერთის მაცოცხლებელი ძალით. 

`წაიკითხეთ მარკ. 5:21-24, 35-43. რა შეგვიძლია გავიგოთ სიკვდილის შესახებ ქრისტეს სიტყვებიდან: "არ მომკვდარა ბავშვი, სძინავს მხოლოდ" (მარკ. 5:39)?`

იაიროსის თორმეტი წლის გოგონა სასიკვდილოდ დასნეულდა. ამიტომ მოვიდა იგი იესოსთან და სთხოვდა მისულიყო მის სახლში და თავისი განმკურნებელი ხელები დაესხა გოგოსთვის. მაგრამ სანამ სახლში მივიდოდნენ, ვიღაცამ უკვე მოიტანა სამწუხარო ცნობა: "შენი ასული მოკვდა, რაღად აწუხებ მოძღვარს?" (მარკ. 5:35). მაშინ იესომ დამწუხრებულ მამას უთხრა: "ნუ გეშინია, ოღონდ გწამდეს" (მარკ. 5:36). ფაქტობრივად, ახლა ყველაფერი, რისი გაკეთებაც მამას შეეძლო - ეს იყო, სრულად მინდობოდა იესოს. 

სახლს რომ მიუახლოვდა, იესომ შეკრებილებს უთხრა: "რაზე სწუხხართ და სტირით? არ მომკვდარა ბავშვი, სძინავს მხოლოდ" (მარკ. 5:39). იქ მყოფებმა დასცინეს, რადგან: 1) მათ იცოდნენ, რომ გოგონა მკვდარია, 2) მათ არ ესმოდათ მისი სიტყვების მნიშვნელობა. "მანუგეშებელი მეტაფორა, რომლის მეშვეობითაც ქრისტე გამოხატავდა სიკვდილს როგორც "ძილს", როგორც ჩანს, იყო მისი ყველაზე საყვარელი ხერხი ამ გამოცდილების აღწერისთვის ([მათ. 9:24; ლუკ. 8:52] იხ. იოან. 11:11-15). სიკვდილი არის ძილი, მაგრამ ეს არის ღრმა ძილი, რომლიდანაც ადამიანის გამოღვიძება შეუძლია მხოლოდ უდიდეს სიცოცხლის მომცემს, რადგან მხოლოდ მას ერთს გააჩნია სიკვდილის გასაღები (იხ. გამოცხ. 1:18; შეადარ. იოან. 3:16; რომ. 6:23)» (მეშვიდე დღის ადვენტისტთა ბიბლიური კომენტარები, ტ. 5, გვ. 609). 

ამ გოგონას აღდგენის შემდეგ მომხდარის მოწმეებს "დიდად გაუკვირდათ" (მარკ. 5:42). არ არის გასაკვირი! ისინი ხომ სიკვდილს თვლიდნენ საბოლოოდ, აბსოლუტურად და შეუქცევადად. იხილო რაღაც მსგავსი საკუთრი თვალებით - ეს, უეჭველად, საოცარი, ცხოვრების შემცვლელი გამოცდილებაა.

`იესოს სიტყვები "ნუ გეშინია, ოღონდ გწამდეს" (მარკ. 5:36) დღეს ჩვენთვისაც მნიშვნელოვანია. როგორ ვისწავლოთ, რომ არ გვეშინოდეს და გვწამდეს ყველაზე სასოწარკვეთილ სიტუაციებშიც კი?`