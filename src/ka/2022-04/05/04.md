---
title: ნაინელი ქვრივის ვაჟი
date: 25/10/2022
---
ბიბლია გვამცნობს, რომ იესო "დადიოდა, ქველმოქმედებდა და კურნავდა ყველას, ეშმაკისაგან შეპყრობილებს, ვინაიდან ღმერთი იყო მასთან" (საქმე. 10:38). ყველა სახარება მოგვითხრობს იესოს შესახებ,  რომელიც ემსახურებოდა გაჭირვებულ და გატანჯულ სულებს, სწორედ ამიტომ მრავალმა ებრაელმა ირწმუნა, რომ იესო იყო აღთქმული მესია.

"იყო მთელი სოფლები, სადაც არცერთ სახლში აღარ ისმოდა ავადმყოფის კვნესა, რადგან მან გაიარა იმ მხარეში და ყველა სნეული განკურნა. იესოს საქმენი ადასტურებდა მის ღვთიურ ცხებულებას. მთელი მისი საქმეები სიყვარულის, გულმოწყალებისა და თანაგრძნობის გამოვლინება იყო. იგი მთელი გულით თანაუგრძნობდა ადამიანთა შვილებს. ქრისტემ მიიღო ადამიანის ბუნება, რათა გაეზიარებინა მათი საჭიროებები. მასთან მისვლას ყველაზე ღარიბები და მოკრძალებულებიც კი ბედავდნენ. იესოსკენ პატარა ბავშვებიც მიისწრაფოდნენ. მათ უყვარდათ ღვთის ძის მუხლებზე ჯდომა და მისი ფიქრიანი, სიყვარულითა და სიკეთით აღსავსე სახის ცქერა" (ე. უაითი. ქრისტესკენ მიმავალი გზა, გვ. 9,10).

წაიკითხეთ ლუკ. 7:11-17. რაში მდგომარეობს მნიშვნელოვანი განსხვავება ამ აღდგომასა და ზემოთ მოხსენიებულ აღდგომებს შორის?

გალილეაში მსახურების დროს იესომ განკურნა ავადმყოფები და განდევნა დემონები. ერთხელ ის და მისი მიმდევრები მიუახლოვდნენ ნაინის კარიბჭეს, რომელშიც დაკრძალვის პროცესია გადიოდა. თავახდილ კუბოში იწვა მგლოვიარე ქვრივის ერთადერთი ვაჟი. მწუხარე დედის მიმართ თანაგრძნობით აღსავსე იესომ უთხრა მას: "ნუ სტირი". შემდეგ მიცვალებულს მიუბრუნდა და უბრძანა: "“ჭაბუკო, შენ გეუბნები, ადექ!” მკვდარი წამოჯდა და იწყო ლაპარაკი, და იესომ ჩააბარა იგი თავის დედას" (ლუკ. 7:13-15). იესოს ყოფნამ მთლიანად შეცვალა მოვლენების მიმდინარეობა და ბევრი ადამიანი, ვინც ამ სასწაულს შეესწრო, მიხვდა, არა მხოლოდ იმას, რომ რაღაც ზებუნებრივი მოხდა, არამედ იმასაც, რომ მათ შორის იყო ვიღაც განსაკუთრებული (ისინი მას "დიდ წინასწარმეტყველს" უწოდებდნენ).

ფინიკიელი ქვრივიც (იხ. 3მეფ. 17:8-24), და შუნემელი ქალიც (იხ. 4მეფ. 4:18-37) დახმარებას სთხოვდნენ ელიას და ელისეს. მაგრამ ნაინელ ქვრივს დაეხმარა თავად ქრისტე, თუმცა ქალს არც კი უთხოვია ამის შესახებ. ეს ნიშნავს, რომ ღმერთი ზრუნავს ჩვენზე მაშინაც კი, როცა არ შეგვიძლია ან თავს უღირსად ვთვლით, რომ დახმარება ვთხოვოთ მას. იესომ დაინახა პრობლემა და მოაგვარა იგი, რაც დამახასიათებელი იყო მისთვის მთელი მისი მსახურების განმავლობაში.

ჭეშმარიტი რელიგია გულისხმობს ზრუნვას ობლებზე და ქვრივებზე (იხ. იაკ. 1:27). როგორ შეგვიძლია დღეს ვემსახუროთ მათ, ვინც ჩვენ გვერდით იტანჯება?