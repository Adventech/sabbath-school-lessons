---
title: მოსეს აღდგომა
date: 23/10/2022
---

`წაიკითხეთ იუდ. 9 და ლუკ. 9:28-36. მოსეს სხეულებრივი აღდგომის რა სახის მტკიცებულებები იპოვეთ ამ მუხლებში?`

ალექსანდრიის ბერძნული ეკლესიის ზოგიერთი მამა ამტკიცებდა: როდესაც მოკვდა მოსე, ჩანდა ორი მოსე - ერთი ცოცხალი იყო სულში, ხოლო მეორე მკვდარი იყო სხეულში; ერთი მოსე ამაღლდა ზეცად ანგელოზებთან ერთად, მეორე დაიმარხა მიწაში. (Origen, Homilies on Joshua 2.1; Clement of Alexandria, Stromata 6.15). ამ განსხვავებას სამშვინველის ატაცებასა და სხეულის დაკრძალვას შორის შეიძლება აზრი ჰქონდეს მათთვის, ვისაც სჯერა სამშვინველის უკვდავების ბერძნული კონცეფცია, მაგრამ ბიბლიაში ასეთი ცნება არ არსებობს. იუდ. 9 ადასტურებს ბიბლიურ სწავლებას მოსეს სხეულის აღდგომის შესახებ, რადგან დავა იყო "მოსეს სხეულის" გამო, და არა სამშვინველის გამო. 

რჯლ. 34:5-7-ის ნაწყვეტში ნათქვამია, რომ მოსე მოკვდა 120 წლის ასაკში და უფალმა დამარხა იგი განმარტოებულ ადგილას "ველზე, მოაბის ქვეყანაში". მაგრამ მოსე დიდხანს არ დარჩენილა საფლავში. "პირველად ჩამოვიდა ქრისტე დედამიწაზე მიცვალებულის გასაღვიძებლად. როცა სიცოცხლის მეფე, თავის ბრწყინვალე ანგელოზთა თანხლებით, მოსეს სამარხს მიუახლოვდა, თავისი სამფლობელოს დაკარგვის შიშმა თავზარი დასცა სატანას... ქრისტეს არ გაუმართავს მასთან კამათი... მაგრამ ქრისტემ ყველაფერი მამას მიანდო და წარმოთქვა: “შეგრისხოს უფალმა!” (იუდ. 9)... აღდგომის ძალა უკვდავყოფილ იქნა. ნადავლი წაართვეს სატანას; ღვთის გარდაცვლილი მართალი მსახური კვლავ იცოცხლებს (ე. უაითი. პატრიარქები და წინასწარმეტყველები, გვ. 299, 300).  

აშკარა მოწმობა მოსეს აღდგომის შესახებ მოცემულ იქნა ქრისტეს ფერისცვალების დროს. მოსე გამოჩნდა მთაზე წინასწარმეტყველ ელიასთან ერთად, რომელიც ამაღლდა ისე, რომ სიკვდილი არ უხილავს (იხ. 4მეფ. 2:1-11). მოსე და ელია იესოს ესაუბრებოდნენ კიდეც (იხ. ლუკ. 9:28-36). "და აჰა, მასთან საუბრობდა ორი კაცი, ესენი იყვნენ მოსე და ელია. ისინი გამოჩნდნენ დიდებით და ლაპარაკობდნენ მის წასვლაზე, რომელიც იერუსალიმში უნდა აღსრულებულიყო" (ლუკ. 9:30,31). აქ, რა თქმა უნდა, საუბარია მოსეს სხეულებრივ გამოჩენაზე - ეს არის მტკიცებულება ქრისტეს მომავალი გამარჯვებისა ცოდვაზე და სიკვდილზე. იესოს გამოეცხადა მოსე და ელია, და არა მათი "სულები" (ელია ხომ არ მომკვდარა).

`მოსემ ვერ შეძლო შესვლა მიწიერ ქანაანში (იხ. რჯლ. 34:1-4), მაგრამ წაყვანილ იქნა ზეციურ ქანაანში. როგორ ადასტურებს ეს ფაქტი ჭეშმარიტებას იმის შესახებ, რომ ღმერთს "ჩვენში მოქმედი ძალით შეუძლია განუზომლად მეტის კეთება, ვიდრე ჩვენ ვთხოვთ ან ვფიქრობთ" (ეფეს. 3:20)?`