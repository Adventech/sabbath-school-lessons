---
title: ორი შემთხვევა ძველი აღთქმის წიგნიდან
date: 24/10/2022
---

`წაიკითხეთ  3მეფ. 17:8-24 და 4მეფ. 4:18-37. რა მსგავსება და განსხვავება შეიძლება მოიძებნოს ამ ორ აღდგომას შორის?`

ებრ. 11-ში ვკითხულობთ, რომ რწმენით "ცოლები აღდგომიდან ღებულობდნენ თავიანთ მკვდრებს" (ებრ. 11:35). სწორედ ეს მოხდა მკვდრეთით აღდგომის იმ შემთხვევებში, რომლებიც აღწერილია ზემოთ მითითებულ ტექსტებში. აღდგომის პირველი შემთხვევა (იხ. 3მეფ. 17:8-24) მოხდა ისრაელში უდიდესი განდგომილებისას, რომელიც გამოწვეული იყო მეფე ახაბისა და მისი წარმართი ცოლის, იზებელის გავლენით. როცა ხანგრძლივი გვალვა ანადგურებდა ქვეყანას, ღმერთმა უბრძანა ელიას წასულიყო ცარფათში, ქალაქში ისრაელის გარეთ. იქ ის შეხვდა ღარიბ ფინიკიელ ქვრივს, რომელიც აპირებდა უკანასკნელი მწირი კერძი მოემზადებინა თავისთვის და თავისი შვილისთვის და შემდეგ მომკვდარიყო. მაგრამ ისინი ცოცხლები დარჩნენ სასწაულის წყალობით - ფქვილი და ზეთი არ გამოლეულა გვალვის დასრულებამდე. გარკვეული ხნის შემდეგ ქვრივის ვაჟი ავად გახდა და მოკვდა. სასოწარკვეთილმა დედამ ელიას მიმართა, ელიამ კი უფალს შეჰღაღადა. "და ისმინა უფალმა ელიას ღაღადი და დააბრუნა ბავშვის სამშვინველი მასში. და გაცოცხლდა იგი" (3მეფ. 17:22).

მეორე აღდგომა (იხ. 4მეფ. 4:18-37) მოხდა შუნემში, პატარა სოფელში გილბოაყის მთიდან სამხრეთით. ელისე დაეხმარა ღარიბ ქვრივს ვალის გადახდაში, როდესაც სასწაულებრივად აუვსო მრავალი ჭურჭელი ზეთით (4მეფ. 4:1-7). მოგვიანებით შუნემში იგი შეხვდა ცნობილ გათხოვილ ქალს, რომელსაც არ ჰყავდა შვილები. წინასწარმეტყველმა უთხრა მას, რომ ეყოლებოდა ვაჟი, და ყველაფერი ისე მოხდა, როგორც იყო ნაწინასწარამეტყველები. ბავშვი გაიზარდა და ჯანმრთელი იყო, მაგრამ ერთხელაც ცუდად გახდა და მოკვდა. შუნემელი ქალი ქარმელის მთაზე წავიდა და სთხოვა ელისეს მასთან ერთად წამოსულიყო მკვდარ შვილთან. ელისე მხურვალედ ლოცულობდა უფლისადმი, და ბოლოს ბავშვი გაცოცხლდა. 

ამ ორ ქალს ჰქონდა სხვადასხვა წარმოშობა, მაგრამ ერთიდაიგივე გადამრჩენელი რწმენა. ფინიკიელმა ქვრივმა შეიფარა ელია წინასწარმეტყველი უკიდურესი გაჭირვების ჟამს, როცა ელიასთვის არ არსებობდა უსაფრთხო ადგილი ისრაელში. შუნემელმა ქალმა და მისმა ქმარმა სპეციალური ოთახი მოაწყვეს, სადაც ელისე წინასწარმეტყველს შეეძლო გაჩერება, როცა მათ ქალაქზე გადიოდა. როდესაც ეს ორი ბავშვი მოკვდა, მათმა ერთგულმა დედებმა ღვთის წინასწარმეტყველს მიმართეს და გახარებულმა იხილეს, როგორ გაცოცხლდნენ მათი შვილები.

`ეს საოცარი ისტორიებია, მაგრამ რამდენი მსგავსი შემთხვევა არ დასრულებულა ასე სასწაულებრივად? რას გვეუბნება ეს სამწუხარო ფაქტი ჩვენ იმის შესახებ, თუ რამდენად მნიშვნელოვანია ჩვენი რწმენისთვის აღდგომა, დაპირებული ჟამის დასასრულს?`