---
title: სხეული როგორც ტაძარი
date: 12/12/2022
---

დუალისტურმა წარმოდგენამ მოკვდავი სხეულის შესახებ, რომლის თანახმად, სხეულში მკვიდრობს უკვდავი სამშვინველი, წარმოქმნა განსხვავებული ცრუ თეორიები. მაგალითად, ძველი ბერძენი ფილოსოფოსებისთვის ადამიანური სხეული სამშვინველისთვის წარმოადგენდა ციხეს და მისი გათავისუფლება შეეძლო მხოლოდ სიკვდილს. ამ წარმართული კონცეფციის საპასუხოდ, დღეს ბევრ ქრისტიანს სწამს, რომ სხეული წარმოადგენს დროებით საცხოვრებელს უკვდავი სამშვინველისთვის, რომელიც სხეულს შეერწყმება აღდგომის დროს. პირიქით, პანთეისტები ადამიანურ სხეულს აღიქვამენ როგორც ღვთაებრივს და სწამთ, რომ ღმერთი და სამყარო ერთი და იგივეა. მათთვის ყველაფერი არსებული არის ღმერთი, ხოლო ადამიანის სხეული - ერთიანი და უნივერსალური ღვთაებრივი მატერიის ნაწილი. ჩვენ, რომლების გარშემოც ამდენი ურთიერთგამომრიცხავი თეორია არსებობს, მტკიცედ უნდა ვემხრობოდეთ იმას, რასაც ასწავლის ბიბლია ადამიანის ბუნებასთან დაკავშირებით.

`წაიკითხეთ 1კორ. 6:19,20 და 1კორ. 10:31. როგორ გესმით ბიბლიური გამონათქვამი, რომ ჩვენი სხეულები "ტაძარია სულიწმიდისა"?`

`როგორ უნდა შეიცვალოს ადამიანის პრაქტიკული ცხოვრება, როცა იგი აღიარებს, რომ მისი სხეული არის სულიწმიდის ტაძარი? ჩამოთვალეთ რამდენიმე პრაქტიკული წესი.`

ადამი და ევა შეიქმნა ღვთის ხატად და მსგავსად (იხ. დაბ. 1:26,27), რაც აისახა არა მხოლოდ მათ ხასიათზე, არამედ მათ ფიზიკურ ბუნებაზეც. რაკი ეს ხატება დაზიანდა და დაიფარა კიდეც ცოდვის არსებობით, ხსნის გეგმა გულისხმობს ადამიანთა აღდგენას, მათ დაბრუნებას პირველყოფილ მდგომარეობაში, მათ შორის მათი ფიზიკური ჯანმრთელობისაც იმ დონით, რამდენადაც ეს შესაძლებელია იმ არსებებისთვის, რომლებიც ვერ ახერხებენ იგემონ სიცოცხლის ხიდან. 

ეს აღდგენა არის ცხოვრებისეული პროცესი, რომელიც დასრულდება მხოლოდ ქრისტეს მეორედ მოსვლის დროს, როდესაც ხრწნადი შეიმოსავს უხრწნელებას, ხოლო მოკვდავი გახდება უკვდავი (იხ. 1კორ. 15:53,54).

იოანე მოციქულმა თავის მეგობარს, გაიოზს მისწერა: "საყვარელო, ვლოცულობ, რომ კეთილი გზით გევლოს და ჯანმრთელად იყო, როგორც შენი სული დადის კეთილად" (3იოან. 1:2).

თუკი ვაღიარებთ, რომ ადამიანი განუყოფელია, ერთიანი არსებაა და რომ რელიგია მოიცავს ადამიანური ცხოვრების ყველა ასპექტს, მაშინ ფიზიკურ ჯანმრთელობაზე ზრუნვა უნდა განვიხილოთ როგორც რელიგიური მოვალეობა. უნდა ვიხელმძღვანელოთ შთამაგონებელი პრინციპით: "ამიტომ ჭამთ, სვამთ, თუ სხვა რამეს აკეთებთ, ყველაფერი აკეთეთ ღვთის სადიდებლად" (1კორ. 10:31). მაგრამ გახსოვდეთ, რომ ყველანი ჯერ კიდევ ვცხოვრობთ ქვეყანაზე, სადაც მართლებს შეუძლიათ გააკეთონ ყოველივე შესაძლებელი საკუთარი ჯანმრთელობისთვის, მაგრამ ამავდროულად იტანჯებოდნენ ცოდვის შედეგის გამო. ამიტომ უნდა ვენდოთ ღმერთს და ჩვენი მხრიდან კი ვაკეთოთ ყოველივე შესაძლებელი, ხოლო შედეგი მივანდოთ ღმერთს.