---
title: მზად ვიყოთ მისი მოსვლისთვის
date: 15/12/2022
---
ჩვენ ვცხოვრობთ შეშლილ სამყაროში, რომელშიც მრავალი ხელოვნური მოთხოვნა და ყურადღების გადამტანი საგნებია. ფრთხილად თუკი არ ვიქნებით, მათ შეუძლია წაგვართვას მთელი დრო და დაამახინჯოს ჩვენი პრიორიტეტები. ნებისმიერი ასაკის ქრისტიანები უნდა უფრთხოდნენ სატანის მცდელობებს მათი ყურადღება გადაიტანოს იქიდან, რაც მართლაც მნიშვნელოვანია ამ წუთისოფელში.

თუკი დავივიწყებთ სიფრთხილეს, ყველას გვემუქრება საშიშროება ზურგი ვაქციოთ უფალს და ყურადღება გავამახვილოთ წუთისოფლურ საგნებზე, რომლებიც არა მხოლოდ ვერ დაგვაკმაყოფილებენ, არამედ მივყავართ კიდეც ჩვენი სულიერი დაღუპვისკენ.

წაიკითხეთ 2პეტრ. 3:14 და 1იოან. 3:1-3. ამ ტექსტების ტანახმად, როგორ უნდა მოვემზადოთ ქრისტეს მეორედ მოსვლისთვის?

ხშირად აზრი იმის შესახებ, რომ მეორედ მოსვლისთვის სამზადისი ჯერ კიდევ გრძელდება, დაყოვნების გასამართლებელ საბუთად იქცევა. ამ წარმოდგენას ადვილად შეუძლია მიგვიყვანოს იქამდე, რომ ვიღაცა მოდუნდება ბოროტი მსახურის მაგალითისამებრ: "იგვიანებსო ჩემი ბატონი" (მათ. 24:48).

წაიკითხეთ ფსალმ. 94:7,8; ებრ. 3:7,8,15; 4:7. რას გვეუბნება ეს მუხლები იმის შესახებ, რომ სამზადისი არ უნდა გადავდოთ სახვალიოდ, არამედ მზად ვიყოთ "დღესვე"?

თქვენი აზრით, რატომ შეგვაგონებს ბიბლია ასე მტკიცედ "არ გავისასტიკოთ გულები"?

ბიბლიური თვალსაზრისით გადარჩენის დრო ყოველთვის არის "დღეს" და არასოდეს იქნება ხვალ. თუკი არ მოხდება შინაგანი არსების სერიოზული გარდაქმნა, გავაგრძელებთ იმად ყოფნას, ვინც ვართ ახლა. დრო თავისთავად არ გარდაქმნის მოუქცეველ ადამიანს. თუ ადამიანი მუდამ არ გაიზრდება მადლში და წინ არ წაიწევს რწმენით, იგი შეიძლება მოსწყდეს მადლს, გაისასტიკოს გული, გახდეს სკეპტიკური, ცინიკური და სრულიადაც კი დაკარგოს რწმენა. 

ამ თვალსაზრისით შეიძლება ითქვას, რომ ჩვენი ცხოვრების ყოველი დღე არის ჩვენი ცხოვრება მინიატურაში. ამიტომ ღვთის მადლით უნდა დავგეგმოთ მომავალი, მაგრამ, ამავდროულად, ყოველდღე უნდა ვიცხოვროთ ისე, რომ მზად ვიყოთ დღეს იესოს დაბრუნებისთვის. განსაკუთრებით ჩვენი ცხოვრების გაუთვალისწინებელი გარემოებებიდან გამომდინარე, ამ ცხოვრებაში დღევანდელი დღე შეიძლება ჩვენთვის აღმოჩნდეს უკანასკნელი. 

როგორ შეგიძლიათ დღეს მზად იყოთ იესოს დაბრუნებისთვის? განიხილეთ თქვენი პასუხი საშაბათო სკოლის ჯგუფში.