---
title: "ქრისტეს აზრი"
date: 13/12/2022
---

ზოგიერთ ადამიანს სწამს, რომ თუკი იგი შეიცვლის გარემოს, ისიც შეიცვლება. უსათუოდ, უნდა ავარიდოთ თავი ისეთ ადგილებსა და გარემოებებს, რომლებიც ცდუნების წინაშე უფრო დაუცველებს გვხდის (იხ. ფსალმ. 1:1; იგავ. 5:1-8). მაგრამ ცდუნებისა და ცოდვის პრობლემის ფესვი შეიძლება განადგურდეს მხოლოდ საკუთარი გულის (გონების) გარდაქმნის გზით. ქრისტემ აჩვენა ამ პრობლემის არსი, როცა თქვა: "ვინაიდან ადამიანის გულიდან გამოდის ბოროტი ზრახვანი, სიძვანი, ქურდობანი, მკვლელობანი, მრუშობანი, ანგარებანი, მზაკვრობანი, ვერაგობანი, გარყვნილებანი, თვალბოროტებანი, გმობანი, ამპარტავნება და უგუნურება" (მარკ. 7:21,22). ეს ნიშნავს იმას, რომ აუცილებელია საკუთარი გონების შეცვლა, რათა შევცვალოთ ქმედებანი.

წაიკითხეთ 1კორ. 2:16; რომ. 12:2; ფილიპ. 4:8 და კოლ. 3:2. წაკითხულიდან გამომდინარე, რას ნიშნავს გქონდეს "ქრისტეს აზრი"?

უფალი დაგვპირდა, რომ ახალი აღთქმით იგი თავისი შვილების გონებაში ჩადებს თავის რჯულს და დაწერს მას მათ გულებში (იხ. იერ. 31:31-33, შეად. ებრ. 8:8-10; 10:16). ამიტომ არ არის გასაკვირი, რომ მთაზე წარმოთქმულ ქადაგებაში ქრისტემ განავრცო და გააღრმავა ღვთის მცნებების მნიშვნელობა აზრებისა და განზრახვების დონემდე (იხ. მათ. 5:17-48). აქედან გამომდინარე, ცდუნებაზე გამარჯვება შესაძლებელია მხოლოდ ღვთის გარდამქმნელი მადლის წყალობით და ამ დაპირებას უნდა მივმართოთ უკვე საკუთარი აზრებისა და განზრახვების დონეზე, რათა შევაჩეროთ ცოდვილი ფიქრები. 

თუმცა ამ ცხოვრებაში, როგორი ერთგულიც არ უნდა ვიყოთ, ვერასოდეს მივაღწევთ უცოდველობის მდგომარეობას. მაგრამ თუკი "ქრისტეში" ვართ, მთლიანად მოცულები ვართ მისი სიმართლით. თუმცა ჯერ კიდევ არ ვართ სრულყოფილები, მაგრამ სრულყოფილებად მიგვიჩნევენ მასში (იხ. ფილიპ. 3:12-15). "როცა ქრისტესთან ვერთიანდებით, ამით ვიძენთ ქრისტეს აზრს. ხასიათში ბრწყინავს სისპეტაკე და სიყვარული; თავმდაბლობა და ჭეშმარიტება აკონტროლებს ცხოვრებას. იცვლება თავად სახის გამომეტყველება. ქრისტე, რომელიც იმყოფება ადამიანის სულში, ავლენს თავის გარდამქმნელ ძალას და ადამიანის გარეგნული ქცევები მოწმობს მის სულში გამეფებულ მშვიდობასა და სიხარულზე" (ე. უაითი. რჩეული უწყებანი, ტ. 1, გვ. 337). 

მხოლოდ ყოველდღიურ მიძღვნას, საკუთარი თავისთვის ყოველდღიურ სიკვდილს, ყოველდღიური რწმენის გადამწყვეტ ძალისხმევას იმისა, რომ ვიყოთ იესოს მორჩილები, შეუძლია შეცვალოს ჩვენი ცხოვრება.

წარმოიდგინეთ, როგორი იქნებოდა თქვენი ცხოვრება, შესაძლებელი რომ ყოფილიყო საკუთარი ცოდვილი ფიქრების შეჩერებაც კი. რამდენად სხვანაირი იქნებოდა თქვენი ცხოვრება? რომელია ის ერთადერთი საშუალება, რომ ამას მივაღწიოთ?