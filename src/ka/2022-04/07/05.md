---
title: აღმდგარი ქრისტეს მოწმობა
date: 09/11/2022
---
წაიკითხეთ იოან. 20:11-29 და 1კორ. 15:5-8. როგორი რეაქცია ჰქონდათ მოწაფეებს, როდესაც პირველად შეხვდნენ აღმდგარ ქრისტეს? 

ორმა ანგელოზმა ცარიელ სამარხთან მარიამ მაგდალელს და სხვა დედაკაცებს უთხრა, რომ იესო აღდგა (მათ. 28:1, 5-7; მარკ. 16:1-7; ლუკ. 23:55; 24:1-11). მაგრამ მალე მათ გამოეცხადა თავად იესო, და მათ თაყვანი სცეს მას (მათ. 28:1,9,10; იოან. 20:14-18). იგი ასევე გამოეცხადა პეტრეს (ლუკ. 24:34; 1კორ. 15:5), ორ მოწაფეს ემაუსისკენ მიმავალ გზაზე, რომელთა გულები გიზგიზებდა, როცა გზაში ელაპარაკებოდა (მარკ. 16:12; ლუკ. 24:13-35). როცა იესო ზემოთვალში შევიდა, მოწაფეები ჯერ შეძრწუნდნენ და შეშინდნენ, ხოლო შემდეგ სიხარულით აღივსნენ და უკვირდათ (ლუკ. 24:33-49; იოან. 20:19-23). ერთი კვირის შემდეგ იესო ჩაკეტილ კარებში შევიდა იმავე ოთახში, და მაშინ თომამაც ირწმუნა მისი აღდგომა (იოან. 20:24-29).

ორმოცი დღის განმავლობაში აღდგომასა და ამაღლებას შორის იესო "გამოეცხადა ხუთასზე მეტ ძმას ერთდროულად" (1კორ. 15:6) და იაკობს (1კორ. 15:7). იესო შეუერთდა რამდენიმე მოწაფეს გალილეის ზღვის ნაპირთან და მათთან ერთად ისაუზმა, რის შემდეგაც ესაუბრა პეტრეს (იოან. 21:1-23). შეიძლება სხვა შეხვედრებიც ყოფილიყო ადამიანებთან (საქმე. 1:3) მის აღდგომამდე (ლუკ. 24:50-53; საქმე. 1:1-11). პავლეც თავს თვლიდა მოწმედ აღმდგარი ქრისტესი, რომელიც მას გამოეცხადა დამასკოსკენ მიმავალ გზაზე (1კორ. 15:8; შეადარ. საქმე. 9:1-9). 

როცა სხვა მოწაფეებმა პირველად უთხრეს იქ არმყოფ თომას, რომ მათ იხილეს აღმდგარი უფალი, მან უთხრა: "თუ მის ხელებზე ნალურსმევს არ ვიხილავ და ნალურსმევში საკუთარ თითს არ ჩავყოფ და მის ფერდში - საკუთარ ხელს, არ ვიწამებ!" (იოან. 20:25). ერთი კვირის შემდეგ, როცა იესო კვლავ ეჩვენა მოწაფეებს და თომაც მათ შორის იყო, იესომ თომას უთხრა: "მოიტა აქ შენი თითი და გასინჯე ჩემი ხელები. მოიტა შენი ხელი და ჩადე ჩემს ფერდში. ურწმუნო კი ნუ იქნები, მორწმუნე იყავ" (იოან. 20:27). მაშინ თომამ წამოიძახა: "უფალი ჩემი და ღმერთი ჩემი!" იესომ კი დაუმატა: "შენ მირწმუნე იმიტომ, რომ მიხილე. ნეტარ არიან ისინი, ვისაც არ ვუნახივარ და მირწმუნეს" (იოან. 20:29). 

"ნეტარ არიან ისინი, ვისაც არ ვუნახივარ და მირწმუნეს". თუმცა თქვენ თავად არ გინახავთ აღმდგარი ქრისტე, რა მიზეზები გაქვთ რომ გწამდეთ მისი?