---
title: დაბეჭდილი სამარხი
date: 06/11/2022
---

ისე ჩანდა, თითქოს ქრისტეს მისია დამარცხებით დასრულდა მისი ჯვარზე სიკვდილით. სატანამ მოახერხა აღეძრა იუდა, რომ გაეცა მაცხოვარი (ლუკ. 22:3,4; იოან. 13:26,27), ხოლო მღვდელმთავრები და უხუცესები — მოეთხოვათ იესოს სიკვდილი (მათ. 26:59; 27:20). იესოს დაპატიმრების შემდეგ "ყველა მოწაფემ მიატოვა იგი და გაიქცა" (მათ. 26:56), პეტრემ კი სამჯერ უარყო იგი (მათ. 26:69-75). ახლა იესო დასვენებული იყო კლდეში გამოკვეთილ სამარხში, რომელიც დიდი ლოდით იყო დაბეჭდილი და დაცული რომაელი მცველებით (მათ. 27:57-66). ამ ყველაფერს ღმერთის უხილავი ანგელოზები და დემონური ძალებიც აკვირდებოდნენ. "სატანას რომ შეძლებოდა, ქრისტე ჩაკეტილი ეყოლებოდა სამარხში" (E. White. Manuscript Releases, vol. 12, p. 412).

დედამიწაზე მსახურების დროს ქრისტემ იწინასწარმეტყველა არა მხოლოდ თავისი სიკვდილი ჯვარზე, არამედ თავისი აღდგომაც. იესომ გამოიყენა თავისი დროის ენა, რომელშიც დღის ნაწილი ნიშნავს მთელ დღეს და თქვა: "როგორც იონა იყო დიდი თევზის მუცელში სამ დღესა და სამ ღამეს, ასევე კაცის ძე იქნება სამ დღესა და სამ ღამეს მიწის გულში" (მათ. 12:39,40).

იესო არაერთგზის აღნიშნავდა, რომ მოკვდება, მაგრამ მესამე დღეს აღდგება (იხ. მათ. 16:21; 17:22,23; 20:17-19). მღვდელმთავრებმა და ფარისეველებმა იცოდნენ ამ განცხადებების შესახებ და მიიღეს ზომები, რომლებიც, როგორც ისინი იმედოვნებდნენ, აღკვეთდნენ მის აღდგომას.

`წაიკითხეთ მათ. 27:62-66. როგორ შეუწყო ხელი ამ ქმედებებმა წარედგინა ქვეყნიერებისთვის უფრო მეტი მტკიცებულება იესოს აღდგომის შესახებ?`

სიფრთხილისა და უსაფრთხოების ყველა ზომამ, რომლებიც მიღებული იყო იმ მიზნით, რომ სამუდამოდ ჩაეკეტათ იესო სამარხში, მისი გამარჯვება სიკვდილზე და ბოროტების მხედრობაზე უფრო დამაჯერებელი გახადა.

იმ ადამიანებს, რომლებმაც ეს ზომები მიიღეს, რა თქმა უნდა, გაგონილი ჰქონდათ იესოს სასწაულების შესახებ, აგრეთვე ზოგიერთი მათგანის მოწმეებიც იყვნენ. და მაინც, მათ გადაწყვიტეს, რომ სამარხის მცველებს შესწევთ უნარი შეაჩერონ ის, ვისაც შეუძლია ამდენი სასწაულის მოხდენა!

ამას გარდა, ამ მთავრებმა დაცვა სამარხის გვერდით რა მიზნით დააყენეს? მოწაფეები მოიპარავდნენ სხეულს, შემდეგ კი განაცხადებდნენ, რომ იესო მკვდრეთით აღდგა? როდესაც ადამიანები შეეკითხებოდნენ მოწაფეებს, მაშ სად არის აღმდგარი იესო, ისინი უპასუხებდნენ: უბრალოდ გვენდეთ სიტყვაზე?

იუდეველი ხელმძღვანელების ქმედებებმა აჩვენა, რამდენად ეშინოდათ მათ იესოსი მისი სიკვდილის შემდეგაც კი. სულის სიღრმეში მათ ეშინოდათ, რომ ის მაინც აღდგება.