---
title: "ის აღდგა!"
date: 07/11/2022
---
ქრისტეს გამარჯვება სატანაზე და მის ბოროტ ძალებზე განმტკიცდა ჯვარზე და დადასტურდა ცარიელი სამარხით. "როდესაც იესო სამარხში დაასვენეს, სატანა ზეიმობდა. მან იმაზე ფიქრიც კი გაბედა, რომ, შესაძლოა მაცხოვარი მკვდრეთით არ აღდგეს. მან გამოიყენა თავისი უფლებამოსილება უფლის სხეულზე და სამარხის გარშემო მცველნი დააყენა, რითაც ქრისტე თავის ტყვედ გამოაცხადა. და დიდად განრისხდა, როდესაც მისი ანგელოზები დაფრთხნენ და გაიქცნენ ზეციური მაცნის დანახვაზე. ხოლო, როდესაც მკვდრეთით აღმდგარი, დიდებით მოსილი ქრისტე იხილა, მიხვდა, რომ დადგა მისი და მისი სამეფოს აღსასრული" (ე. უაითი. ქრისტე - წუთისოფლის იმედი, გვ. 616, 617). თუმცა ქრისტეს ადამიანური ბუნება მოკვდა, მისი ღვთიური ბუნება არ მომკვდარა. თავისი ღვთიურობით ქრისტე ფლობდა ძალას დაეწყვიტა სიკვდილის ბორკილები. 

`წაიკითხეთ მათ. 28:1-6; იოან. 10:17,18; რომ. 8:11. ვინ მონაწილეობდა უშუალოდ იესოს აღდგომაში? `

იერუსალიმში თავისი ბოლო მოგზაურობის დროს იესომ განაცხადა, რომ აქვს ხელმწიფება დადოს თავისი სიცოცხლე და კვლავ მიიღოს იგი (იხ. იოან. 10:17,18). მან მართას უთხრა: "მე ვარ აღდგომა და სიცოცხლე" (იოან. 11:25). სხვა ნაწყვეტებში საუბარია მისი აღდგომაზე როგორც ღვთის მოქმედებაზე (იხ. საქმე. 2:24; რომ. 8:11; გალ. 1:1; ებრ. 13:20). ამ დიდებულ საქმეში ჩართული იყო უფლის ძლიერი ანგელოზიც (იხ. მათ. 28:1,2).

ამავდროულად მათ. 28:11-15 მოგვითხრობს ფარისეველთა და მწიგნობართა ამაო და უგუნურ მცდელობებზე გააგრძელონ ბრძოლა მკვდრეთით აღმდგარი იესოს წინააღმდეგ. რომის დაცვამ მათ მოუთხრო "ყოველივე, რაც მოხდა" (მათ. 28:11). ამ მონათხრობში იგულისხმება, რომ დაცვამ იხილა აღდგომა. ხოლო თუ არა, მაშინ რაღას ნიშნავდა მათი სიტყვები? ანგელოზი ჩამოვიდა ციდან, გადააგორა ლოდი, ზედ დაჯდა და მცველებმა გონება დაკარგეს? შემდეგ კი, გონზე რომ მოვიდნენ, მათ გააცნობიერეს, რომ სამარხი ცარიაელია? შესაძლოა, სანამ მცველები უგონო მდგომარეობაში იყვნენ, ანგელოზმა წაიღო იესოს სხეული? იქნებ ეს მოწაფეებმა გააკეთეს? ან იქნებ სხვა ვინმემ წაიღო სხეული? რაც არ უნდა მომხდარიყო, იესოს სხეული გაქრა.

ციდან ჩამოდის ანგელოზი, ჯარისკაცები გონებას კარგავენ შიშისგან, სამარხი კი ცარიელია, - ეს ყველაფერი საკმარისი იყო, რომ რელიგიური ხელმძღვანელების დაბნეულობა გამოეწვია. და ის, რომ მათ "დიდძალი ვერცხლი მისცეს ჯარისკაცებს" (მათ. 28:12), რათა ეიძულებინათ ისინი გაჩუმებულიყვნენ, ნიშნავდა - ყველაფერი მოსმენილი ძლიერ აშფოთებდა მათ. ეჭვგარეშეა, მცველებმა მათ უამბეს იესოს აღდგომის შესახებ.

`ზოგიერთს სჯერა, რომ პირველი, ვინც აღმდგარი ქრისტე იხილა, იყვნენ რომაელები. რატომ? რა მხრივ ასახავს ეს ჭეშმარიტება იმას, რაც უნდა მომხდარიყო: სახარება წარმართებთანაც მივიდა?`