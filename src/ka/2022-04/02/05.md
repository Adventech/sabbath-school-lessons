---
title: ცოდვის შედეგები
date: 05/10/2022
---

`დაბ. 3:7-19-სა და რომ. 5:12-ის საფუძველძე, თქვით, როგორი იყო ცოდვის მთავარი შედეგები?`

გველის დამაჯერებელი სიტყვებით მოხიბლულმა ევამ ვერ გაითვალისწინა შორს მიმავალი შედეგები იმ გზისა, რომელსაც დაადგა. თავისთავად აკრძალული ნაყოფის შეჭმას არ ჰქონდა ისეთი დიდი მნიშვნელობა, როგორც იმას, რასაც ის წარმოადგენდა სინამდვილეში. დაუმორჩილებლობის აქტით ევამ დაარღვია თავისი ერთგულება ღმერთისადმი, ეს კი გულისხმობდა, რომ ამიერიდან იგი სატანის ერთგულია.

დაბადების წიგნის მესამე თავში აღწერილია ადამისა და ევას ცოდვით დაცემა და მისი ზოგიერთი ყველაზე ტრაგიკული შედეგი.

თეოლოგიური თვალსაზრისით, ადამიანთა პირველ წყვილი შეიპყრო თეოფობიამ (ღმერთის შიშმა), ამიტომ დაემალნენ მას (დაბ. 3:8). ფსიქოსოციალური ქცევის თვალსაზრისით მათ განიცადეს სირცხვილი და დაიწყეს ერთმანეთის დადანაშაულება (დაბ. 3:7,9-13). ფიზიოლოგიური პოზიციით მათ პიროფლიანს უნდა ეშრომათ, განეცადათ ტანჯვა და ტკივილი და საბოლოო ჯამში მომკვდარიყვნენ (დაბ. 3:16-19). ხოლო ეკოლოგიური თვალსაზრისით ყველა მიწიერი ქმნილება მოექცა გახრწნისა და სიკვდილის ქვეშ (დაბ. 3:17,18). 

ედემის ბაღი მეტად აღარ იყო ისეთი მშვენიერი სასიამოვნო ადგილი, როგორიც ადრე იყო. "როდესაც ადამმა და ევამ დამჭკნარ ყვავილში და ჩამოცვენილ ფოთლებში სიკვდილის პირველი ნიშნები შეამჩნიეს, მათი მწუხარება უფრო დიდი იყო, ვიდრე დღევანდელი ადამიანისა, რომელმაც თავისი ახლობელი დაკარგა. ნაზი ყვავილების ჭკნობამ, რა თქმა უნდა, დიდად დაამწუხრა ისინი, მაგრამ, როცა ტანაშოლტილმა ხეებმა ფოთლები ჩამოყარეს, მათ ცხადად დაინახეს სიკვდილის რეალობა და გარდუვალობა, რომელსაც ადრე თუ გვიან, ვერც ერთი ცოცხალი არსება გვერდს ვერ აუვლის" (ე. უაითი. პატრიარქები და წინასწარმეტყველები, გვ. 28). 

ადამი და ევა მაშინვე არ მომკვდარან, მათი სიცოცხლე კიდევ გრძელდებოდა, მაგრამ სწორედ იმ დღეს მათ მიიღეს თავისი სასიკვდილო განაჩენი. უფალმა ადამს უთხრა: "შენი პირის ოფლით ჭამდე პურს, ვიდრე დაუბრუნდები მიწას, რომლიდანაც ხარ აღებული, რადგან მტვერი ხარ და მტვერს დაუბრუნდები" (დაბ. 3:19). ცოდვით დაცემამ ტრაგიკული შედეგები მოუტანა მთელ კაცობრიობას. პავლე მოციქული განმარტავს: "როგორც ერთი ადამიანის მიერ ცოდვა შემოვიდა სოფელში, ხოლო ცოდვის მიერ - სიკვდილი, ასევე სიკვდილი გადავიდა ყველა ადამიანში, რადგან ყველამ შესცოდა" (რომ. 5:12). 

სამწუხარო, ტრაგიკული ფაქტიც კი იმაშია, რომ, როგორც მთელი კაცობრიობა მთელი საუკუნეების განმავლობაში, დღეს ჩვენც ვიტანჯებით ედემში მომხდარის შედეგების გამო. რამდენად მადლიერი უნდა ვიყოთ იმის გამო, რომ იესოს და გოლგოთას წყალობით ჩვენ გვაქვს იმედი მარადიული ცხოვრებისა სამყაროში, სადაც მეტად აღარ იქნება ცოდვა!

`როდესაც ევას ტრაგიკულ გამოცდილებაზე ვფიქრობთ, რა შეგვიძლია დავასკვნათ ჩვენი საკუთარი ცოდვილი ქმედებების შედეგებთან დაკავშირებით?`