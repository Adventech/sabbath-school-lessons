---
title: სიკვდილი ცოდვილ დედამიწაზე
date: 01/10/2022
---
<h3 class="ka_geo">გამოსაკვლევად შემოთავაზებული ბიბლიური მუხლები:</h3>
დაბ. 2:16,17; 3:1-7; იოან. 5:28,29; რომ. 5:12; 2კორ. 5:21.

> <p>სამახსოვრო მუხლი:</p>
> "ამიტომ, როგორც ერთი ადამიანის მიერ ცოდვა შემოვიდა სოფელში, ხოლო ცოდვის მიერ - სიკვდილი, ასევე სიკვდილი გადავიდა ყველა ადამიანში, რადგან ყველამ შესცოდა" (რომ. 5:12).

ქრისტე იყო ღვთიური შუამავლი, რომლის მეშვეობითაც ღმერთმა შექმნა სამყარო და დედამიწა (იხ. იოან. 1:1-3,10; კოლ. 1:16; ებრ. 1:2). მაგრამ როდესაც მამამ ასეთი განსაკუთრებული პატივი დასდო ქრისტეს და გამოაცხადა, რომ ისინი ერთად შექმნიან ამ სამყაროს, "ლუციფერს ეჭვი და შური გაუჩნდა იესო ქრისტეს მიმართ" (ე. უაითი. ხსნის ისტორია, გვ. 14) და შეადგინა შეთქმულება მის წინააღმდეგ.

ზეციდან განდევნილმა სატანამ გადაწყვიტა "დაენგრია ადამისა და ევას" ბედნიერება დედამიწაზე, რადგან "იცოდა, რომ ეს უცილობლად დაამწუხრებდა ზეცის ყველა ბინადარს". მან წარმოიდგინა, "თუ მოახერხებს და ადამიანებს მოტყუებით ღმერთისადმი ურჩობას აიძულებს, მაშინ ღმერთმა შეიძლება მათი პატიების რაიმე გზა გამონახოს, ამით კი მას და დაცემულ ანგელოზებს გაუჩნდებათ შესაძლებლობა, რომ ცოდვილ ადამიანებთან ერთად ღვთის წყალობითა და მიტევებით ისარგებლონ" (იქვე, გვ. 27). ღმერთი მთლიანად აცნობიერებდა სატანის სტრატეგიას და გააფრთხილა ადამი და ევა, რათა ისინი არ ჩავარდნილიყვნენ ცდუნებაში (იხ. დაბ. 2:16,17). ეს ნიშნავს: მაშინაც კი, როცა ქვეყნიერება იდეალური და უზადო იყო, ადამიანებისთვის უკვე არსებობდა მკაფიო შეზღუდვები, რომლებიც მათ უნდა დაეცვათ. 

ამ კვირის განმავლობაში ჩვენ ვიმსჯელებთ ადამისა და ევას ცოდვით დაცემის შესახებ, იმის შესახებ, თუ როგორ დაიპყრო ცოდვამ და სიკვდილმა ჩვენი ქვეყნიერება და ჯერ კიდევ ედემში როგორ დათესა ღმერთმა იმედის თესლი მთელი კაცობრიობისათვის.