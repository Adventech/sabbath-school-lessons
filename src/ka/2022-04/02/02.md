---
title: ურთიერთგამომრიცხავი განცხადებები
date: 02/10/2022
---

უფლის მიერ შექმნილი ქვეყნიერება სრულყოფილი იყო (იხ. დაბ. 1:31). ადამმა და ევამ არაფერი იცოდნენ სიკვდილის შესახებ. როდესაც გვახსოვს ეს, მოდით წარმოვიდგინოთ, როგორ მოვიდა ღმერთი ედემის ბაღში და გააფრთხილა: "და უთხრა უფალმა ღმერთმა ადამს: “ბაღის ყოველი ხისაგან შეგიძლია ჭამო, მაგრამ კეთილისა და ბოროტის შეცნობის ხიდან არ ჭამო, რადგან რა დღესაც შეჭამ ამ ხის ნაყოფს, სიკვდილით მოკვდები" (დაბ. 2:16,17).

`დაბ. 2:16,17 როგორ მოწმობს თავისუფალი ნების რეალურობის შესახებ ედემის სრულყოფილ პირობებში? რაში სჭირდებოდა ღმერთს მათი გაფრთხილება, თუ არ შეეძლოთ თავისუფლად არჩევა?`

გარკვეული დრო გავიდა მას შემდეგ, რაც პირველმა ადამიანებმა მიიღეს ღვთის გაფრთხილება. სატანამ შუამავლად გველი გამოიყენა და მოკალათდა ნაყოფის სიმძიმისგან მოხრილ აკრძალული ხის ტოტებზე ედემში. გველმა ევას უთხრა, რომ "თავადაც იგემა აკრძალული ნაყოფი" (ე. უაითი. პატრიარქები და წინასწარმეტყველები, გვ. 22-23), და მას არაფერი დაემართა. ასე შეიძლება ამ სცენის წარმოდგენა.

`წაიკითხეთ დაბ. 3:1-4. საკუთარი თავი წარმოიდგინეთ ევას ადგილას. რატომ შეიძლება დამაჯერებლად ჩანდეს გველის სიტყვები? `

ადამიანური ლოგიკის თვალსაზრისით, გველის არგუმენტი უფრო დამაჯერებლად ჟღერდა, ვიდრე ღვთის სიტყვა. უპირველეს ყოვლისა, მათ სამყაროში არ არსებობდა არანაირი მტკიცებულება იმისა, რომ ცოდვა და სიკვდილი საერთოდ არსებობს. ამას გარდა, ევა უყურებდა გველს, რომელმაც, მისი სიტყვების მიხედვით, იგემა ნაყოფები და არ მოკვდა. მაშინ, რაღატომ უნდა შეიკავოს თავი ევამ? ღმერთის ბრძანება მას ისეთი შემზღუდველი და უაზრო მოეჩვენა...

სამწუხაროდ, როდესაც ორი ურთიერთგამომრიცხავი მტკიცებულებიდან ერთს ირჩევდა, ევამ ყურადღება არ მიაქცია სამ ძირითად პრინციპს: 1) ადამიანის გონების დასკვნები ყოველთვის როდია ყველაზე უსაფრთხო წყარო სულიერი საკითხების შეფასებაში; 2) ღვთის სიტყვა ჩვენ შეიძლება მოგვეჩვენოს არალოგიკური და უაზრო, მაგრამ ის ყოველთვის ჭეშმარიტია და იმსახურებს ნდობას; 3) არსებობს საგნები, რომლებიც თავისთავად არ არის ბოროტება ან რაიმე არასწორი, თუმცა ღმერთი ირჩევს მათ როგორც ჩვენი მორჩილების გამოსაცდელ საშუალებას. 

ჩვენ უნდა გვესმოდეს, რომ ევას გამოცდილება ედემის ბაღში - არ არის ერთადერთი შემთხვევა კაცობრიობის ისტორიაში. ყოველ დღე და ყოველ წამს ჩვენ გვიწევს არჩევანის გაკეთება ღვთის სიტყვასა (რომელიც შეიძლება იყო არაპოპულარული) და იმ კულტურის მაცდუნებელ მოწოდებებს შორის, რომელშიც ვცხოვრობთ. 

`რა მხრივ ეწინააღმდეგება ბიბლიის მკაფიო სწავლება ამ ქვეყნიერების წეს-ჩვეულებებს?`