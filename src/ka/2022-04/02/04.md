---
title: "არ მოკვდებით"
date: 04/10/2022
---
`წაიკითხეთ დაბ. 3:4. რა საშუალებებით მეორდებოდა ეს სიცრუე საუკუნეების განმავლობაში?`

ერთ-ერთი აშკარა გამოვლინება ამ სიცრუისა არის გავრცელებული რწმენა სამშვინველის უკვდავების შესახებ. ეს წარმოდგენა საფუძვლად დაედო მრავალ რელიგიასა და ფილოსოფიას. ძველ ეგვიპტეში ეს გახდა მუმიფიკაციის პრაქტიკის და სამარხი ნაგებობების, მაგალითად პირამიდების, შექმნის მიზეზი. 

ეს თეორია ასევე გახდა ბერძნული ფილოსოფიის ერთ-ერთი ძირითადი საყრდენი. მაგალითად, პლატონის დიალოგში "სახელმწიფო" სოკრატე ეკითხება გლავკონს: "განა თქვენ არ იცით, რომ ჩვენი სამშვინველი უკვდავია და არასოდეს მოკვდება?". პლატონის სხვა დიალოგში, "ფედონი", სოკრატე მსგავსად მსჯელობს, როდესაც ამბობს, რომ "სამშვინველი უკვდავია და უხრწნელი, და რომ ჩვენი სამშვინველები არსებობას გააგრძელებენ ჯოჯოხეთშიც". ამ ფილოსოფიურმა კონცეფციებმა ჩამოაყალიბა დასავლეთ კულტურის დიდი ნაწილი და მოციქულთა შემდგომი ქრისტიანობაც. მაგრამ სინამდვილეში ისინი წარმოიშვა ბევრად ადრე, ჯერ კიდევ ედემის ბაღში, ისინი შექმნა თავად სატანამ. 

როდესაც ედემში ევას აცდუნებდა, სატანამ დააიმედა იგი: "არ მოკვდებით!" (დაბ. 3:4). ამ გაბედული მტკიცებულებით სატანამ საკუთარი სიტყვა ღვთის სიტყვაზე მაღლა დააყენა. 

`სამშვინველის უკვდავების შესახებ სწავლებისგან განსხვავებით, რას გვასწავლის მოყვანილი მუხლები და როგორ შეიძლება მათი გამოყენება ამ სიცრუის საწინააღმდეგოდ? იხ. ეკლ. 9:5-10; იოან. 5:28, 29; ფსალმ. 145:4; მათ. 10:28; 1კორ. 15:51-58.`

სამშვინველის ბუნებრივი უკვდავების სატანისეული თეორია შენარჩუნებულია ჩვენს თანამედროვე სამყაროშიც კი. წიგნები, ფილმები და ტელეპროგრამები აგრძელებენ პოპულარიზაციას იდეისა იმის შესახებ, რომ, როდესაც ადამიანი კვდება, უბრალოდ სხვა მდგომარეობაში გადადის და ინარჩუნებს აზროვნებას. რა სამწუხაროა, რომ ამ სატანისეულ სიცრუეს ქადაგებს მრავალი ქრისტიანი მქადაგებელი. მეცნიერებაც კი აღმოჩნდა ჩართული. ამერიკის შეერთებულ შტატებში არის ფონდი, რომელიც ცდილობს შექმნას განსაკუთრებული ტექნოლოგია, რომელიც, როგორ ამ ფონდის წამომადგენლები აცხადებენ, საშუალებას მოგვცემს კავშირი დავამყაროთ განსვენებულებთან. განსვენებულნი, მათი აზრით, ჯერ ისევ ცოცხლები არიან, მაგრამ არსებობენ როგორც "პოსტმატერიალური ადამიანები". რადგანაც ეს სიცრუე ყველგან არის გავრცელებული, გასაკვირი არაა, რომ იგი გადამწყვეტ როლს ითამაშებს კაცობრიობის ისტორიის ბოლო მოვლენებში.

`რა მხრივ ვლინდება ეს სიცრუე ჩვენს კულტურაში? რატომ უნდა დავეყრდნოთ ღვთის სიტყვას და არა საკუთარ გრძნობებს?`