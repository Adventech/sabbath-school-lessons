---
title: მოტყუებული გველით
date: 03/10/2022
---

`წაიკითხეთ დაბ. 3:1-7. რა იყო გველის სიტყვებში სიმართლე და რა იყო სიცრუე? ამოიწერეთ მართალი და მცდარი ფრაზები.`

`სიმართლე: `

`სიცრუე: `

`რით ხელმძღვანელობდა ევა, როდესაც არჩევანს აკეთებდა ღმერთის სიტყვასა და გველის სიტყვებს შორის?`

დაბადების წიგნის მესამე თავი შეიცავს ცდუნების ფსიქოლოგიის ერთ-ერთ ნათელ მაგალითს. ღმერთმა გააფრთხილა ადამი და ევა: თუ ისინი იგემებენ აკრძალულ ნაყოფს, მაშინ უცილობლად მოკვდებიან (იხ. დან. 2:16, 17). როდესაც გველი გამოიყენა როგორც შუამავალი, სატანამ რამდენიმე რიტორიკულ ილეთს მიმართა, რათა ევა ცოდვაში ჩაეგდო. 

თავიდან მან განაზოგადა ღმერთის კონკრეტული აკრძალვა. სატანამ ჰკითხა დედაკაცს: "ნუთუ მართლა გითხრათ ღმერთმა, რომ ბაღის არცერთი ხისგან არ ჭამოთო?" (დაბ. 3:1). ევამ უპასუხა, რომ აკრძალვა ეხებოდა მხოლოდ ერთ კონკრეტულ ხეს და ისინი მოკვდებოდნენ, თუ ოდესმე შეჭამდნენ ან შეეხებოდნენ ამ ხის ნაყოფს.

შემდეგ სატანამ უარყო ღმერთის განცხადება. მან კატეგორიულად განაცხადა: "არ მოკვდებით" (დაბ. 3:4). 

და ბოლოს, მან დაადანაშაულა ღმერთი მნიშვნელოვანი ცოდნის განზრახ დამალვაში მისგან და მისი ქმრისგან. მატყუარამ უთხრა: "რადგან უწყის ღმერთმა, რომელ დღესაც შეჭამთ მაგ ნაყოფს, აგეხილებათ თქვენ თვალები და იქნებით ღმერთივით კეთილისა და ბოროტის შემცნობელნი"  (დაბ. 3:5). 

ცნობისმოყვარეობამ ევა სატანის მოჯადოებულ ტერიტორიაზე მიიყვანა. მას იქ მოუწია არჩევანის გაკეთება: ან დარჩენილიყო ღმერთის მიერ გაცემული შემაკავებელი ბრძანების ერთგული, ან მიეღო სატანის მომხიბვლელი ცდუნებები. ეჭვი შეეპარა რა ღვთის სიტყვაში, მან გამოიყენა  საკუთარი გრძნობები (პირადი დაკვირვების მეთოდი) რათა არჩევანი გაეკეთებინა ორ მტკიცებულებას შორის, რომლებიც ეწინააღმდეგებოდა ერთმანეთს.  პირველ რიგში, ევამ დაინახა, რომ კვების თვალსაზრისით,  "ხე კარგი ჩანდა საჭმელად". მეორეც, ესთეთიკური თვალსაზრისით, "საამო იყო თვალისთვის". მესამეც, ლოგიკური ანალიზიდან გამომდინარე, ხე "მიმზიდველი იყო შესაცნობად". ამიტომ ევამ გადაწყვიტა, რომ მას აქვს მიზეზები ყურადღება მიაქციოს გველის სიტყვებს და გასინჯოს აკრძალული ხის ნაყოფი. სამწუხაროდ, მან სწორედ ეს გააკეთა. 

ზოგიერთი ადამიანი ამტკიცებს, რომ ცოდნის ყველა ფორმა მისაღებია, სანამ  ვეჭიდებით "კეთილს" (1თეს. 5:21). მაგრამ ადამისა და ევას ტრაგიკული გამოცდილება ედემის ბაღში ცხადყოფს, რომ ცოდნა, თავისთავად, შეიძლება იყოს საზიანო. არის რაღაცები, რაც ჯობია არ ვიცოდეთ.

`როგორ გვიჩვენებს ზემოთ მოყვანილი ისტორია, რამდენად ადვილია დაასაბუთო და გაამართლო საკუთარი ცოდვილი არჩევანი?`