---
title: სახარების პირველი დაპირება
date: 06/10/2022
---
`წაიკითხეთ დაბ. 3:15,21. რა სახის იმედს შეიცავს ეს მუხლები მთელი კაცობრიობისთვის?`

დაბადების წიგნის მესამე თავი აღწერს საშინელ ტრაგედიას, რომელიც წუთისოფელში შემოვიდა ცოდვით დაცემის შემდეგ. ყველაფერი შეიცვალა: ადამმა და ევამ დაინახეს კონტრასტი ქვეყნიერების ტრაგედიამდე და ტრაგედიის შემდგომ მდგომარეობას შორის.

მაგრამ იმედგაცრუებასა და სასოწარკვეთილებაში ღმერთმა უბოძა მათ დარწმუნება აწმყოში და მომავლის იმედი. პირველ რიგში, ადამიანთათვის მესიანური იმედის შესახებ ღვთის განსაკუთრებულ დაპირებაში, გველმა მოისმინა თავისი სასიკვდილო განაჩენი. უფალმა განუცხადა: "და ჩამოვაგდებ მტრობას შენსა და დედაკაცს შორის, და შენს თესლსა და მის თესლს შორის: ის თავს გაგიჭეჭყავს და შენ მას ქუსლს დაუგესლავ" (დაბ. 3:15). 

სიტყვა "მტრობა" (ებრ. ეივა) გულისხმობს არა მხოლოდ ხანგრძლივ სამყაროსეულ ბრძოლას სიკეთესა და ბოროტებას შორის, არამედ ხანგრძლივ პირად სიძულვილსაც ცოდვის მიმართ, რომელიც ღვთის წყალობით ებოძა ადამიანის გონებას. ბუნებით ჩვენ დაცემული არსებები ვართ (იხ. ეფეს. 2:1,5), "ცოდვის მონები" (რომ. 6:20). თუმცა მადლი, რომელიც ქრისტეს შემოაქვს თითოეული ადამიანის ცხოვრებაში, ჩვენში იწვევს მტრობას სატანის წინააღმდეგ. და სწორედ ეს "მტრობა", ეს ღვთიური საბოძვარი ედემიდან, გვაძლევს საშუალებას მივიღოთ გადამრჩენელი მადლი ღვთისა. ასეთი მომაქცეველი მადლისა და განმაახლებელი ძალის გარეშე კაცობრიობა გააგრძელებდა ყოფნას სატანის ტყვედ, მსახურად, რომელიც ყოველთვის მზადაა შეასრულოს მისი ბრძანებები.  

შემდეგ უფალმა გამოიყენა ცხოველთა მსხვერპლშეწირვა, რათა წინასწარ ეუწყებინა თავისი დაპირება მესიის მოსვლის შესახებ (იხ. დაბ. 3:21). "როდესაც ადამმა, ღვთის განსაკუთრებული მითითების შესაბამისად, თავისი ცოდვის პირველი შესაწირავი გაიღო, ეს მისთვის უმაღლესი დონის ტანჯვის მომტანი წესი იყო. მას ხელი უნდა აღემართა ცხოველზე, რათა წაერთმია სიცოცხლე, რომელსაც მხოლოდ ერთი, ღმერთი იძლევა, და ამით ცოდვის მსხვერპლი შეეწირა. ადამმა თავის სიცოცხლეში პირველად ნახა სიკვდილი თავისი თვალით. როდესაც უყურებდა კრავს, სისხლისგან რომ იცლებოდა და სასიკვდილო აგონიაში იკრუნჩხებოდა, მას რწმენით უნდა ემზირა ღვთის ძისათვის, რომლის პირველსახე იყო შეწირული მსხვერპლი და რომელიც ცოდვილი ადამიანებისთვის მოკვდებოდა" (ხსნის ისტორია, გვ. 50).

`წაიკითხეთ 2კორ. 5:21 და ებრ. 9:28. ამ მუხლების თანახმად, ხსნის გეგმის რომელი დიდებული ჭეშმარიტება გამჟღავნდა პირველად ედემში?`

ადამმა და ევამ დატოვეს ედემის ბაღი და იცოდნენ, რომ ადრე თუ გვიან მოკვდებიან (იხ. დაბ. 3:19,22-24). მაგრამ ისინი ბაღიდან არ გამოსულან არც შიშვლები და არც ლეღვის ფოთლებშემოსარტყლული (დაბ. 3:7). თავად ღმერთმა გაუმზადა "ადამსა და მის დედაკაცს ტყავის სამოსელი, და შემოსა ისინი" (დაბ. 3:21). ეს სამოსელი განასახიერებდა ღვთის ყოვლისმომცველ სიმართლეს (იხ. ზაქ. 3:1-5; ლუკ. 15:22). უკვე მაშინ ედემის ბაღში კაცობრიობას გაემჟღავნა სახარება.