---
title: "შემცოდავი სული (სამშვინველი) კი, მოკვდება"
date: 10/10/2022
---
`წაიკითხეთ ეზეკ. 18:4,20 და მათ. 10:28. როგორ გვეხმარება ისინი ადამიანის სამშვინველის ბუნების გაგებაში?`

ადამიანის სიცოცხლე ამ ცოდვილ სამყაროში ხანმოკლე და წარმავალია (იხ. ეს. 40:1-8). ვერაფერი, რაც ცოდვით არის დასნებოვანებული, ვერ იქნება მარადიული თავისი ბუნებით. "ამიტომ, როგორც ერთი ადამიანის მიერ ცოდვა შემოვიდა სოფელში, ხოლო ცოდვის მიერ - სიკვდილი, ასევე სიკვდილი გადავიდა ყველა ადამიანში, რადგან ყველამ შესცოდა" (რომ. 5:12). სიკვდილი - ეს არის ცოდვის ბუნებრივი შედეგი, რომელიც გავლენას ახდენს მთელ სიცოცხლეზე დედამიწაზე.

ამასთან დაკავშირებით არსებობს ორი მნიშვნელოვანი ბიბლიური კონცეფცია. პირველ რიგში, კვდებიან ადამიანებიც და ცხოველებიც. როგორც მეფე სოლომონმა თქვა: "რადგან ხვედრი ადამიანთა და ხვედრი პირუტყვისა ერთი და იგივე ხვედრია: როგორც ერთი კვდება, ისევე კვდება მეორეც. და ერთი სუნთქვა აქვს ყველას, და არა აქვს ადამიანს უპირატესობა პირუტყვზე, რადგან ყოველივე ამაოებაა. ყოველივე მიდის ერთი ადგილისკენ: ყოველივე მიწისაგან წარმოიშვა და ყოველივე მიწას უბრუნდება" (ეკლ. 3:19,20). 

მეორეც, ადამიანის ფიზიკური სიკვდილი ნიშნავს მისი, როგორც ცოცხალი სამშვინველის (ებრ. ნეფეშ), არსებობის შეწყვეტას. დაბ. 2:16,17-ში ღმერთმა გააფრთხილა ადამი და ევა: თუ ისინი ოდესმე შესცოდავენ, კეთილისა და ბოროტის შეცნობის ხიდან ნაყოფის შეჭმით, მაშინ მოკვდებიან. 

ეს გაფრთხილება მეორდება ეზეკ. 18:4,20-ში, სადაც უფალი ხაზგასმით აღნიშნავს: "შემცოდავი სული (სამშვინველი) კი, მოკვდება". ამ მტკიცებულებას გააჩნია ორი ძირითადი მნიშვნელობა. პირველი: რადგანაც ყველა ადამიანი ცოდვილია, ჩვენ ყველანი ვიმყოფებით გარდაუვალი დაბერებისა და სიკვდილის პროცესში (იხ. რომ. 3:9-18,23). მეორე მნიშვნელობა არის ის, რომ ეს ბიბლიური კონცეფცია აბათილებს პოპულარულ ცნებას სამშვინველის სავარაუდო ბუნებრივი უკვდავების შესახებ.

სიკვდილის პრობლემის ბიბლიური მოგვარება - ეს არ არის უსხეულო სამშვინველი, რომელიც მიფრინავს სამოთხეში, განსაწმენდელში ან თუნდაც ჯოჯოხეთში. ბიბლიური მოგვარება - ეს არის საბოლოო აღდგომა იმ ადამიანებისა, რომლებმაც ქრისტეში განისვენეს. როგორც იესომ თქვა თავის ქადაგებაში სიცოცხლის პურის შესახებ: "ჩემი მამის ნება ისაა, რომ ყველას, ვინც ძეს იხილავს და ირწმუნებს, საუკუნო სიცოცხლე ჰქონდეს, და მე აღვადგენ მას უკანასკნელ დღეს" (იოან. 6:40). 

`რატომ არის რწმენა მეორედ მოსვლის მიმართ, რომელიც დასტურდება ქრისტეს პირველი მოსვლით, ასე მნიშვნელოვანი ჩვენი რწმენისთვის? როგორი იქნებოდა ჩვენი იმედი მისი დაბრუნების დაპირების გარეშე?`