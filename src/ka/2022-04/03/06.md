---
title: განისვენო მამებთან
date: 13/10/2022
---

`წაიკითხეთ დაბ. 25:8; 2მეფ. 7:12; 3მეფ. 2:10; 22:40. რა შეუძლიათ ამ მუხლებს დაუმატონ თქვენ მიერ სიკვდილის შემეცნებას?`

ძველი აღთქმა სიკვდილისა და დასაფლავების იდეებს სხვადასხვა ხერხებით გამოხატავს. ერთ-ერთი მათგანია წარმოდგენა იმის შესახებ, რომ განსვენებული უერთდება თავის ხალხს. მაგალითად, აბრაამის შესახებ ნათქვამია, რომ იგი "გარდაიცვალა... კეთილ სიბერეში, მოხუცებული და დღეებით გამაძღარი. და შეეძინა ის თავის ხალხს" (დაბ. 25:8). აარონიც და მოსეც "შეეძინა" თავის ხალხს (იხ. რჯლ. 32:50).

`რას გიმჟღავნებთ სიკვდილის ბუნებაზე ის ფაქტი, რომ როგორც ღვთისმოსავი, ისე უკეთური მეფეები სიკვდილის შემდეგ მოხვდნენ საფლავში - ერთსა და იმავე ადგილას? იხ. 4მეფ. 24:6; 2ნეშტ. 32:33.`

სხვა ხერხი სიკვდილის აღსაწერად - ესაა, თქვა, რომ მკვდარი განისვენებს თავის მამებთან. დავითის სიკვდილის შესახებ ბიბლია ამბობს: "და განისვენა დავითმა თავის მამებთან და დაიმარხა დავითის ქალაქში" (3მეფ. 2:10). იგივე ფრაზაა გამოყენებული რამდენიმე სხვა ებრაელ მეფეზე, როგორც ერთგულზე, ისე უკეთურზე. 

აქ შეიძლება გამოიყოს სულ ცოტა სამი მნიშვნელოვანი ასპექტი. პირველ რიგში, ადრე თუ გვიან დადგება ის დრო, როცა მოგვიწევს დავისვენოთ საკუთარი დამღლელი შრომისგან და ტანჯვისგან. მეორეც, ჩვენ არც პირველები ვართ და არც ერთადერთები, ვინც ამ ჩვენთვის არასასურველი გზით მივდივართ, ჩვენი წინაპრები ხომ უკვე წავიდნენ ჩვენ წინ. მესამე, როდესაც მათ გვერდით დავიმარხებით, ჩვენ ერთად დავრჩებით სიკვდილის არაცნობიერ მდგომარეობაში. 

ზოგიერთი თანამედროვე ინდივიდუალისტური კულტურისთვის ამ ფაქტს შეიძლება დიდი აზრი არ ჰქონდეს, მაგრამ ძველ დროში ეს ძალიან მნიშვნელოვანი იყო.

ქრისტეში განსვენებულნი შეიძლება დასაფლავებული იყვნენ თავისი ახლობლების გვერდით, მაგრამ ამ შემთხვევაშიც კი მათ შორის არ არის ურთიერთობა. ისინი არაცნობიერ მდგომარეობაში დარჩებიან იმ დიდებულ დღემდე, როცა გამოიღვიძებენ ღრმა ძილისგან, რათა შეუერთდნენ თავიანთ ახლობლებს, რომლებმაც იესოში განისვენეს.

`წარმოიდგინეთ, როგორი იქნებოდა მკვდრები გონზე რომ იყვნენ და დაენახათ, როგორია ცხოვრება აქ, განსაკუთრებით მათი საყვარელი ადამიანებისთვის, რომლებიც ხშირად საშინლად იტანჯებიან მათი სიკვდილის შემდეგ. რას იგრძნობდნენ ეს მკვდრები? რატომ უნდა იყოს ჭეშმარიტება იმის შესახებ, რომ მკვდრებს სძინავთ, ნუგეშის მომტანი ცოცხლებისთვის?`