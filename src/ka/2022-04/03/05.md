---
title: "მკვდრებმა არაფერი იციან"
date: 12/10/2022
---

`წაიკითხეთ იობ. 3:11-13; ფსალმ. 113:25; 145:4; ეკლ. 9:5,10. რა არის ნათქვამი ამ ნაწყვეტებში ადამიანის მდგომარეობის შესახებ სიკვდილის შემდეგ?`

ბიბლიის ზოგიერთი განმმარტებელი ამტკიცებს, რომ ზემოთ მოყვანილი მუხლები დაწერილია პოეტური ენით, ამიტომ არ შეიძლება გამოყენებულ იქნას ადამიანის მდგომარეობის განსასაზღვრად სიკვდილის მომენტში. ზოგჯერ ბიბლიური მუხლები ნამდვილად შეიძლება იყოს ორაზროვანი, მაგრამ ამ მუხლებთან დაკავშირებით ყველაფერი სხვაგვარად არის. ისინი გასაგები ენით არის დაწერილი, ხოლო მათი იდეები მთლიანად ეთანხმება ძველი აღთქმის საერთო სწავლებას ამ საკითხთან დაკავშირებით. 

დავიწყოთ იმით, რომ იობის წიგნის მესამე თავში პატრიარქი წყევლის თავის დაბადების დღეს იმ ტანჯვის გამო, რომელიც თავს დაატყდა (ასეთი საშინელი მომენტების გადატანისას, ვინ არ ინანებდა, რომ საერთოდ დაიბადა?). მას ესმის: თავისი დაბადებისას რომ მომკვდარიყო, უბრალოდ იძინებდა და იწვებოდა დამშვიდებული (იობ. 3:11,13).

ფსალმ. 113 ადგილს, სადაც იმყოფებიან მკვდრები,  განსაზღვრავს როგორც მდუმარების ადგილს, რადგან "არა თუ მკვდრები აქებენ უფალს" (ფსალმ 113:25). განა ეს ჰგავს იმას, რომ მკვდრები, ერთგულნი და მადლიერნი, იმყოფებიან ზეცაში და თაყვანს სცემენ ღმერთს? 

ფსალმ. 145-ის თანახმად, სიკვდილით წყდება ადამიანის ყოველგვარი გონებრივი აქტივობა: "ამოუვა სული, დაუბრუნდება თავის მიწას; იმავე დღეს გაქრება მისი აზრები" (ფსალმ. 145:4). ეს არის იდეალური ბიბლიური აღწერა იმისა, თუ რა ხდება სიკვდილის შემდეგ.

ხოლო ეკლ. 9-ში დამატებულია, რომ "მკვდრებმა არაფერი არ იციან", ხოლო საფლავში "არ არის საქმე და ჩანაფიქრი და ცოდნა და სიბრძნე" (ეკლ. 9:5,10). ყველა მოყვანილი მუხლი ადასტურებს ბიბლიურ სწავლებას იმის შესახებ, რომ მკვდრები ვერაფერს აცნობიერებენ, ვერაფერს გრძნობენ და არაფერი ახსოვთ. 

ბიბლიურმა სწავლებამ სიკვდილის შემდეგ ადამიანის არაცნობიერი მდგომარეობის შესახებ არ უნდა გამოიწვიოს ქრისტიანებში გაურკვევლობა. პირველ რიგში არ არსებობს მარადიული ცეცხლოვანი ჯოჯოხეთი ან დროებითი განსაწმედელი მათთვის, ვინც გადარჩენის გარეშე მოკვდა.

ამას გარდა, ქრისტეში განსვენებულებს წინ ელით საოცარი ჯილდო. ამიტომ "მორწმუნისათვის სიკვდილი არაფერს ნიშნავს... ქრისტიანისთვის სიკვდილი - ეს ძილია, სიბნელისა და მდუმარების წამი. "თქვენი სიცოცხლე დაფარულია ქრისტესთან ღმერთში". "როცა გამოჩნდება ქრისტე, თქვენი სიცოცხლე, მაშინ თქვენც გამოჩნდებით მასთან ერთად დიდებით" (იოან. 8:51,52; კოლ. 3:4)» (ე. უაითი. ქრისტე - წუთისოფლის იმედი, გვ. 619). 

`დაფიქრდით ქრისტეში განსვენებულთა შესახებ. სიკვდილისას ისინი ხუჭავენ თვალებს და მათთვის მნიშვნელობა არ აქვს, ისინი საფლავში 1500 წელი იწვებიან თუ 5 თვე. შემდეგი, რასაც ისინი შეიგრძნობენ, - ეს არის ქრისტეს მეორედ მოსვლა. ნუთუ არ შეიძლება იმის თქმა, რომ გარკვეულწილად მკვდრებს გააჩნიათ უპირატესობა ცოცხლებზე?`