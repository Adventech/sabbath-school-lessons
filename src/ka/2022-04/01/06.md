---
title: ურწმუნოების გავრცელება
date: 29/09/2022
---

`წაიკითხეთ გამოცხ. 12. როგორ გადმოინაცვლა ღმერთის წინააღმდეგ ამბოხებამ ზეციდან დედამიწაზე? `

ლუციფერის დაცემა არ იყო უბრალოდ ურთიერთსაწინააღმდეგო იდეების შეჯახება. გამოცხ. 12-ში ნათქვამია, რომ ცაში მოხდა ომი ლუციფერს და მის ანგელოზებსა და ქრისტესა და მის ანგელოზებს შორის. ამ თავში ლუციფერს ეწოდება "დიდი გველეშაპი", "ძველი გველი", "ეშმაკი" და "სატანა", "ჩვენი ძმების ცილისმწამებელი" (გამოცხ. 12:9,10). ქრისტე მოხსენიებულია როგორც "მიქაელი" (გამოცხ. 12:7), რაც ნიშნავს "ღმერთის მსგავსი".

მთავარანგელოზ მიქაელის ხსენებაზე დაყრდნობით (იხ. იუდ. 9), ზოგიერთი განმმარტებელი თვლის, რომ იგი მხოლოდ ანგელოზია. მაგრამ დანიელის წიგნში ყოველი ხილვის ბოლოს ჩნდება ქრისტე და მისი მარადიული სამეფო: როგორც ლოდი,  რომელიც ხელისუკვრელად წყდება ადგილიდან (დან. 2:34,45), როგორც ძე კაცისა (დან. 7:13), როგორც მხედრობის მთავარი და მთავართა მთავარი (დან. 8:11,25) და როგორც დიდი მთავარი მიქაელი (დან. 12:1). ამრიგად, რადგან წმიდა წერილში უფლის ანგელოზად ხშირად წარმოდგენილია თავად უფალი (გამ. 3:1-6; საქმე. 7:30-33 და ა.შ), მიქაელი უნდა ყოფილიყო იგივე ღვთიური პიროვნება, ანუ თავად ქრისტე. 

გამოცხ. 12 შეიცავს საერთო მიმოხილვას უწყვეტი ბრძოლისა:  1) რომელიც დაიწყო ზეცაში ლუციფერის და ზეციურ ანგელოზთა მესამედის ამბოხებით, 2) რომელმაც თავის კულმინაციას მიაღწია გადამწყვეტ გამარჯვებაში ქრისტესი ჯვარზე და 3) რომელიც დღემდე გრძელდება ბოლო ჟამის ღვთის ნარჩომი ხალხის წინააღმდეგ. 

ამ ბრძოლის დაწყებაზე ფიქრისას ელენ უაითი განმარტავს: "უფალი დიდ მოწყალებასა და მოთმინებას იჩენდა ლუციფერის მიმართ. მართალია, იგი უკმაყოფილების სულს თესავდა, მაგრამ არც მაშინ წაერთვა თავისი უმაღლესი მდგომარეობა, როდესაც ერთგულ ანგელოზთა წინაშე თავის უკანონო მოთხოვნებს აყენებდა. იგი კვლავ დიდხანს იყო ზეცაში. მრავალჯერ შესთავაზეს მიტევება იმ პირობით, თუ მოინანიებდა და უფლის მორჩილი გახდებოდა" (დიადი ბრძოლა, გვ. 384). 

ჩვენ არ ვიცით, რაოდენ დიდხანს გრძელდებოდა ეს ბრძოლა ზეცაში. მიუხედავად მისი ინტენსივობისა და ხანგრძლივობისა, მისი ყველაზე მნიშვნელოვანი ნაწილი გახდა ის, რომ სატანამ და მისმა ანგელოზებმა "ვერ გაუძლეს და აღარც ადგილი აღმოჩნდა მათთვის ცაში" (გამოცხ. 12:8; იხ. აგრეთვე ლუკ. 10:18). კაცობრიობის პრობლემა კი იმაშია, რომ ამბოხებულები გადმოყრილ იქნენ აქ, დედამიწაზე. 

`რაში შეგვიძლია დავინახოთ დედამიწაზე მიმდინარე ამ ბრძოლის რეალურობა? რაში მდგომარეობს ჩვენი ერთადერთი იმედი მტერზე გამარჯვებისა ამ ბრძოლაში?`