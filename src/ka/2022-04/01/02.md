---
title: შექმნა სიყვარულის გამოვლინებაა
date: 25/09/2022
---
ბუნება მის ამჟამინდელ მდგომარეობაში ატარებს ორაზროვან მესიჯს, რომელიც ერთმანეთშია შერეული სიკეთე და ბოროტება. ერთ ბუჩქზე ყვავის ლამაზი სურნელოვანი ვარდები და იზრდება ბასრი ეკლები. ტუკანს შეუძლია გაგვაოცოს თავისი სილამაზით, მაგრამ შემდეგ შეგვაშინოს, როდესაც გავიგებთ, რომ ის თავს ესხმის სხვა ფრინველების ბუდეებს და ჭამს მათ დაუცველ ბარტყებს. ადამიანებსაც შეუძლიათ ერთ მომენტში გამოიჩინონ სიკეთე, ხოლო მეორეში იყვნენ სასტიკი, სიძულვილით სავსე და მოძალადეც კი. გასაკვირი არ არის, რომ იგავში ხორბლისა და ღვარძლის შესახებ მსახურები ეკითხებიან სახლის პატრონს: „ბატონო! განა შენ კარგი თესლი არ დათესე შენს ყანაში? საიდანღა აქვს მას ღვარძლი?” (მათე 13:27). პატრონმა კი უპასუხა: „მტერმა კაცმა გააკეთა ეს“ (მუხლი 28). ღმერთმა სამყარო სრულყოფილი შექმნა, მაგრამ მტერმა ის ცოდვის მარცვლით წაბილწა.

წაიკითხეთ 1იოან. 4:8,16. როგორ არის დახასიათებული ღმერთი ამ მუხლებში?

როგორ ფიქრობთ, რამ უბიძგა ღმერთს შეექმნა სამყარო და ჩვენი პლანეტა?

"ღმერთი სიყვარულია". ეს გამოთქმა მოწმობს მინიმუმ სამი ძირითადი ფაქტის შესახებ. პირველ რიგში, თავისი ბუნებით სიყვარული შეუძლებელია ჩაიკეტოს საკუთარ თავში, არამედ უნდა გამოვლინდეს (განა არსებობს სიყვარული, რომელიც არ ვლინდება?). ღმერთი გამოხატავს თავის სიყვარულს სამებაში - ღვთაების სამ პიროვნებას შორის, აგრეთვე თავის ყველა ქმნილებასთან ურთიერთობით. მეორე, ყველაფერი, რასაც ღმერთი აკეთებს, არის მისი უპირობო და უცვლელი სიყვარულის გამოხატულება. ეს მოიცავს მის შემოქმედებით საქმიანობას, გამომსყიდველ ქმედებებს და გამამტყუნებელი განაჩენის აღსრულებას. სინამდვილეში, „ღვთის სიყვარული არანაკლებ ცხადდება მის სამართლიანობაში, ვიდრე მოწყალებაში. სამართლიანობა მისი ტახტის საძირკველი და მისი სიყვარულის ნაყოფია“ (ე. უაითი. ქრისტე - წუთისოფლის იმედი, გვ. 602). და მესამე, რადგან ღმერთი არის სიყვარული და მისი ყველა მოქმედება გამოხატავს სიყვარულს, ის არ შეიძლება იყოს ავტორი ცოდვისა, რომელიც ეწინააღმდეგება მის ხასიათს.

მაგრამ მართლა სჭირდებოდა ღმერთს სამყაროს შექმნა? მისი სუვერენიტეტის გათვალისწინებით, პასუხი იქნებოდა „არა“, რადგან სამყაროს შექმნა მისი თავისუფალი ნების გამოვლინება იყო. თუმცა, თავისი მოსიყვარულე ბუნებით, უფალს სურდა სამყაროს შექმნა და ამაში თავისი სიყვარულის გამოხატვა. და - ჰოი სასწაული! - მან შექმნა სიცოცხლის ისეთი ფორმები, როგორიცაა, მაგალითად, ადამიანები, რომლებსაც შეუძლიათ არა მხოლოდ უპასუხონ ღვთის სიყვარულს, არამედ სიყვარულის გაზიარებაც და გამოხატვაც, და ამასთანავე არა მხოლოდ ღმერთის მიმართ, არამედ სხვების მიმართაც (იხ. მარკ. 12:30,31). 

შეხედეთ შექმნილ სამყაროს. როგორ შეგიძლიათ მასში დაინახოთ ღვთის სიყვარულის ანარეკლი, ცოდვის გამანადგურებელი შედეგების მიუხედავად? როგორ შეგვიძლია ვისწავლოთ იმედის პოვნა ღვთის სიყვარულის გამოვლინებებში, რაც გაცხადდა შექმნაში?

