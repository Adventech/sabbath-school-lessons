---
title: ამბოხება სრულყოფილ სამყაროში
date: 24/09/2022
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
1იოან. 4:8,16; 4:7-16; ეზეკ. 28:12-19; ეს. 14:12-15; გამოცხ. 12.

> <p>სამახსოვრო მუხლი:</p>
> "როგორ ჩამოვარდი ციდან, მთიებო, განთიადის ძევ, მიწას დაენარცხე! ხალხთა მძლეველო" (ეს. 14:12). 

მრავალი მოაზროვნე ცდილობდა აეხსნა ბოროტების წარმოშობა. ზოგი ვარაუდობს, რომ ბოროტება ყოველთვის არსებობდა, რადგან, მათი აზრით, სიკეთის დაფასება მხოლოდ ბოროტების საპირისპიროდ შეიძლება. სხვები თვლიან, რომ სამყარო თავდაპირველად სრულყოფილი იყო, მაგრამ რატომღაც გაჩნდა ბოროტება. მაგალითად, ბერძნული მითოლოგიის მიხედვით, ბოროტება გაჩნდა, როცა ცნობისმოყვარე პანდორამ გახსნა დალუქული ყუთი, საიდანაც სამყაროს მთელი ბოროტება გამოფრინდა (თუმცა, ეს მითი არ განმარტავს ყუთში დამალული ბოროტების წარმოშობას).

ბიბლია გვასწავლის, რომ ჩვენი მოსიყვარულე ღმერთი ყოვლისშემძლეა (იხ. 1ნეშტ. 29:10,11) და სრულყოფილი (იხ. მათ. 5:48). ყველაფერი, რასაც ის აკეთებს, ასევე უნდა იყოს სრულყოფილი (იხ. რჯლ. 32:4), მათ შორის ჩვენი სამყარო, რომელიც მან შექმნა. როგორღა გაჩნდა სრულყოფილ სამყაროში ბოროტება და ცოდვა? დაბ. 3-ს თანახმად, ცოდვა, ბოროტება და სიკვდილი ჩვენს სამყაროში შემოვიდა ადამისა და ევას დაცემის მეშვეობით.

თუმცა, ასეთი პასუხი სხვა პრობლემას წამოჭრის. ბოროტება ხომ უკვე არსებობდა დაცემამდეც და გამოვლინდა გველის მეშვეობით, რომელმაც მოატყუა ევა (იხ. დაბ. 3:1-5). მაშასადამე, აუცილებელია დავუბრუნდეთ დაცემამდე დროს, რათა ვიპოვოთ იმ ბოროტების სათავეები, რომლებიც ჭარბობს ჩვენს ამჟამინდელ ყოფიერებაში და ზოგჯერ შეუძლია საკმაოდ უბედური გახადოს იგი.