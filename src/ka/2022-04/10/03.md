---
title: ჯოჯოხეთის ცეცხლი
date: 28/11/2022
---

ინგლისელმა რომის კათოლიკე მღვდელმა ჯონ ფერნისმა (1809–1865) თავის საბავშვო ბუკლეტში, სათაურით "ჯოჯოხეთის სანახაობა" (The Sight of Hell) გამოსახა მარადიული ტანჯვები უზარმაზარი ლითონის ბურთით, რომელიც ცასა და მიწაზე დიდია. ას მილიონ წელიწადში ერთხელ ბურთის გვერდით გაიფრენს ჩიტი და მას თავისი ფრთის ბუმბულით ეხება. ავტორი ამტკიცებს, რომ ცოდვილთა წვა ჯოჯოხეთში გაგრძელდება მას შემდეგაც, რაც რკინის ბურთი გაცვდება ბუმბულის ასეთი შემთხვევითი შეხებით!

სამწუხაროა, რომ დღესაც ბევრ პროტესტანტს სჯერა უკეთურთა მსგავსი ხვედრის. 

`წაიკითხეთ მალ. 3:19 (4:1) და იუდ. 7. როგორ გვეხმარება ეს მუხლები უკეთესად გავიგოთ გამოთქმა "საუკუნო ცეცხლი" (მათ. 18:8) და "უშრეტელი ცეცხლი" (მარკ. 9:43)? `

სიტყვას "საუკუნო" (ებრ. ოლამ; ძვ. ბერძ. აიონიოს) გააჩნია სხვადასხვა მნიშვნელობა უშუალო კონტექსტიდან გამომდინარე. მაგალითად, ღმერთან დაკავშირებით (რჯლ. 33:27) სიტყვა "საუკუნო" ასახავს მის უსასრულო მარადისობას. ადამიანებთან დაკავშირებით (გამ. 21:6) ეს სიტყვა უნდა გავიგოთ მათი შეზღუდული სიცოცხლის ხანგრძლივობის კონტექსტში. როცა ჩვენ ვხვდებით გამოთქმას "საუკუნო ცეცხლი" (მათ. 18:8; 25:41), ეს ნიშნავს, რომ ცეცხლი არ ჩაქრება, სანამ ბოლომდე არ შთანთქავს ალმოდებულს. ანუ "საუკუნო ცეცხლი" საუკუნო იქნება იმ აზრით, რომ მთლიანად და შეუქცევადად შთანთქავს უკეთურთ, ისე რომ "არ შეარჩენს არც ძირს და არც რტოს" (მალ. 3:19 (4:1)).

უკეთურთა მარადიულად დასჯის თეორიას სერიოზული შედეგები გააჩნია. თუ მათი დასჯა მარადიულად გრძელდება, ბოროტება არასოდეს აღმოიფხვრება. ამას გარდა, მთელი ადამიანური სიცოცხლე ღვთისგან მოდის (რჯლ. 32:39; ფსალმ. 36:9), რომელსაც არ სურს "ბოროტმომქმედის სიკვდილი, არამედ ბოროტმომქმედის მოქცევა მისი გზიდან, რომ იცოცხლოს მან" (ეზეკ. 33:11). მაშ რატომ აგრძელებდა ღმერთი სიცოცხლის მიცემას უკეთურებისთვის, რათა ისინი დაუსრულებელ ტანჯვებში ყოფილიყვნენ? განა ღმერთისთვის სამართლიანი არ იქნებოდა უბრალოდ შეეწყვიტა ამ უკეთურთა არსებობა? თუკი ისინი დაისჯებიან "მათი საქმეებისამებრ" (გამოცხ. 20:12), მაშინ ადამიანის ხანმოკლე სიცოცხლე რატომ უნდა დაისაჯოს მარადიულად?

ყველა ბიბლიური მითითება "საუკუნო ცეცხლზე" უნდა განიხილებოდეს როგორც მინიშნება "ცეცხლის ტბაზე" (გამოცხ. 20), რომელიც ჩნდება ათასწლოვანი მეფობის შემდეგ (იხ. გაკვ. 13). ამიტომ უკვე არსებული მარად ანთებული  ჯოჯოხეთის თეორია ეწინააღმდეგება ბიბლიას. 

`ჭეშმარიტება ჯოჯოხეთის შესახებ როგორ გვიმჟღავნებს ღმერთის სიყვარულს, განსაკუთრებით მარადიული ტანჯვების იდეის საპირისპიროდ?`