---
title: ბიბლიური თვალსაზრისი
date: 01/12/2022
---

`წაიკითხეთ 1იოან. 5:3-12. იოანე მოციქული რატომ აქცევს "საუკუნო სიცოცხლის" ფარგლებში მხოლოდ მათ, ვინც ქრისტეშია?`

ბიბლიური სწავლება ადამიანის პირობითი უკვდავების შესახებ - სამშვინველის ბუნებრივი უკვდავების არაბიბლიური თეორიისგან განსხვავებით - ნათლად არის გადმოცემული 1იოან. 5:11,12-ში. ამ მნიშვნელოვანი ნაწყვეტის აზრი რომ გავიგოთ, უნდა გვახსოვდეს, რომ მხოლოდ ღმერთს "უპყრია უკვდავება" (1ტიმ. 6:15,16) და ის არის ერთადერთი წყარო სიცოცხლისა (იხ. ფსალმ. 35:10; კოლ. 1:15-17; ებრ. 1:2).

როცა ცოდვა შემოვიდა წუთისოფელში ადამისა და ევას ცოდვით დაცემის მეშვეობით (იხ. დაბ. 3), ისინი და მთელი მათი შთამომავლობა აღმოჩნდნენ ფიზიკური სიკვდილის წყევლის ქვეშ და დაკარგეს საუკუნო სიცოცხლის ნიჭი. მაგრამ ჩვენმა მოსიყვარულე ღმერთმა განახორციელა ხსნის გეგმა ადამიანებისთვის, რათა აღადგინოს საუკუნო სიცოცხლე, - სიცოცხლე, რომელიც მათი კუთვნილება უნდა ყოფილიყო თავიდანვე. როგორც პავლე მოციქული წერდა: "როგორც ამოგვარჩია ჩვენ მასში სოფლის შექმნამდე, რათა წმიდანი და უბიწონი ვყოფილიყავით მის წინაშე სიყვარულით" (ეფეს. 1:4).

პავლე მოციქული განმარტავს, რომ "როგორც ერთი ადამიანის მიერ ცოდვა შემოვიდა სოფელში, ხოლო ცოდვის მიერ - სიკვდილი", ისე "ერთის, იესო ქრისტეს, მეშვეობით" საუკუნო სიცოცხლის ნიჭი ხელმისაწვდომი გახდა ყველა ადამიანისთვის (იხ. რომ. 5:12-21). აქ პავლე არაორაზროვნად ახსენებს ადამს, რომელმაც მოიტანა ცოდვა და სიკვდილი ამ წუთისოფელში. შეუძლებელია რაიმეს გაგება ბიბლიაში პირველი ადამის გარეშე, რომელმაც შესცოდა და ცოდვა და სიკვდილი მოიტანა ამ წუთისოფელში. 

იოანე მოციქული ამატებს: "ეს არის მოწმობა, რომ ღმერთმა მოგვანიჭა საუკუნო სიცოცხლე და ეს სიცოცხლე მის ძეშია. ვისაც ძე ჰყავს, სიცოცხლე აქვს. ვისაც ძე ღვთისა არა ჰყავს, სიცოცხლე არა აქვს" (1იოან. 5:11,12).

მთელი სურათი უფრო ნათელი ხდება იესოს სიტყვების ფონზე: "ჩემი მამის ნება ისაა, რომ ყველას, ვინც ძეს იხილავს და ირწმუნებს, საუკუნო სიცოცხლე ჰქონდეს, და მე აღვადგენ მას უკანასკნელ დღეს" (იოან. 6:40) და: "მე ვარ აღდგომა და სიცოცხლე, ვინც მე მიწამებს, კიდეც რომ მოკვდეს, იცოცხლებს" (იოან. 11:25).

საუკუნო სიცოცხლე - ეს არის ღმერთის ნიჭი ქრისტეში, რომელიც ხელმისაწვდომია ჩვენთვის უკვე ამჟამად, მაგრამ მისით სრულად ვისარგებლებთ მხოლოდ მართალთა საბოლოო აღდგომის შემდეგ. დასკვნა ძალზე მარტივია: თუ საუკუნო სიცოცხლე ებოძა მხოლოდ მათ, ვინც ქრისტეშია, მაშინ მათ, ვინც მასში არ არის, არ გააჩნიათ საუკუნო სიცოცხლე (იხ. 1იოან. 5:11,12). სამშვინველის ბუნებრივი უკვდავების თეორია, პირიქით, საუკუნო სიცოცხლეს ჰპირდება - სამოთხეში არიან თუ ჯოჯოხეთში - ყველა ადამიანს, იმათაც კი, ვინც არ არის ქრისტეში. როგორი პოპულარულიც არ უნდა იყოს ეს სწავლება, ის არაბიბლიურია.