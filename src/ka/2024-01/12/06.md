---
title:  როდესაც ღმერთს არ სურს მსხვერპლი 
date: 21/03/2024
---

`წაიკითხეთ ფსალმ. 39:7-9; 50:18-21. რატომ არ სურს ზოგ შემთხვევაში ღმერთს მსხვერპლი, რომლის შესახებაც ბრძანებს თავის სიტყვაში (შეადარეთ ეს. 1:11)?`

წინასწარმეტყველთა მსგავსად, მეფსალმუნეებიც გმობენ თაყვანისცემის ბოროტად გამოყენებას. ამ მუხლებში მთავარი ის კი არ არის, რომ უფალი ზურგს აქცევს ისრაელის მსხვერპლშეწირვასა და დღესასწაულებს, არამედ მთავარი ამის მიზეზია: დამღუპველი სიშორე თაყვანისცემასა და სულიერებას შორის. 

ღმერთი საყვედურობს თავის ერს არა მსხვერპლებისა და სრულადდასაწველების გამო, არამედ მათი მანკიერებებისა და უსამართლობის გამო, რომლებსაც სჩადიან თავიანთ პირად ცხოვრებაში (ფსალმ. 49:8, 17-21). ამ ფსალმუნებში ისმის მოწოდება არა მსხვერპლშეწირვისა და თაყვანისცემის წინააღმდეგ, არამედ ამაო მსხვერპლისა და აზრს მოკლებული თაყვანისცემის წინააღმდეგ, რაც ამ მორწმუნეთა უსამართლობაში გამოიხატება.

როდესაც ირღვევა ერთიანობა თაყვანისცემის გარეგნულ გამოხატულებასა და შინაგან მოტივაციას შორის, მაშინ რიტუალი, როგორც ასეთი, უფრო დიდ მნიშვნელობას იძენს, ვიდრე ღმერთთან მიახლოვების რეალური გამოცდილება. ანუ თვითმიზანი ხდება თაყვანისცემის ფორმა, და არა ღმერთი, რომელზეც უნდა მიუთითებდეს ყველა ეს წეს-ჩვეულება.

`წაიკითხეთ იოან. 4:23,24. თქვენი აზრით, რას ნიშნავს ღმერთის თაყვანისცემა სულითა და ჭეშმარიტებით?`

მსხვერპლშეწირვა თავისთავად არ არის საკმარისი. რა სიკეთეს მოიტანს მსხვერპლი, თუ მისი შემწირველის გული მონანიებით, რწმენითა და ცოდვისადმი სინანულით არ არის აღვსილი? მსხვერპლი მხოლოდ მაშინ შეიძლებოდა გამხდარიყო ღმერთისთვის მოსაწონი "სიმართლის შესაწირავი" (ფსალმ. 50:21; იხ. აგრეთვე ფსალმ. 49:14), როდესაც მას მონანიება და გულწრფელი მადლიერება ახლდა თან. იესო ამის აღსაწერად ციტირებს ესაიას წიგნს: "ეს ხალხი პატივს მცემს ბაგეებით, მათი გული კი შორს არის ჩემგან" (მათ. 15:8). პრობლემები, რომლებიც მეფსალმუნეებმა დაინახეს იმის ანალოგიური იყო, რასაც იესო გადააწყდა დედამიწაზე მსახურების დროს ზოგიერთი ადამიანის, განსაკუთრებით, ხელმძღვანელების შემთხვევაში. 

`როგორ შეგვიძლია ჩვენ, როგორც ადვენტისტებს, დარწმუნებული ვიყოთ იმაში, რომ სინათლისა და ჭეშმარიტების ცოდნით ჩვენ არ გავებმებით ცრუ წარმოდგენის მახეში, თითქოს ჭეშმარიტების ცოდნა და ჭეშმარიტ წეს-ჩვეულებათა აღსრულება საკმარისია ჩვენთვის?` 