---
title:  აღაპყარით ხელნი საწმიდრისკენ 
date: 17/03/2024
---

`წაიკითხეთ ფსალმ.133. ამ ფსალმუნის თანახმად, სად ხდება განსაკუთრებული ღვთის თაყვანისცემა?`

`როგორია ღმერთის პასუხი მის თაყვანისცემაზე (ფსალმ. 133:3)?`

`რაზე მეტყველებს ის, რომ ღმერთი მოხსენიებულია, როგორც "ცისა და ქვეყნის შემოქმედი" (ფსალმ. 133:3. შეადარეთ გამოცხ. 14:7; გამ. 20:8-11)?`

ფსალმუნი კურთხევებს ხაზს უსვამს, როგორც ფუძემდებლურ პრინციპსა და ღმერთსა და ისრაელს შორის ურთიერთობის შედეგს. ადამიანები ადიდებენ ღმერთს საწმიდარში, ხოლო ღმერთი აკურთხებს თავის ერს სიონიდან. კურთხევები ვრცელდება მთელს სიცოცხლეზე, რადგან უფალი ცისა და მიწის შემოქმედია. სიონის მოხსენიება ღმერთის განსაკუთრებული კურთხევების ადგილად, ხაზს უსვამს უფლის აღთქმისეულ კავშირს თავის ხალხთან. ამრიგად, მადლის აღთქმის ფარგლებში ისრაელი სარგებლობს უპირატესობით განადიდოს უფალი და იღებს მისგან კურთხევებს.

`წაიკითხეთ ფსალმ. 133:1,2. როგორ არის აქ აღწერილი მორწმუნეების ქმედებები?`

ფსალმუნების წიგნში მორწმუნეები ხშირად წარმოდგენილი არიან, როგორც უფლის მსახურები. "რომელნიც უფლის სახლში დგახართ ღამღამობით" (ფსალმ. 133:1), დიდი ალბათობით, აქ იგულისხმებიან ან თავად ლევიანები (1ნეშტ. 9:23-27), ან ქება-დიდება, რომელსაც ისინი აღავლენდნენ ღმერთის წინაშე დღისით თუ ღამით (1ნეშტ. 9:33).

ვინაიდან ისრაელიანები ეთაყვანებოდნენ უხილავ ღმერთს, რომლის გამოსახულების წარმოსახვაც შეუძლებელი იყო, საწმიდარი იქცა მათთვის უფლის დიდების ანარეკლად და ცოდვილ ადამიანებს ანიჭებდა უსაფრთხო ადგილს, რათა შეძლებოდათ თავიანთ წმიდა მეფესთან მიახლოება. ამ შეხვედრას თავად უფალი აწყობდა და ის განისაზღვრებოდა მისი წესდებებითა და ბრძანებებით.

"რომელთანაც მიხვედით – ცოცხალ ლოდთან, ადამიანებმა რომ დაიწუნეს, ღვთისაგან კი რჩეული და პატივცემულია. და თქვენც აშენდით, როგორც ცოცხალი ქვები, სულიერ სახლად, წმიდა სამღვდელოებად, რათა შესწიროთ ღვთის მოსაწონი სულიერი მსხვერპლები იესო ქრისტეს მეშვეობით" (1პეტრ. 2:4,5). ის, რასაც აქ ვხედავთ პეტრეს სიტყვებში არის იმავე იდეების ახალაღთქმისეული გამოხატულება, რომლებსაც ფსალმუნებშიც ვკითხულობთ ღმერთის ხალხის, აწ უკვე სამეფო სამღვდელოების შესახებ, რომელიც მადლს სწირავს და აქებს თავის უფალს, იესო ქრისტეს, თავის შემოქმედსა და მხსნელს ყველა იმ სიკეთისთვის, რაც მან მისთვის მოიმოქმედა. 

`როგორც ახალი აღთქმის მორწმუნეები, ჩვენ ვართ სამღვდელოება, რომელიც მოწოდებულია სახარების გავრცელებისკენ სამყაროში. როგორ შეგვიძლია ამის გაკეთება ყველაზე უფრო ქმედითად?`