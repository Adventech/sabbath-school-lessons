---
title:  შემდგომი გამოკვლევისათვის 
date: 22/03/2024
---

წაიკითხეთ თავი "ლოცვის უპირატესობა" ელენ უაითის წიგნიდან "ლოცვა" (გვ. 352-364).

თაყვანისცემაში მთავარი იყო მონანიების მოთხოვნილება, ჭეშმარიტი მონანიებისა: "მონანიება გულისხმობს წუხილს ჩადენილი ცოდვის გამო და მის მიტოვებას. ჩვენ უარს არ ვიტყვით ცოდვაზე, სანამ არ დავინახავთ მის ნამდვილ ბუნებას; ჩვენს ცხოვრებაში არ მოხდება რეალური ცვლილება, სანამ ცოდვას ზურგს არ შევაქცევთ.

ბევრს არ ესმის მონანიების ჭეშმარიტი ბუნება. უამრავი ადამიანი ნანობს, რომ შესცოდა, და გარეგნულად იცვლებიან კიდეც, რადგან ეშინიათ, რომ დაიტანჯებიან არასწორი საქციელისთვის. მაგრამ ეს არ არის მონანიება ბიბლიური გაგებით. ისინი ცოდვით გამოწვეულ ტანჯვას უფრო დასტირიან, ვიდრე თავად ცოდვას. ასე ნაღვლობდა ესავი, როდესაც მიხვდა, რომ სამუდამოდ დაკარგა პირმშოობა. ბალაამს შეეშინდა ანგელოზისა, რომელიც წინ გადაუდგა შიშველი მახვილით  და სიკვდილის შიშით აღიარა თავისი დანაშაული. მაგრამ ეს არ იყო ცოდვის გულწრფელი მონანიება, არც მისი ზრახვები შეცვლილა, არც ბოროტება შესძულებია. იუდა ისკარიოტელმა, რომელმაც გასცა თავისი უფალი, წამოიძახა: „შევცოდე, მართალი სისხლი რომ გავეცი“ (მათე 27:4)". (ე. უაითი, ქრისტესკენ მიმავალი გზა. გვ. 27,28).

"მართალია ღმერთი ხელთქმნილ ტაძრებში არ მკვიდრობს, მაგრამ მან თავისი თანდასწრების პატივი უბოძა წილად თავისი ერის საკრებულოებს. მან აღუთქვა, რომ თუ მორწმუნეები შეიკრიბებიან ერთად მის საძიებლად, ცოდვების მოსანანიებლად და ერთმანეთისთვის სალოცავად, მაშინ ისიც ეწვევა მათ თავისი სულით, მაგრამ მლოცველები უნდა განეშორონ ყოველგვარ ბოროტებას. თუ ისინი არ ეთაყვანებიან მას სულით, ჭეშმარიტებითა და სიწმიდით, მაშინ მათი ერთობლივი საუბრები არაფრის მომცემი იქნება. ასეთების შესახებ უფალი ამბობს: "ეს ხალხი პატივს მცემს ბაგეებით, მათი გული კი შორს არის ჩემგან, ამაოდ მცემენ თაყვანს" (მათ. 15:8,9). ისინი, ვინც თაყვანს სცემენ ღმერთს, ამას უნდა აკეთებდნენ "სულითა და ჭეშმარიტებით, რადგან მამაც სწორედ ასეთ თაყვანისმცემლებს ეძებს თავისთვის" (იოან. 4:23)" (ე. უაითი, წინასწარმეტყველები და მეფეები. გვ. 50). 

**კითხვები მსჯელობისთვის:**

`1.რა არის მორწმუნის ყველაზე დიდი ძღვენი ღმერთისთვის (ფსალმ. 39:7-11; რომ. 12:1,2)?`

`2.რა კავშირია პირად და საზოგადო თაყვანისცემას შორის? რატომ გვჭირდება დანამდვილებით როგორც ერთი, ისე მეორე? როგორ ავსებს ერთი მეორეს?`

`3.ბევრ ადამიანს მიაჩნია, რომ თაყვანისცემა მხოლოდ ლოცვა, გალობა და ბიბლიისა და სულიერი ლიტერატურის შესწავლაა. მართალია ეს ყველაფერიც თაყვანისცემის აუცილებელი შემადგენელია, მაგრამ მხოლოდ ამით შემოიფარგლება თაყვანისცემა? მოიყვანეთ თაყვანისცემის სხვა ფორმების რამდენიმე მაგალითი.`

`4.ელენ უაითი წერდა: "უფალს სურს, რომ მისდამი მსახურებაში მისი შვილები ჰპოვებდნენ უფრო მეტად ნუგეშსა და სიამოვნებას, ვიდრე სიძნელეს" (ქრისტესკენ მიმავალი გზა, გვ. 132). როგორ შეიძლება ღმერთის თაყვანისცემა იქცეს სიამოვნებად?`