---
title:  აუწყეთ ერებს დიდება მისი 
date: 20/03/2024
---

`წაიკითხეთ ფსალმ. 95. თაყვანისცემის რა და რა ფორმებია მოხსენიებული ამ ფსალმუნში?` 

თაყვანისცემა თავის თავში მოიცავს უფლისადმი გალობას (ფსალმ. 95:1, 2), მისი სახელის განდიდებას (ფსალმ. 95:2), მისი ღირსებისა და სიდიადის უწყებას სხვებისთვის (ფსალმ. 95:3,4) და ძღვენის მიტანას მის ტაძარში (ფსალმ. 95:8). თაყვანისცემის ამ ჩვეული გამოხატულებების გარდა, 95-ე ფსალმუნი ხაზს უსვამს ნაკლებად თვალსაჩინო ასპექტს, კერძოდ, მახარობლობას – ღვთის სასუფევლის გაცხადებას სხვა ერებისთვის (ფსალმ. 95:2, 3, 10). 

თუმცა გალობა, განდიდება, ძღვენის მიტანა და სახარების გავრცელება - ეს ცალკეული, დამოუკიდებელი ქმედებები კი არა, თაყვანისცემის სხვადასხვა ხერხებია. როდესაც ღმერთისმიერ ხსნას ვაუწყებთ სხვა ერებს, ჩვენ მიერ ღმერთის განდიდება ივსება აზრით, თაყვანისცემა კი - შინაარსით. მიაქციეთ ყურადღება, თუ როგორ ემთხვევა თაყვანისცემის მიზეზები სხვა ერებისათვის გაცხადებულ უწყებას: "რადგან დიდია უფალი" (ფსალმ. 95:4), "რადგან ერების ყველა ღმერთი კერპებია, ხოლო უფალმა შექმნა ცანი" (ფსალმ. 95:5), "უფალი მეფობს" (ფსალმ. 95:10) და "მოდის ქვეყნიერების განსასჯელად" (ფსალმ. 95:13). ამრიგად, მახარობლობის მიზანი ისაა, რომ გააერთიანოს სხვა ერები ღმერთის ერთან და საბოლოოდ შემოიერთოს მთელი ქმნილებაც უფლის თაყვანისცემაში (ფსალმ. 95:11-13). 

თაყვანისცემა მომდინარეობს შინაგანი აღიარებიდან იმისა, თუ ვინ არის უფალი, კერძოდ კი იმის, რომ იგი შემოქმედი, მეფე და მსაჯულია (ფსალმ. 95:5,10,13). ამრიგად, თაყვანისცემა გულისხმობს უფლის წარსული საქმეების გახსენებას (სამყაროს შექმნა), აწმყოში მისი სასწაულებით გახარებას (ღმერთი უნარჩუნებს სამყაროს სიცოცხლეს და მეფობს აწმყოში) და მის მომავალ საქმეთა წინასწარგანცდას (სამსჯავროს, საუკუნეთა აღსასრულისა და ახალი ცხოვრების ახალ ცასა და ახალ დედამიწაზე).

სამსჯავრო ფსალმუნების წიგნში ნიშნავს ღმერთის წესრიგის - მშვიდობის, სამართლიანობის, კეთილდღეობის აღდგენას სამყაროში, რომელიც ახლა უსამართლო ტანჯვის ბნელშია გახვეული. შესაბამისად, მთელი სამყარო ხარობს ღმერთის სამსჯავროს მოლოდინით (ფსალმ. 95:10-13; 97:4-9). იმ ფაქტმა, რომ უფალი სამართლიანი მსაჯულია, კიდევ უფრო მეტად უნდა აღუძრას ადამიანებს სურვილი, რომ ეთაყვანონ მას სიწმიდეში და "ათრთოლდნენ" მის წინაშე. ამ ფაქტმა ასევე უნდა დაიცვას ისინი თაყვანისცემისადმი ზერელე დამოკიდებულებისგან (ფსალმ. 95:9). თაყვანისცემა თავის თავში მოიცავს როგორც უსაზღვრო სიხარულსა და დარწმუნებულობას (ფსალმ. 95:1,2, 11-13), ისე წმიდა შიშსა და მოწიწებულ თრთოლვას (ფსალმ. 95:4,9).

ფსალმ. 95-ის საყოველთაო მოწოდება შემოქმედისა და მსაჯულის თაყვანისცემისკენ ანარეკლს ჰპოვებს ღმერთის მიერ ქვეყნიერებისადმი სახარების უკანასკნელ გაცხადებაში, სამი ანგელოზის უწყებაში გამოცხ. 14:6-12. ამ ფსალმუნში ბოლო ჟამისათვის განკუთვნილი უწყება სხვადასხვა ასპექტშია გაერთიანებული: სამყაროს შექმნა, ხსნა ("მარადიული სახარება"), თაყვანისცემა და სამსჯავრო. ფსალმუნი შეიცავს ამ ყველაფერს.

`შეადარეთ ეს ფსალმუნი სამი ანგელოზის უწყებას (გამოცხ. 14:6-12). როგორ ასწავლის ის იმავე ძირეულ ჭეშმარიტებებს, რასაც გადმოსცემს ეს უწყება ბოლო ჟამისთვის, რომელიც უნდა გავუცხადოთ მთელ ქვეყნიერებას?`