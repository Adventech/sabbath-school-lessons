---
title:  მარადიული თაყვანისცემა 
date: 16/03/2024
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ფსალმ. 14; 95; 100:1-3; 133.

დამატებითი მუხლები: ეს. 42:10-12; გამოცხ. 14:3, 6-12; იოან. 4:23,24.

> <p>სამახსოვრო მუხლი:</p>
> "ვუგალობებ უფალს ჩემი სიცოცხლის მანძილზე, ვუგალობებ ჩემს ღმერთს, ვიდრე ვარსებობ" (ფსალმ. 103:33). 

ღმერთის მადლისა და ძალის შეცნობის გამოცდილების მატებასთან ერთად ჩვენ ვგრძნობთ მოწოდებას, რომ შევძახოთ მეფსალმუნესთან ერთად: "რით გადავუხადო უფალს ყოველივესთვის, რაც მე მომიზღო?" (ფსალმ. 115:3). გარდაუვალი პასუხია - მივუძღვნათ ცხოვრება ღმერთისდამი ერთგულებას. 

ფსალმუნებში ისრაელი არა უბრალოდ ერია, არამედ "მრავალთა კრებული" (ფსალმ. 21:23, 26; 34:18). ეს გამოთქმა ასახავს ისრაელის თავდაპირველ მოწოდებას, რომ განედიდებინა ღმერთი და დაემოწმებინა მის შესახებ სხვა ერებში, რადგან უფალს სურს, რომ მთელი სამყარო გაერთიანდეს ღმერთის თაყვანისცემაში. ღმერთის ერი გაიგივებულია მართლებთან, რომლებიც თაყვანს სცემენ უფალს და ამყარებენ იმედებს ქრისტესა და მის სიყვარულზე.

ღმერთის განდიდება საკრებულოებში იდეალურ თაყვანისცემად გვესახება. ეს არ ნიშნავს იმას, რომ ცალკეული ადამიანის ლოცვა და ქება ისრაელში მეორეხარისხოვანია. პირიქით, ინდივიდუალური თაყვანისცემა საკრებულოს თაყვანისცემას კვებავს განახლებული სადიდებლებით (ფსალმ. 21:23,26), ამავდროულად, ცალკეული ადამიანის თაყვანისცემა თავის პოტენციალს სრულად საკრებულოსთან მჭიდრო ურთიერთობაში ხსნის. თაყვანისმცემელთა საკრებულოს ასევე ეწოდება "წმიდათა შეკრებილობა" (ფსალმ. 110:1). მართლები იცნობენ ღმერთს (ფსალმ. 35:11), და ღმერთიც იცნობს მათ (ფსალმ. 36:18), და ამ გამოცდილებით არის განმსჭვალული მათი არსებობის თითოეული ასპექტი. 

 