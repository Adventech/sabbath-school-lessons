---
title:  უფლის მეთაურობა ისტორიაში 
date: 07/03/2024
---

`წაიკითხეთ ფსალმ. 134. რომელი ისტორიული მოვლენებია ხაზგასმული ამ ფსალმუნში? რას სწავლობს აქედან მეფსალმუნე?`

134-ე ფსალმუნი მოუწოდებს ღმერთის ერს რომ განადიდოს უფალი მისი სიკეთისა და ერთგულებისთვის, რომლებიც გამოავლინა სამყაროს შექმნის (ფსალმ. 134:6,7), ისრაელის ეგვიპტიდან დახსნის (ფსალმ. 134:8,9) და აღთქმული მიწის დაპყრობის დროს (ფსალმ. 134:10-12).

ღმერთმა გამოავლინა თავისი მადლი, როდესაც გამოარჩია ისრაელი თავის განსაკუთრებულ საკუთრებად (ფსალმ. 134:4). განსაკუთრებული "საგანძური" გადმოგვცემს განსაკუთრებულ აღთქმისეულ ურთიერთობებს უფალსა და მის ერს შორის (რჯლ. 7:6-11; 1პეტრ. 2:9,10). ისრაელის გამორჩევა დაფუძნებული იყო უფლის სუვერენულ ნებაზე, ამრიგად ისრაელს არ აქვს იმის საფუძველი, რომ თავი სხვა ერებზე უპირატესად იგრძნოს. ფსალმ. 134:6,7 გვაჩვენებს, რომ სამყაროსთან დაკავშირებული  უფლის სუვერენული მიზნები ისრაელიდან კი არა, სამყაროს შექმნიდან დაიწყო. ამიტომაც ისრაელმა თვინიერად უნდა შეასრულოს მისთვის განსაზღვრული როლი ღმერთის გეგმებში ქვეყნიერების გადარჩენასთან დაკავშირებით. 

ღმერთის იმ დიადი საქმეების ჩამონათვალი, რომლებიც მან ხალხის გულისთვის მოიმოქმედა (ფსალმ.134:8-13) კულმინაციას აღწევს დაპირებაში, რომ ღმერთი "განიკითხავს" თავის ერს და შეიწყალებს მას (ფსალმ. 134:14). განკითხვა აქ უნდა გავიგოთ, როგორც ღმერთის მიერ ჩაგრულთა გამართლება (ფსალმ. 9:5; 7:9; 53:3; დან. 7:22). დაპირება მდგომარეობს იმაში, რომ უფალი მხარს დაუჭერს თავისი ერის საქმეს და დაიცავს მას (რჯლ. 32:36). ამრიგად, 134-ე ფსალმუნი მიზნად ისახავს შთააგონოს ღვთის ხალხს მიენდონ უფალს და დარჩნენ მასთან დადებული აღთქმის ერთგული. 

უფლის ერთგულება თავისი ხალხისადმი მეფსალმუნეს უბიძგებს დადასტუროს კერპების არარაობა და უფლის უნიკალური უზენაესობა მსოფლიოში (ფსალმ. 134:15-18). კერპებზე დაყრდნობა მათ თაყვანისმცემლებსაც ისეთივე იმედდაკარგულს და უძლურს ხდის, როგორიც თავად ეს კერპები არიან (ფსალმ. 134:18). ფსალმუნი გვაჩვენებს, რომ ღმერთი უნდა განვადიდოთ, როგორც შემოქმედი და თავისი ერის მხსნელი. ეს არაჩვეულებრივად არის გადმოცემული ორ ერთმანეთის შემავსებელ მონაკვეთში, რომელშიც მეოთხე მცნებაა ჩაწერილი (გამ. 20:8-11; რჯლ. 5:12-15). ღმერთის ძალა, რომელიც გამოვლინდა სამყაროს შექმნასა და ისტორიის მსვლელობაში უბადლოა სამყაროში, ამიტომ ღვთის ერი ყოველთვის მასზე უნდა იყოს დანდობილი და მხოლოდ მას უნდა სცეს თაყვანი. მხოლოდ მას უნდა ვეთაყვანოთ, ის ხომ ჩვენი შემქმნელი და დამხსნელია, ხოლო ნებისმიერი სხვა რამის, ან ვინმეს თაყვანისცემა - კერპთაყვანისმცემლობაა.

`როგორ ვიყოთ დარწმუნებული იმაში, რომ არ ვქმნით კერპებს ჩვენს ცხოვრებაში? რატომ შეიძლება კერპთაყვანისმცემლობაში გადავარდნა იმაზე მარტივი იყოს, ვიდრე გვგონია?` 