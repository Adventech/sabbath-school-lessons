---
title:  უფლის უსასრულო ერთგულება 
date: 03/03/2024
---

`წაიკითხეთ ფსალმ. 77. რომელი სამი საკვანძო ისტორიული ეპოქა არის გამოყოფილი ამ ფსალმუნში? რა განმეორებადი გაკვეთილები გამოაქვს ასაფს თითოეული პერიოდიდან?`

ისრაელის წარსულის მიმოხილვა ხაზს უსვამს ღმერთის ერთგულებას და ისრაელის ღალატს, ასევე მოუწოდებს მომდევნო თაობებს, რომ არ გაიმეორონ წინაპართა შეცდომები, არამედ მიენდონ ღმერთს და დარჩნენ მისი აღთქმის ერთგული. მეფსალმუნე ისტორიას იყენებს, როგორც იგავს (ფსალმ. 77:2), რაც იმას ნიშნავს, რომ ადამიანებმა სიღრმისეულად უნდა გაიაზრონ ფსალმუნის უწყება და პირადად საკუთარი თავისთვის იპოვონ მასში საზრისი. ფსალმ. 77:2 - ეს არის პოეტური აღწერა იესოს მეთოდისა, რომელიც იგავებით სწავლებას გულისხმობს (მათ. 13:34,35).

ფსალმუნი მსჯელობს ეგვიპტიდან გამოსვლის პერიოდზეც (ფსალმ. 77:9-54), ასევე ქანაანში დასახლებასა (ფსალმ. 77:55-64) და დავითის ეპოქაზე (ფსალმ. 77:65-72). ის აჩვენებს უფლის საოცარ საქმეებს და ხალხის მიერ ღმერთთან დადებული აღთქმის დარღვევის შედეგებს. ისრაელის ისტორიას ხალხის ღმერთისადმი ურჩობის არაერთი ფორმა ახსოვს, განსაკუთრებით, კერპთაყვანისმცემლობა (ფსალმ. 77:58).

თუმცა მეფსალმუნე ხაზს უსვამს ისრაელის ღალატის საფუძველს: მათ დაავიწყდათ ის, რაც ღმერთმა გააკეთა მათთვის, არ ენდობოდნენ და ცდიდნენ მას (ფსალმ. 77:18,41,56), აღუდგნენ მას და არ ასრულებდნენ მის რჯულს, მის აღთქმას, მის წესდებებს (ფსალმ. 77:10, 37, 56). დაუმორჩილებლობის ამ კონკრეტული სახეების ხაზგასმით მეფსალმუნე გადმოგვცემს იმ აზრს, რომ ისრაელის უარყოფა ღმერთის მხრიდან ისტორიაში მხოლოდ ერთმა ძირითადმა ცოდვამ გამოიწვია - ხალხის უუნარობამ ღმერთზე დაიმედებისა (ფსალმ. 77:7,8). 

`თქვენს პირად ცხოვრებაში ღმერთის გამოვლინების რომელი მაგალითებია თქვენთვის განსაკუთრებულად ფასეული?`

ფსალმუნის კითხვის დროს ჩვენ აღგვაშფოთებს ღმერთის ერის მუდმივი სიჯიუტე და სულიერი სიბრმავე, უფლის უსაზღვრო მოთმინებისა და მადლისგან განსხვავებით. როგორ მოხდა, რომ ყოველი მომდევნო თაობა ასე ნელა ითვისებდა წარსულის გაკვეთილებს?

სანამ წინა თაობებს განვიკითხავთ, ჯერ საკუთარ თავებზე უნდა დავფიქრდეთ. განა ჩვენც იგივენაირად არ გვავიწყდება ღმერთის სასწაულები და არ უგულებელვყოფთ მისი აღთქმის მოთხოვნებს? ფსალმუნი უბიძგებს ადამიანებს, რომ არ დაენდონ საკუთარ საქმეებს. ამის ნაცვლად, 77-ე ფსალმუნი გვაჩვენებს, თუ რამდენად ფუჭია ადამიანური ნება იმ შემთხვევაში, როდესაც არ ეფუძნება ღმერთის ერთგულების მუდმივ გაცნობიერებას და მისი მადლისადმი მიმღებლობას. ღმერთის ერის წაგებული ბრძოლები (ფსალმ. 77:9, 62-64) ცხადჰყოფს ფსალმუნის გაკვეთილს იმის შესახებ, რომ ადამიანური ძალისხმევა, რომელსაც არ აქვს კავშირი ღმერთისადმი ერთგულებასთან, მარცხისთვისაა განწირული. 

`რა ისწავლეთ ან უნდა გესწავლათ თქვენი წარსული შეცდომებიდან?` 