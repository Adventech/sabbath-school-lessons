---
title:  ისტორიის ხსოვნა და ღმერთის ქება 
date: 04/03/2024
---

`წაიკითხეთ ფსალმ. 104. რომელი ისტორიული მოვლენები და მათი გაკვეთილებია ხაზგასმული ამ ფსალმუნში?` 

104-ე ფსალმუნი გვახსენებს იმ საკვანძო მოვლენებს, რომლებმაც შექმნეს აღთქმის ურთიერთობები უფალსა და მის ერს, ისრაელს შორის. მასში მოთხრობილია აბრაამთან დადებული ღმერთის აღთქმის შესახებ, რომლის თანახმადაც ღმერთი აბრაამისა და მისი შთამომავლებისთვის აღთქმული მიწის გადაცემის პირობას დებს. მასში საუბარია ასევე იმაზე, თუ ღმერთის ნებით როგორ აღსრულდა ეს ისააკისა და იაკობისთვის დადასტურებული აღთქმა, იოსების, მოსესა და აარონის მეშვეობით, ქანაანის დაპყრობის დროს. ეს ფსალმუნი იმედის მომცემია ღმერთის ერის ყველა თაობისთვის, ვინაიდან ღმერთის საოცარი საქმეები წარსულში, მისი უცვლელი სიყვარულის საწინდარია მისი ერისთვის ყველა თაობაში (ფსალმ. 104:1-5, 7, 8).

104-ე ფსალმუნი 77-ე ფსალმუნს მოგვაგონებს (იხ. კვირადღის გაკვეთილი), როდესაც ხაზს უსვამს ღმერთის ერთგულებას თავისი ერისადმი მთელი ისტორიის განმავლობაში. ფსალმუნის მიზანი ის არის, რომ განადიდოს ღმერთი, ხალხს კი მოუწოდოს ერთგულებისკენ. მაგრამ 77-ე ფსალმუნისგან განსხვავებით, 104-ე ფსალმუნში არ არის მოხსენიებული ხალხის წარსულში დაშვებული შეცდომები. ამ მხრივ ფსალმუნს სხვა მიზანი აქვს.

ამის ნაცვლად ფსალმ. 104-ში ისტორია ისრაელის უდიდეს პატრიარქთა ცხოვრების აღწერით არის გადმოცემული და ნაჩვენებია ღმერთის განგებიანი წინამძღოლობა და პატრიარქების მიერ ყველა სირთულის დიდი მოთმინებით გადალახვა. პატრიარქების მოშურნეობა და მათი ღმერთისადმი ერთგულება უხვად დაჯილდოვდა. ამრიგად, 104-ე ფსალმუნი მოუწოდებს ადამიანებს, რომ მიბაძონ პატრიარქების რწმენას და ნდობით დაელოდონ ღმერთისგან ხსნას მათ დროში. 

104-ე ფსალმუნი შეიცავს საგალობლის მოტივს (ფსალმ. 104:1-7) და აჩვენებს, რომ ღმერთის ჭეშმარიტი განდიდებისთვის საჭიროა ვიცოდეთ ფაქტები საკუთარი ისტორიიდან. ისტორია არა მხოლოდ გვიმტკიცებს რწმენას, არამედ გვაძლევს ურიცხვ საბაბს ღმერთის განდიდებისთვის.

მორწმუნეებს მიმართავენ, როგორც აბრაამის თესლს და იაკობის ძეებს (ფსალმ. 104:6), რითაც მათ თვლიან იმ აღთქმის აღსრულებად, რომლითაც ღმერთი აბრაამს მისგან მრავალრიცხოვანი ერის წარმოქმნას დაჰპირდა (დაბ. 15:3-6). მეფსალმუნე ხაზს უსვამს პატრიარქებსა და ღმერთის ერის მომდევნო თაობებს შორის მემკვიდრეობითობას. მეფსალმუნე ხაზგასმით ამბობს, რომ "მთელ ქვეყნიერებაზეა სამართალნი მისნი" (ფსალმ. 104:7; ავტორის კურსივი), რითაც აფრთხილებს მორწმუნეებს, რომ არ დაივიწყონ - "ჩვენი ღმერთი" მთელი სამყაროს მეუფე და ბატონია და მისი სიყვარული და წყალობა მჟღავნდება ყველა ადამიანის მიმართ (ფსალმ. 95:1; 96:1). ეს ნათელი მოწოდებაა ერთგულებისკენ მორწმუნეთა ყველა თაობისთვის.

`როგორ უნდა განვიხილოთ ჩვენ, როგორც მეშვიდე დღის ადვენტისტებმა, საკუთარი თავი ერის ამ გენეალოგიურ ხაზში აბრაამის შტოდან? (იხ. გალ. 3:29) რა უნდა ვისწავლოთ ამ ისტორიიდან?`