---
title:  გვახსოვდეს ისტორია და მონანიება 
date: 05/03/2024
---

`წაიკითხეთ ფსალმ. 105. რომელი ისტორიული მოვლენები და მათი გაკვეთილებია ხაზგასმული ამ ფსალმუნში?`

105-ე ფსალმუნიც გვახსენებს ისრაელის ისტორიის ძირითად მოვლენებს, მათ შორის, ეგვიპტიდან გამოსვლას, უდაბნოში ხეტიალსა და ქანანში ცხოვრებას. მასში ხაზგასმულია მამების საზარელი ცოდვები, რომელთა კულმინაციაც ტყვედ ჩავარდნილი თაობაა. ამრიგად ფსალმუნი, დიდი ალბათობით, იწერებოდა მაშინ, როდესაც ხალხი ბაბილონში იმყოფებოდა ან მას შემდეგ, რაც ისინი სახლში დაბრუნდნენ და სულიწმიდით შთაგონებულმა მეფსალმუნემაც მოუთხრო ღმერთის ერს ამ ისტორიული მოვლენებისა და იმ გაკვეთილების შესახებ, რომლებიც ხალხს ამ ყველაფრიდან უნდა გამოეტანა.

ეს ფსალმუნიც, ისევე, როგორც სხვები, მიუთითებს ღმერთის ერთგულებაზე თავისი მადლის აღთქმისადმი, რომლითაც იხსნა თავისი ერი წარსულში (ფსალმ. 105:45). მასში გამოხატულია იმედი იმისა, რომ ღმერთი კვლავაც გამოიჩენს წყალობას თავისი მომნანიებელი ხალხის მიმართ და შეკრებს მათ სხვა ერებიდან (ფსალმ. 105:47). ამჟამინდელი ხსნის შესახებ ვედრება - ეს უბრალოდ ოცნება არ არის, ეს რწმენის ლოცვაა, რომელიც ეფუძნება დარწმუნებულობას იმაში, რომ ღმერთი წარსულშიც იხსნიდა თავის ხალხს (ფსალმ.105:1-3) და რომ იგი უცვლელად ერთგულია თავისი აღთქმის.

ისრაელის ისტორიული წარუმატებლობების მოგონება 105-ე ფსალმუნში განუყოფელი ნაწილია ხალხის მხრიდან ცოდვების მონანიებისა და იმის აღიარების, რომ ისინი არაფრით არიან თავიანთ წინაპრებზე უკეთესი. ეს თაობა აღიარებს, რომ საკუთარ წინაპრებზე უარესიც კი არის, რადგან იცოდა წინა თაობების ურჯულოებათა შედეგები და ის, თუ როგორ ამჟღავნებდა ღმერთი თავის დიდ მოთმინებასა და მადლს, როდესაც ეხმარებოდა მათ იმის მიუხედავად, რომ წარსულში შეგნებულად დადიოდნენ უღირსი გზებით. თუკი ეს მართლაც ასეა მათთან დაკავშირებით, მაშინ დაფიქრდით, რამდენად უფრო მართებულია ეს აზრი დღეს ჩვენთვის, რომელთაც გაცხადებული გვაქვს ღმერთის ხასიათი და გადამრჩენელი მადლი, რომელიც გაცხადდა იესოში და ჯვარში.   

კეთილი უწყება 105-ე ფსალმუნში ის არის, რომ ღმერთის უცვლელი სიყვარული ყოველთვის გაიმარჯვებს ადამიანთა ცოდვებზე (ფსალმ. 105:8-10, 30, 43-46). მოსეს და ფინხასის საკვანძო როლი ღმერთის რისხვის არიდება იყო, რაც მიუთითებს ქრისტეს მოსარჩლეობაზე მორწმუნეებისთვის. მხოლოდ ღმერთის მადლთან შეხების პირად გამოცდილებას შეუძლია, რომ წარსულის ისტორია ჩვენს ისტორიად აქციოს.

`ფსალმ. 105:3 ამბობს: "აჩქარდნენ, დაივიწყეს საქმენი მისნი, არ დაელოდნენ მის რჩევას". რატომ არის ამის გაკეთება ასეთი ადვილი ჩვენთვისაც ჩვენს ცხოვრებაში?`