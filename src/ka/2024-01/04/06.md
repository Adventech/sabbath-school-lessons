---
title:  დახმარება საწმიდრიდან 
date: 25/01/2024
---

`წაიკითხეთ ფსალმ. 3:5; 13:7; 19:2-4; 26:5; 35:9; 60:5; 67:6, 36. საიდან მოდის დახმარება ამ მუხლებში?`

სულიერი და ფიზიკური თავშესაფრისა და დახმარების მოტივი განსაკუთრებით შესამჩნევი ხდება საწმიდრის კონტექსტში. საწმიდარი - დახმარების, უსაფრთხოებისა და ხსნის ადგილია. საწმიდარი თავშესაფარს აძლევს ტანჯულებს. ღმერთი იცავს ობლებსა და ქვრივებს, და თავის ერს ძალას უგზავნის საწმიდრიდან. როდესაც "სიონიდან, მშვენიერების სრულქმნილებიდან, გამობრწყინდა უფალი" (ფსალმ. 49:2), სწორედ მაშინ გამოცხადდება ღმერთის სამართლიანი სამსჯავრო და გადმოიღვრება უფლის კურთხევები (ფსალმ. 83:4; 127:5; 133:3).

საწმიდრის თავშესაფარი უსაფრთხოების დონით აღემატება ნებისმიერ სხვა ადგილს სამყაროში, რადგან საწმიდარში მკვიდრობს თავად ღმერთი. ღმერთის თანდასწრება, და არა მყარი მასალით ნაგები ტაძრის შენობა უზრუნველყოფს უსაფრთხოებას. ანალოგიურად, სიონის მთაც, რომელზეც მკვიდრობს ღმერთი, აღემატება ყველა სხვა მთას, თუმცაღა მასშტაბით ის ბორცვს უფრო ჰგავდა (ფსალმ. 67:16,17; ეს. 2:2). 

`"ვინაიდან ისეთი მღვდელმთავარი როდი გვყავს, რომ ვერ შეძლოს თანაგვიგრძნოს ჩვენს უძლურებაში, არამედ ჩვენსავით გამოცდილი ყველაფერში, გარდა ცოდვისა. აბა, თამამად მივეახლოთ მადლის ტახტს, რომ მივიღოთ წყალობა და ვპოვოთ მადლი დროული შემწეობისათვის" (ებრ. 4:15,16). როგორ უკავშირდება ეს მუხლები იმას, რასაც მეფსალმუნე ამბობს საწმიდრის შესახებ?` 

ღმერთის საწმიდრის სიწმიდე უბიძგებს მეფსალმუნეს იმის აღიარებისკენ, რომ ყველა ადამიანი ცოდვილია და ღმერთის წყალობა არავის დაუმსახურებია, და იგი ამტკიცებს, რომ გადარჩენა მხოლოდ ღმერთის ერთგულებასა და მადლს ეფუძნება (ფსალმ. 142:2, 9-12). ჩვენში არაფერია ისეთი, რაც ღმერთის წინაშე დამსახურებად შეიძლება ჩაითვალოს. მხოლოდ მაშინ, როდესაც ადამიანები ღმერთთან ერთგულ ურთიერთობაში არიან, მონანიების გავლით, ღმერთის მადლისა და მიტევების მიღების შემდეგ, მათ შეუძლიათ შესთხოვონ ღმერთს გადარჩენა. საწმიდრის მსახურება განასახიერებდა ხსნას, რომელსაც იესოში მოვიპოვებთ. 