---
title:  ღმერთი - თავშესაფარი გასაჭირში 
date: 23/01/2024
---

`წაიკითხეთ ფსალმ. 16:7-9; 30:2-4; 90:2-7. წაკითხული მუხლების თანახმად, რა ანიჭებდა მეფსალმუნეს ნუგეშს გასაჭირის ჟამს?` 

მეფსალმუნე არაერთ გასაჭირს აწყდება და განსაცდელში მყოფი მიმართავს უფალს, რომელიც თავშესაფარია ნებისმიერი უბედურების დროს. ნდობა - გაცნობიერებული არჩევანია, აღიარო ღმერთი შენი ცხოვრების უფლად ნებისმიერ ვითარებაში. თუ ნდობა არ ვლინდება გასაჭირში, მაშინ ის საერთოდ არ გამოვლინდება არცერთ სხვა ვითარებაში.

მეფსალმუნის დამოწმება: "ეუბნება უფალს: "ჩემი მფარველი და სიმაგრეა ჩემი ღმერთი, რომელსაც ვესავ" (ფსალმ. 90:2), გამომდინარეობს მისი ღმერთთან ურთიერთობის წარსული გამოცდილებიდან და ემსახურება მომავლის რწმენის განმტკიცებას. მეფსალმუნე ღმერთს უზენაესსა და ყოვლისშემძლეს უწოდებს (ფსალმ. 90:1,2), ვინაიდან ახსოვს თავისი ღმერთის სიდიადის შესახებ.

მეფსალმუნე ასევე საუბრობს იმ უსაფრთხოების შესახებ, რომელსაც მოიპოვებს მორწმუნე ადამიანი ღმერთში: "საფარი" ("თავშესაფარი" ან "ადგილი, სადაც შეგიძლია დაიმალო"), "ჩრდილი" (ფსალმ. 90:1), "მფარველი", "სიმაგრე" (ფსალმ. 90:2), "ფრთები", "ფარი", "ბურჯი" (ფსალმ. 90:4) და "თავშესაფარი" (ფსალმ. 90:9). ეს პოეტური სიმბოლოები გადმოგვცემს უსაფრთხო თავშესაფრის იმ იდეებს, რომლებიც დამკვიდრებული იყო ფსალმუნის ავტორის კულტურაში. საკმარისია წარმოვიდგინოთ დედამიწის ამ ნაწილში არსებული გაუსაძლისი სიცხეები, რომ შევაფასოთ აქ ჩრდილის მნიშვნელობა, ან გავიხსენოთ ომიანობის პერიოდი ისრაელის ისტორიიდან, რომ შევაფასოთ ფარისა და ბურჯის მნიშვნელობა უსაფრთხოებისთვის. 

`წაიკითხეთ ფსალმ. 16:8 და მათ. 23:37. როგორ ფიქრობთ, რაში მდგომარეობს აქ გამოყენებული მეტაფორის სულიერი აზრი?` 

ერთ-ერთი ყველაზე ინტიმური მეტაფორა აქ ის არის, რომელიც საუბრობს მისი "ფრთების ჩრდილქვეშ შეფარებაზე" (ფსალმ. 16:8; 55:1; 62:7). ამ მეტაფორას მოაქვს ნუგეში და დარწმუნებულობა, რადგან ასახავს დედა ჩიტის მიერ გამოხატულ მფარველობას. უფალი შედარებულია არწივთან, რომელიც იცავს ბარტყებს თავის ფრთებზე (გამ. 19:4; რჯლ. 32:11), და ფრინველთან, რომელიც შემოიკრებს ბარტყებს თავის ფრთებქვეშ (მათ. 23:37). 

`მაგრამ როგორ მოვიქცეთ მაშინ, როდესაც გასაჭირში ვართ და გვეჩვენება, რომ ვერ ვხედავთ უფლის მფარველობას? რატომ არ გულისხმობს ეს დრამატული განსაცდელები იმას, რომ უფალი ჩვენთან არ არის?`