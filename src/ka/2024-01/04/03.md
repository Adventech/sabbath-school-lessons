---
title:  დარწმუნებულობა ღმერთის ზრუნვაში 
date: 22/01/2024
---

`წაიკითხეთ ფსალმ. 43:1-3; 49:15; 54:22; 120. როგორ მონაწილეობს ღმერთი თქვენს ყოველდღიურ საქმეებში?`

წმიდა წერილში უფალი გვეცხადება როგორც ცოცხალი ღმერთი, რომელიც მოქმედებს მათ სასიკეთოდ, ვინც მოუხმობს მას. მეფსალმუნე დარწმუნებულია, რომ "წარმოიდგენს უფალს მის პირდაპირ მუდამ" (ფსალმ. 15:8). შესაბამისად, იგი ენდობა და მოუხმობს მას (ფსალმ. 7:1; 9:11). ღმერთი გაიგონებს მის ხმას მაშინაც, როდესაც "სიღრმეებიდან" მოუხმობს (ფსალმ. 129:1,2), რაც იმ იდეის გამომხატველია, რომ ღმერთის უზენაეს მეუფებას არცერთი ცხოვრებისეული გარემოება არ გამოეპარება. ამრიგად, მეფსალმუნის არცერთი გოდება, როგორი გადაუდებელიც არ უნდა იყოს ის, არ დარჩება იმედის გარეშე. 

120-ე ფსალმუნი კი განადიდებს შემოქმედის ძალას მორწმუნე ადამიანის ცხოვრებაში. ეს ძალა თავის თავში მოიაზრებს, რომ: "არ წააბორძიკებს შენს ფეხს" (ფსალმ. 120:3). სიტყვა "ფეხი" ხშირად გამოიყენება როგორც სიმბოლო, რომელიც მეტაფორულად ადამიანის ცხოვრებისეულ გზას გულისხმობს (ფსალმ. 65:9; 118:105; იგავ. 3:23). სიტყვა, რომელიც ებრაულად "რყევას" აღნიშნავს, გადმოგვცემს იმ უსაფრთხოების აზრს, რომელიც ღმერთმა მიანიჭა სამყაროს (ფსალმ. 92:1) და სიონს (ფსალმ. 124:1).

გამოსახულება უფლისა, ისრაელის მფარველისა, რომელიც არ სთვლემს და არ სძინავს, ხაზს უსვამს უფლის მუდმივ სიფხიზლესა და მზაობას იმოქმედოს თავისი შვილებისთვის (ფსალმ. 120:3,4).

უფალი - "შენი მფარველი" (ფსალმ.120:5) მოგვაგონებს ღრუბლის სვეტს, რომელიც დაჰყვებოდა ისრაელს ეგვიპტიდან გამოსვლის დროს (გამ. 13:21,22). ამის მსგავსად, უფალი ახლაც აძლევს რეალურ და სულიერ თავშესაფარს თავის ხალხს.

ღმერთი "შენი მარჯვენის გვერდით" (ფსალმ.120:5). მარჯვენა ხელი, როგორც წესი, აღნიშნავს ადამიანის უფრო ძლიერ და მოქმედ ხელს (ფსალმ. 73:11; 88:13). აქ ღმერთის ჩვენი მარჯვენის გვერდით ყოფნა გადმოგვცემს ღმერთის სიახლოვისა და კეთილგანწყობის იდეას (ფსალმ. 15:8; 108:31; 109:5). 

ღმერთი რომ თავისი ერის მფარველია ამას ნათლად ადასტურებს ფსალმ. 120:6-8. ღმერთი იცავს თავის შვილებს ყოველგვარი ბოროტებისაგან. ვერც "მზე" და ვერც "მთვარე" ვერ ავნებს მათ. ღმერთი დაიცავს მათ "წასვლას" და "მოსვლას". ეს პოეტური სიმბოლოები ხაზს უსვამს ღმერთის ყოვლისმომცველ, მარადიულ მზრუნველობას. 

რაში მდგომარეობს ფსალმუნის აზრი? მეფსალმუნეს სწამდა ღმერთის სიყვარულისა და მზრუნველობის. ჩვენც, რასაკვირველია, იგივე გვმართებს. 

`რა პრაქტიკული საშუალებები არსებობს იმისათვის, რომ უკეთ შეიგრძნოთ ღმერთის მზრუნველობის რეალურობა? როგორ შეგიძლიათ ითანამშრომლოთ ღმერთთან, რომ მისცეთ შესაძლებლობა იშრომოს თქვენში და თქვენს საკეთილდღეოდ?` 