---
title:  "არ დაფარულა ჩემი ძვლები შენგან" 
date: 21/01/2024
---

`წაიკითხეთ ფსალმ. 138:1-18. ფსალმუნის ამ სიტყვებიდან რომელია პირადად თქვენთვის განსაკუთრებულად ღირებული?`

`გაგვიზიარეთ გამოცდილებები თქვენი ცხოვრებიდან, როდესაც საკუთარ თავზე გამოგიცდიათ ამა თუ იმ ფსალმუნის სიტყვების ასრულება.` 

გქონიათ თუ არა ისეთი შემთხვევა, როდესაც ვინმეს დახმარების სურვილი გაგჩენიათ, მაგრამ არ გქონდათ ამის გაკეთების შესაძლებლობა? ალბათ ისიც გამოგიცდიათ, როდესაც ვინმე თქვენს დახმარებას ცდილობდა, მაგრამ არ ჰქონდა გააზრებული თქვენი რეალური საჭიროებები. ყველაზე მოსიყვარულე და კეთილგანწყობილი ადამიანებისგან განსხვავებით, ღმერთი ფლობს არა მხოლოდ სრულფასოვან ცოდნას ჩვენზე და ჩვენს ცხოვრებისეულ გარემოებებზე, არამედ შესაძლებლობასაც, რომ გაგვიწიოს დროული და ჩვენი საჭიროებების შესაბამისი დახმარება. ამიტომ მისი აღთქმები დახმარებისა და ხსნის შესახებ ცარიელი სიტყვები არ არის, ეს მისი მტკიცე დაპირებებია. 

ღმერთი იმდენად კარგად იცნობს მეფსალმუნეს, რომ დედის მუცელმაც კი ვერ დამალა იგი მისგან (ფსალმ. 138:13,15). ღმერთმა იცის დრო (ფსალმ. 138:2), შინაგანი მოწყობა (ფსალმ. 138:2,4), სივრცე (ფსალმ. 138:3) და ავტორის მთელი არსება. ღმერთის ეს საოცარი ცოდნა არის შედეგი იმისა, რომ მან თავად შექმნა ადამიანები და ახლოს იცნობს მათ. იგი ვლინდება ადამიანებზე ზრუნვაში.

ეს შესანიშნავი ჭეშმარიტება იმის შესახებ, რომ ღმერთი ასე ახლოს იცნობს თითოეულ ჩვენგანს, არ უნდა გვაშინებდეს, არამედ უნდა მიგვიყვანოს იესოსთან და იმასთან, რაც მან მოიმოქმედა ჩვენთვის ჯვარზე. ვინაიდან იესოს რწმენით მივიღებთ ღმერთის სიმართლეს (რომ. 3:5,21). 

ღმერთის ყველგანმყოფობა ხაზგასმულია იმით, რომ იგი წარმოჩენილია როგორც ის, ვინც აღწევს "ქვესკნელსა" (შეოლ - "საფლავი") და "წყვდიადში" (ფსალმ. 138:8,11,12) - ადგილებში, რომლებიც, როგორც წესი, არ მოისაზრებენ მის იქ ყოფნას (ფსალმ. 55:13). ფსალმ. 138:9-ში მისი თანდასწრება აღწერილია, როგორც აღმაფრენა "განთიადის ფრთებით" (აღმოსავლეთი), "ზღვის კიდეზე დასახლება" (დასავლეთი). ეს სახეები გადმოგვცემს ჭეშმარიტებას იმის შესახებ, რომ მთელ სამყაროში არ არსებობს ისეთი ადგილი, სადაც ღმერთის თანდასწრების გარეშე დავრჩებით. მართალია ღმერთი სამყაროს ნაწილი არ არის (თუმცა ზოგი ასე მიიჩნევს), მაგრამ ის ყველაფერთან ახლოს არის მასში, რამეთუ ის არის არა მხოლოდ ყველაფრის შემოქმედი, არამედ ქმნილებათა არსებობის შემანარჩუნებელიც (ებრ. 1:3).

ღმერთს, რომელმაც ყველაფერი იცის ჩვენს შესახებ, შეუძლია ჩვენი დახმარება და აღდგენა. მისი სიდიადის ხელახლა გაცნობიერება იწვევს ქების შეძახილებს და მიჰყავს მეფსალმუნის გული განახლებული ნდობისკენ. ფსალმუნის ავტორი მიესალმება ღმერთის ცოდნას მის შესახებ, როგორც საშუალებას, რომელიც მოსპობს მისი ცხოვრებიდან ყველაფერს, რაც დგას მისი და ღმერთის ურთიერთობის გზაზე. 

`ზოგიერთი ადამიანი შეიძლება შეშინდეს იმის გააზრებით, რომ ღმერთმა ამდენი რამ იცის მათ შესახებ, მათ შორის, მათი დაფარული საიდუმლოებებიც. მაშინ რატომ არის სახარება ჩვენი ერთადერთი იმედი?`