---
title:  შემდგომი გამოკვლევისათვის
date: 26/01/2024
---

წაიკითხეთ თავი "ბრძოლის ღამე" ელენ უაითის წიგნიდან "პატრიარქები და წინასწარმეტყველები" (გვ. 195-203). რა შეგვიძლია ვისწავლოთ იაკობის გამოცდილებიდან დაჟინებული ლოცვისა და ღმერთისადმი უპირობო ნდობის საკითხში? 

ფსალმუნები განამტკიცებს ჩვენს რწმენას ღმერთისადმი, რომელიც საიმედო თავშესაფარია მათთვის, ვინც თავის ცხოვრებას მის ძლევამოსილ ხელებს აბარებს. "ბევრ რამეს მოიმოქმედებს უფალი მათთვის, ვინც მას მიენდობა. თუ ეს მართლაც ასეა, რატომ არ გამოირჩევა მისი ხალხი ამ განსაკუთრებული ძალით? მხოლოდ იმიტომ, რომ ადამიანები მეტისმეტად ეყრდნობიან საკუთარ სიბრძნეს და არ აძლევენ უფალს შესაძლებლობას, გამოავლინოს თავისი ძლიერება მათივე სასარგებლოდ. თავისი შვილების ნებისმიერ საჭიროებას დააკმაყოფილებს უფალი, თუკი სრულად, რწმენით და მორჩილებით შეისმენენ მის სიტყვას" (ელენ უაითი, პატრიარქები და წინასწარმეტყველები. გვ. 493). 

მაგრამ ზოგიერთი ფსალმუნი გამოწვევაა ჩვენთვის, როდესაც არ ემთხვევა მათი დაპირებები და ჩვენი ამჟამინდელი ვითარება. ასეთ დროს ჩვენ უბრალოდ გვიწევს ვისწავლოთ ღმერთის სიკეთის ნდობა, რომელიც ყველაზე ნათლად ჯვარზე გამოჩნდა.

ასევე ზოგიერთი ფსალმუნი შეიძლება გამოყენებული იქნეს ცრუ იმედების გასაჩენად. იესოს პასუხი სატანას, რომელმაც 90-ე ფსალმუნის ციტირება მოახდინა, ძალიან მკაფიოდ აჩვენებს, რომ ღმერთის ნდობა არ უნდა აგვერიოს ღმერთის გამოცდაში (მათ. 4:5-7) ან თავდაჯერებულ თხოვნებში ღმერთისადმი, რომ შეგვისრულოს ის, რაც მის ნებას ეწინააღმდეგება. 

"უდიდესი გამარჯვებები, როგორც ქრისტეს ეკლესიაში, ასევე ყოველი ქრისტიანის ცხოვრებაში, მიიღწევა არა ნიჭის, განათლების ან გარშემომყოფთა კეთილგანწყობის წყალობით. ამ გამარჯვებას ქრისტიანი აღწევს მარტო, ღმერთთან პირისპირ, როცა გულწრფელი და მებრძოლი რწმენით ყოვლისშემძლე ღმერთს ეყრდნობა" (ელენ უაითი, პატრიარქები და წინასწარმეტყველები. გვ.203). 

**შეკითხვები მსჯელობისთვის:**

`1.საშაბათო სკოლის კლასში განიხილეთ ხუთშაბათი დღის ბოლო შეკითხვა ღმერთის ნდობის შესახებ გასაჭირში, როდესაც ცხოვრებაში ყველაფერი უკუღმა მიდის. როგორ გავიგოთ ეს იმის გათვალისწინებით, რომ ფსალმუნებში გვეძლევა დაპირებები ღმერთის მფარველობის შესახებ? ასევე დაფიქრდით: განა მეფსალმუნე, რომელიც ამ საოცარი აღთქმების შესახებ წერდა, არ იტანჯებოდა უბედურებისაგან ან არ იცნობდა ღმერთის ერთგულ სხვა ადამიანებს, რომლებიც ასევე იტანჯებოდნენ?`

`2.როგორ შევიძინოთ ურყევი ნდობა ღმერთისადმი ნებისმიერ ვითარებაში (მაგ: ფსალმ. 90:14; 142:8, 10; 144:18-20)? რამ შეიძლება დაგვაკარგვინოს ეს დარწმუნებულობა? როგორ გვეხმარება ღმერთის ნდობა სიმშვიდის ჟამს, მისდამი ნდობის შენარჩუნებაში რთული ვითარებების დროსაც?`