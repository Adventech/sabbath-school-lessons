---
title: უფლის მოწმობა ჭეშმარიტია 
date: 18/01/2024
---

`წაიკითხეთ ფსალმ.18:8; 94:5; 118:165; 1:2,6; 17:31; 24:10. რა საერთო აზრები აკავშირებს ამ მუხლებს?`

უფლის, როგორც სუვერენული შემოქმედის, მეფისა და მოსამართლის მეუფება სამყაროზე, განსაზღვრავს მისი მოწმობების სანდოობას. სიტყვა "მოწმობანი" (ებრ. ედუთ "დადგენილება", "კანონი") კანონთა და დადგენილებათა კრებულს მიეკუთვნება, რომლის მეშვეობითაც უფალი მართავს თავისი ერის რელიგიურ და სოციალურ ცხოვრებას (გამ. 32:15). ისინი "მტკიცეა ფრიად" (ფსალმ.92:5) და ასახავენ ღმერთის ტახტისა და სამყაროს სტაბილურობასა და მუდმივობას, რომელიც არსებობს ღმერთის შემოქმედებისა და მზრუნველობის წყალობით (ფსალმ.92: 1, 2). ებრაული სიტყვა, რომელიც აქ ნათარგმნია, როგორც "მტკიცე" (ამ სიტყვიდან მომდინარეობს სიტყვა "ამინ"), გადმოსცემს სანდოობის, ერთგულებისა და ურყეობის იდეას (2 მეფ. 7:16; 1 ნეშტ. 17:23). ღმერთის კანონები უცვლელი და ურყევია. 

ღმერთი თავდებად უდგება თავისი დაპირებებისა და ბრძანებების უცვლელობას. ღმერთის ერთგულება დამაიმედებელიც არის და უზრუნველყოფს მისი მმართველობის ურყეობას, და ამავდროულად მოითხოვს იმასაც, რომ ხალხმა უპასუხოს ღმერთს ნდობითა და მორჩილებით. 

ამასთანავე, უსამართლობას სამყაროში მეფსალმუნე პოეტურად აღწერს, როგორც დედამიწის შერყევას (ფსალმ.17:8; ეს. 24:18-21). ღმერთის რჯული ადამიანებს ასწავლის მართალ ცხოვრებას, რომელსაც შეუძლია გაუძლოს ღმერთის სამსჯავროს. ამრიგად, მართალნი არ წაბორძიკდებიან, ვინაიდან ისინი შეუდრეკელად ფესვგადგმულნი არიან ღმერთის რჯულში, რომელიც სტაბილურობასა და  უსაფრთხოებას უზრუნველყოფს, და მათი გულები მტკიცეა (ებრ. კუნ ნიშნავს ასევე "მტკიცედ ყოფნას", "უსაფრთხოდ ყოფნას") უფალში (ფსალმ.111:1, 6, 7). ვერაფერი დააბრკოლებს მათ, ვინც იცავს ღმერთის რჯულს (ფსალმ.118:165), რაც მათ ცხოვრებაში ღმერთის მფარველობას და ხელმძღვანელობას ნიშნავს (ფსალმ.1:2,3,6).    

მეფსალმუნეს ღმერთის სიტყვა სანთლად ესახება, რომელიც იცავს მას ბოროტთა ფარული მახეებისგან (ფსალმ.118:105,110). დიდი მშვიდობა, რომლითაც ტკბებიან ღვთის რჯულის მოყვარულნი (ფსალმ.118:165), ნამდვილად არ არის განსაცდელის არ არსებობის შედეგი (ფსალმ.118:161). ის ღმერთის თანდასწრებასა და მასთან ჯანსაღ ურთიერთობაში წარმოიშობა. 

`როგორ დაგხმარებიათ ცხოვრებაში ღმერთი კანონების, წესებისა და მოწმობების პრაქტიკული შესრულება? მეორეს მხრივ, რისი ატანა მოგიხდათ მათი დარღვევისთვის?`