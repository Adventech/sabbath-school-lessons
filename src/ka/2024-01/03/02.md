---
title: უფალმა შეგვქმნა ჩვენ 
date: 14/01/2024
---

`წაიკითხეთ ფსალმ.8 და 99. მონიშნეთ ის გამონათქვამები, რომლებიც ხაზს უსვამს, რომ ღმერთი – შემოქმედია. რა აღაფრთოვანებდა განსაკუთრებულად მეფსალმუნეს ღმერთის შემოქმედებით საქმიანობაში?` 

ღმერთის უზენაესი მმართველობის შესახებ საუბრისას სამყაროს შექმნას გადამწყვეტი როლი ენიჭება ფსალმუნების წიგნში. ზეცა, "მისთა ხელთა ნამოქმედარი", გვამცნობს მის დიდებასა და ძალას (ფსალმ.18:1-4; 96:6). უფლის სახელი დიდია მთელ ქვეყანაზე (ფსალმ.8:1,9). ღმერთმა შექმნა ყველაფერი, თავად კი არ აქვს დასაწყისი (ფსალმ.92:2) და დასასრული (ფსალმ.101:26-28). ის მარადიულია და სხვა ერების ყველა "ადამიანის ხელით შექმნილ" ღმერთზე მაღლა დგას (ფსალმ.113:12) - "ხელები აქვთ და ვერაფერს ეხებიან" (ფსალმ.113:15); ხოლო რაც შეეხება უფალს, "მის ხელთაა სიღრმენი მიწისა … და ხმელეთი მის ხელთა ქმნილებაა" (ფსალმ.94:4,5).

რამდენიმე ფსალმუნი ნათლად წარმოაჩენს, რომ ღმერთს აქვს ძალაუფლება ბუნების ძალებზე, რომლებსაც სხვა ერები აღმერთებდნენ (მაგ.: ფსალმ.28; 92; 103). ეს ფსალმუნები ადასტურებენ იმ ფაქტს, რომ უფალი მეფობს მთელ ქმნილებაზე და თავისი ძალითა და ღირსებით ყველაზე მაღლა დგას. ფსალმ.99:3 ამხელს კერპთაყვანისმცემლობის ერთ ცბიერ სახეობას – თავდაჯერებულობასა, და ხაზს უსვამს, რომ ჩვენ ღმერთის შექმნილი ვართ.  

ქმნილებაც მეტყველებს ღმერთის სიყვარულზე. ყველაფერი, რაც კი არსებობს, თავისი არსებობით ღმერთის წინაშეა დავალებული, რომელიც ასევე უზრუნველყოფს სიცოცხლისუნარიანობას (ფსალმ.94:7; 146:4-9). მიაქციეთ ყურადღება, რომ ღმერთმა არა მხოლოდ სიცოცხლე აჩუქა თავის ერს, არამედ "მის ხალხად და მისი სამწყსოს ცხვრებად" აქცია უძველესი ისრაელი (ფსალმ.99:3). სიტყვები "მისი ხალხი" და "ცხვარი მისი სამწყსოსი" მიუთითებს იმაზე, რომ ღმერთს სურს ახლო ურთიერთობა ჰქონდეს თავის ერთან. 

მხოლოდ შემოქმედს შესწევს ძალა, რომ აკურთხოს და ამრავლოს თავისი ერი, ამრიგად, მხოლოდ ის არის მისი მხრიდან თაყვანისცემისა და ნდობის ღირსი. მრავლად მოიძებნება ისეთი ფსალმუნები, რომლებიც მოუწოდებენ ყველა სულდგმულს, მთელს დედამიწას, ზღვას და ყოველივეს, რაც მასშია, რომ სიხარულით შესძახოს უფლის წინაშე. 

ღმერთის დიდება  მის ქმნილებაში, მიუხედავად სამყაროს დაცემული მდგომარეობისა, და ფსალმუნები მიგვითითებენ, რომ მხოლოდ ღმერთია თაყვანისცემის ღირსი. 

`"რა არის კაცი, რომ იხსენიებ? ან ძე ადამიანისა, რომ ყურადღებას აქცევ?" (ფს.8:5). როგორია თქვენი პასუხი ღმერთისადმი, თქვენი შემოქმედისადმი? თქვენი აზრით, ღმერთი, რომელიც ყველა ვარსკვლავს თავის სახელს არქმევს (ფს. 146:4), რამდენად მეტად ზრუნავს თქვენზე?` 
