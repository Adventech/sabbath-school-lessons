---
title: უფალი მეფობს 
date: 15/01/2024
---

ის, რომ ღმერთი შემოქმედია განუყოფლად არის დაკავშირებული მის უზენაეს მმართველობასთან. მტკიცება "უფალი მეფობს" საზეიმოდ ცხადდება შემდეგ მუხლებში -  ფსალმ.92:1; 95:10; 96:1 და ფსალმ.98:1, მაგრამ მისი გამოძახილი თან გასდევს ფსალმუნების მთელ წიგნს (შეადარეთ ფსალმ.145:10). 

უფალი სიდიადით, ძლიერებითა და ბრწყინვალებით არის შემოსილი (ფსალმ.92:1; 103:1). ის ღრუბლითა და ნისლით არის გარსშემორტყმული (ფსალმ.96:2), მაგრამ მას ასევე "აკრავს სინათლე სამოსელივით" (ფსალმ.103:2). ეს მეტაფორები ადიდებენ მეფის ძალაუფლებასა და დიდებულებას, და ისინი საგულდაგულოდ არიან შერჩეული, რათა გამოხატონ ღმერთის ის უნიკალური სიდიადე, რომელიც სცდება ადამიანური გაგების საზღვრებს. 

`წაიკითხეთ ფსალმ.96. რაზეა დაფუძნებული ღმერთის მმართველობა? (ფს.96:2,10)`

`რაზე ვრცელდება მისი მმართველობა? (ფსალმ.96:1, 5, 9).` 

ღმერთის მმართველობა გამოვლენილია სამყაროს შექმნის (ფსალმ.95:5), გამოსყიდვისა (ფსალმ.97:3) და განკითხვის (ფსალმ.95:10) საქმეებში. უფალი ამყარებს თავის მმართველობას მთელს ქვეყნიერებაზე (ფსალმ.46:6-9). ღმერთის სამეფო - მარადიული სამეფოა და არ არსებობს მისი მსგავსი ძლიერებითა და სიდიადით (ფსალმ.44:7; 92:1,2; 102:19). უფლის მეფობა ეფუძნება წყალობას, სამართლიანობასა და სიმართლეს, მას შემოაქვს წესრიგი და სტაბილურობა მის ხელთქმნილ სამყაროში (ფსალმ.97:3; 98:4). ღმერთის მეფობა აერთიანებს მის თაყვანისმცემლებს, როგორც ცაში, ისე დედამიწაზე, თავიანთი შემოქმედის განსადიდებლად (ფსალმ.102:20-22; 148). მრავალი ფსალმუნი გვიხატავს ისეთ სურათს, სადაც მთელი კაცობრიობა აღიარებს ღმერთის უზენაეს მმართველობას (ფსალმ.95:10; 96:1; 98:1; 144:11-13).

მაგრამ ყველა ადამიანი და მიწიერი მმართველი ამას არ აკეთებს, ყოველ შემთხვევაში, დღესდღეობით ასეა.  უკეთურები, რომლებიც უარყოფენ უფალს, აბუჩად იგდებენ მას და ავიწროვებენ მის ერს, გამუდმებით უპირისპირდებიან უფლის მმართველობას (ფსალმ.13:1; 73:4-23). ზოგიერთი უკეთური ადამიანის კეთილდღეობასთან დაკავშირებული დაბრკოლებებისა და ღმერთის სულგრძელებით გამოწვეული ღელვის მიუხედავად, მეფსალმუნე ენდობა ღმერთის უზენაეს მმართველობას და დარწმუნებულია ღმერთის სამართლიან სამსჯავროში (ფსალმ.67:22; 72:17-20). რწმენით ხარობს ღმერთის ერი ქრისტეს გამომსყიდველი მსახურების წყალობით ღვთის სასუფევლის დადგომის გამო და მოელის მისი მეფობის საბოლოო განმტკიცებას ქრისტეს მეორედ მოსვლისას (მათ. 12:26-28; 1 კორ. 15:20-28).

`"უფლის მოყვარულნო, შეიძულეთ ბოროტება!" (ფს. 96:10). რატომ უნდა იწვევდეს ღმერთისადმი სიყვარული, ბოროტებისადმი სიძულვილს ჩვენში? როგორ არის ერთმანეთთან დაკავშირებული ეს ორი კონცეფცია?` 
