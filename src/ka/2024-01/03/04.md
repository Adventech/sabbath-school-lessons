---
title:  ღმერთი – მოსამართლე 
date: 16/01/2024
---

`წაიკითხეთ ფს. 74. რას ემყარება ღმერთის სამსჯავრო?` 

უზენაეს მეფობასთან ერთად უფალი კანონმდებელიც არის (ფს. 98:7) და მოსამართლეც (ფს. 97:9; 96:2). უკეთურნი ყოველთვის საფრთხეს უქმნიან სამართლიან წესრიგს, რომელიც ღმერთმა დააწესა სამყაროში, მაგრამ ღმერთი განიკითხავს სამყაროს და ბოლოს მოუღებს ბოროტების მმართველობას (ფს. 74:9-11; 95:13). 

74-ე ფსალმუნში არის რამდენიმე ხატება, რომელიც უკეთურთა სამუდამო განადგურებაზე მიუთითებს. თასის ხატება დაწურული ყურძნით (ფს. 74:9) გადმოგვცემს ღმერთის რისხვის ძალას (იერ. 25:15, გამოცხ. 14:10). ბოროტთა რქების შემუსრვა გადმოგვცემს მათი ძალაუფლებისა და მმართველობის დასასრულს, ხოლო მართალთა რქები ამაღლდება (ფს. 74:11). ღმერთი "გამონახავს დროს" (ფს.74:3) თავისი სამსჯავროსთვის. ეს აღმასრულებელი სასამართლო აუცილებლად შედგება ჟამთა აღსასრულისას (ფს. 95:13; 1 კორ. 15:23-26).

თავისი სამსჯავროს ერთ-ერთი ნაწილის სახით, ღმერთი ადამიანთა გულებს გამოსცდის. წაიკითხეთ ფს. 13:2. ეს მუხლი მოგვაგონებს დაბ. 6:5, 8-ს. ორივე მუხლი გვიჩვენებს, რომ ღმერთის სამსჯავროს წინ უძღვის მის მიერ ადამიანთა ცხოვრების შესწავლა და მათი ძიება, ვისი გადარჩენაც შეუძლია. ამ სამსჯავროს ზოგჯერ "გამომძიებელ სასამართლოს" უწოდებენ, როდესაც ღმერთი იცავს მართლებს და გადაწყვეტს ბოროტთა ბედს.

როგორ მიმდინარეობს ეს სასამართლო?

პირველ რიგში, ღმერთი დაიხსნის თავის ხალხს ბოროტთაგან (ფს. 96:10; 145:9) და "დაამშვენებს თავმდაბლებს შეწევნით" (ფს. 149:4). მეორე – უკეთურნი, რომელნიც არ მოინანიებენ, სამუდამოდ განადგურდებიან (96:3). ზოგიერთი ფსალმუნი პოეტურად გადმოსცემს ადამიანური იარაღის უსარგებლობას მოსამართლე ღმერთის წინააღმდეგ (ფს. 75:3-6). უფალი მიმტევებელი ღმერთიცაა, თუმცა მიუზღავს ადამიანებს თავიანთი დანაშაულისთვის (ფს. 98:8). არა მხოლოდ ბოროტები, არამედ ღვთის ერიც ანგარიშვალდებულია ღმერთის წინაშე (ფს. 49:4; 134:14).

ფსალმუნების წიგნი იმავე აზრის მატარებელია, რაც სხვა ბიბლიურ მუხლებშიც გამოხატულია, რომ ღმერთის სამსჯავრო იწყება ღვთის ერისაგან და ვრცელდება მთელს დედამიწაზე (მეორე რჯ. 32:36; 1 პეტრ. 4:17). მეფსალმუნე მოუხმობს ღმერთს განიკითხოს ის, თუმცა ემყარება ღვთის სიმართლეს, რომ დაიცვას ის (ფს. 7:8-11; 138:23,24).

`ფსალმუნების წიგნი მოგვიწოდებს, რომ ვიხაროთ ღმერთის სამსჯავროს ლოდინში (ფს. 66:4; 95:10-13; 97:4-9). როგორ იქცევა ღმერთის სამსჯავრო კეთილ უწყებად მათთვის, ვინც ქრისტეს სისხლითაა დაფარული?` 

 