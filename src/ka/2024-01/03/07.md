---
title:  შემდგომი გამოკვლევისათვის 
date: 19/01/2024
---

წაიკითხეთ ფსალმ.85:5,15 და თავი "ღმერთის სიყვარული ადამიანისადმი" ელენ უაითის წიგნიდან "ქრისტესკენ მიმავალი გზა" (გვ. 9-15). 

როგორ გვეხმარება ჭეშმარიტება იმის შესახებ, რომ ღმერთი სიყვარულია, ღმერთისა და მისი საქმეების აღწერილობების უკეთ გააზრებაში ფსალმუნების წიგნში?

ამ კვირის გაგვეთილი ამახვილებს ყურადღებას ღმერთისა და მისი საქმეების ზოგიერთ საკვანძო აღწერილობაზე, რომლებიც საძირკველს უქმნიან სამყაროს და მას მტკიცესა და ურყევს ხდიან. მეფსალმუნეები შეჰღაღადებენ ღმერთს, რომელიც არის შემოქმედი, მეფე, მსაჯული, აღთქმული მხსნელი და კანონმდებელი. ღმერთის როლები, რომლებსაც ის ამ სამყაროში ასრულებს, ასახვას ჰპოვებს მის სახელებში: მწყემსი (ფსალმ.22:1; 79:1), ხსნის ბურჯი (ფსალმ.94:1) და მამა (ფსალმ.67:6; 88:27). ამ სამყაროში დიადი ბრძოლის შფოთშიც კი შეგვიძლია ვიყოთ უსაფრთხოდ, იმიტომ, რომ ღმერთი უზენაესი მმართველია და ერთგულია ყველაფერში, რასაც ამბობს და აკეთებს. თუმცა ეს საღვთისმეტყველო თემები არავითარ შემთხვევაში არ არის ამომწურავი, ისინი გვაფიქრებენ სხვადასხვა გზებზე, რომლითაც ღმერთი გვიცხადებს საკუთარ თავს ფსალმუნების წიგნში.

 როდესაც ვაგრძელებთ ფსალმუნების წიგნის შესწავლას, მნიშვნელოვანია გვახსოვდეს, რომ მისი კითხვა გვმართებს ღმერთის ხასიათის -  მისი სიყვარულისა და მადლის, ასევე  მის მიერ სამყაროს ხსნისა და აღდგენის ჩანაფიქრის ნათელში.  "რაც უფრო მეტად შევისწავლით ღვთიურ ხასიათს ჯვრის ნათელში, მით უფრო უკეთესად დავინახავთ, თუ როგორ არის შერწყმული წყალობა, სინაზე და მიტევება სამართლიანობასთან და მართლმსაჯულებასთან, და მით უფრო ნათლად შევამჩნევთ უთვალავ მოწმობას უსასრულო სიყვარულისა და სათუთი შემწყნარებლობისა, რომელიც აღემატება დედის სიბრალულს თავისი გზასაცდენილი შვილის მიმართ." (ელენ უაითი, ქრისტესკენ მიმავალი გზა. გვ.16 (ორიგ.15)). ფსალმუნებში ნათქვამია, რომ ხალხი მაშინაც კი მოუხმობს ღმერთის სახელს, როდესაც მათი ამბოხების გამო ღვთის მსჯავრი ეწევა, რადგან იციან, რომ ღმერთის რისხვა დროებითია, ხოლო მისი მოწყალება – მარადიული (ფსალმ.102:8). 

**კითხვები მსჯელობისათვის:**

`1. რატომ არის დიადი ბრძოლის რეალურობისა და მასშტაბურობის გაცნობიერება საკვანძო მომენტი, რომელიც გვეხმარება გავიგოთ, რომ ღმერთის უზენაესი მმართველობის მიუხედავად ჩვენს სამყაროში მაინც მრავლად არის ტანჯვა და უწესრიგობა? რატომ ემსახურება დიადი ბრძოლის მოტივი ჩვენს სიკეთეს?`

`2. როგორ განსაზღვრავს შემოქმედი-ღმერთის რწმენა ჩვენ მიერ საკუთარი თავისა და სხვა ქმნილებების გაგებას? რა ხდება, როდესაც ადამიანები სცილდებიან ამ ჭეშმარიტებას (ფსალმ.104:35-42)?`

`3. რა იყო ცუდი იმაში, რომ ბიბლიის ხანებში ხალხს კერპები ჰყავდა (ფსალმ.114:4-8)? რას იტყვით დღევანდელ კერპებზე? რატომ შეიძლება ისინიც, უძველესი დროის კერპების მსგავსად, საფრთხედ იქცნენ ჩვენი ღმერთთან ურთიერთობისთვის? რაში მდგომარეობს ეს საფრთხე?`

`4. როგორ უნდა იცხოვროს ღმერთის ერმა იმის გაცნობიერების კვალობაზე, რომ ღმერთის სამსჯავრო მისი ერით დაიწყება? როგორ და რისთვის განიკითხავს ღმერთი თავის ერს?`