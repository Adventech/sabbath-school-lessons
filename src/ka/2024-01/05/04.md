---
title:  სად არის ღმერთი? 
date: 30/01/2024
---

`წაიკითხეთ ფსალმ. 41:2-4; 62:2; 68:2-4; 101:2-8. რას მოაქვს დიდი სატანჯველი მეფსალმუნისთვის?` 

`რას პასუხობთ, როდესაც მეფსალმუნის მსგავსად თქვენც გეკითხებიან "სად არის ღმერთი შენი?"`

მეფსალმუნეს არა მხოლოდ პირადი და ხალხისთვის საერთო უბედურებები დაატყდა თავს, არამედ ეჩვენება, რომ ღმერთი აღარ აქცევს ყურადღებას თავის მსახურებს, რაც მას კიდევ უფრო დიდ ტკივილს აყენებს. ღმერთის არ ყოფნა უდაბნოში გაუსაძლის წყურვილის შეგრძნებას (ფსალმ. 41:2-4; 62:2) და სასიკვდილო ტანჯვას ჰგავს (ფსალმ. 101:3-5). მეფსალმუნეს ეჩვენება, რომ გარიყულია ღმერთისაგან და საკუთარ თავს ეულ ჩიტს ადარებს: "დავემსგავსე უდაბნოს ვარხვს, გავხდი ვითარცა ბუკიოტი ნანგრევებში. უძილო ვიქმენ და ვზივარ, ვითარცა ეული ჩიტი სახურავზე" (ფსალმ.101:7,8).

უდაბნოს მოხსენიება ხაზს უსვამს ღმერთისაგან იზოლირებულობის შეგრძნებას. "ეული ჩიტი სახურავზე" საკუთარი სავანის, ბუდის მიღმა იმყოფება. მეფსალმუნე შეჰღაღადებს ღმერთს "სიღრმეებიდან", თითქოს თავს ზემოთ დიდი წყალი დასდგომოდეს და იძირებოდეს, როგორც "გაუვალ ლაფში" (ფსალმ. 68:2-4; 129:1). ეს სიმბოლოები გამოხატავს დამთრგუნველ ვითარებას, რომლიდანაც არ არსებობს გამოსავალი, თუ ღმერთი არ ჩაერევა.

`წაიკითხეთ ფსალმ. 9:13; 21:2; 26:9; 38:13. როგორ პასუხობს მეფსალმუნე ღმერთის მოჩვენებით არყოფნას?` 

აღსანიშნავია, რომ მეფსალმუნეებმა გადაწყვიტეს არ გაჩუმდნენ ღმერთის დუმილის წინაშე. მათ ურყევად სწამთ ლოცვის, იმიტომ რომ ლოცვა მიმართავს ცოცხალ, გულმოწყალე ღმერთს. ღმერთი ისევ აქ არის, მაშინაც კი, როდესაც გვეჩენება, რომ მიგვატოვა. ის ისევ ის ღმერთია, რომელიც ისმენდა მათ ხმას  წარსულში და აქედან გამომდინარე ისინი დარწმუნებული არიან, რომ ახლაც შეისმენს მათ ლოცვას. 

ღმერთის დუმილის შემთხვევები აიძულებენ მეფსალმუნეებს, რომ ჩაუღრმავდნენ საკუთარ თავს და ეძებონ ღმერთი, მაგრამ ეს უნდა გააკეთონ მონანიებითა და თვინიერი ლოცვით. მათ იციან, რომ ღმერთის დუმილი მარადიულად არ გაგრძელდება. ფსალმუნები გვაჩვენებს, რომ ცხოვრებისეული ვითარებებისაგან დამოუკიდებლად უნდა ვაგრძელებდეთ ღმერთთან საუბარს.

`რა შეგვიძლია ვისწავლოთ მეფსალმუნის პასუხებიდან ღმერთის მოჩვენებით არყოფნაზე? თქვენ როგორი იქცევით მაშინ, როდესაც გეჩვენებათ, რომ ღმერთი დუმს? რა გინარჩუნებთ რწმენას?` 