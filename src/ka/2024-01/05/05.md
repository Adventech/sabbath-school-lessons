---
title:  ნუთუ ღმერთის დაპირებები არასოდეს შესრულდება? 
date: 31/01/2024
---

`წაიკითხეთ ფსალმ. 76. რა სახის ცდუნებებს წააწყდა ავტორი?`

76-ე ფსალმუნი იწყება ღმერთისადმი ვედრებით, რომელიც აღსავსეა წუხილითა და მტკივნეული მოგონებებით წარსულის შესახებ (ფსალმ. 76:2-7). განსაცდელში აღმოჩენილი მეფსალმუნე მთელი არსებით მიმართავს ღმერთს. იგი უარს ამბობს ნებისმიერი სახის ნუგეშზე, გარდა იმისა, რომელიც ღმერთისგან მომდინარეობს. 

თუმცა, აღმოჩნდა, რომ როგორც კი გაიხსენებს ღმერთს, მისი სასოწარკვეთილებაც იმატებს. "გავიხსენებ ღმერთს და ვკვნესი" (ფსალმ. 76:4). ებრაული სიტყვა ხამა ("კვნესა") ხშირად გამოიყენება აბობოქრებული წყლის ნაკადების ხმაურის აღსაწერად (ფსალმ. 45:5). ამის მსგავსად მეფსალმუნის მთელი არსებაც ბობოქარი ქარიშხლის მდგომარეობაშია. 

როგორ შეუძლია ღმერთის გახსენებას ასე მწვავედ გამოხატული მწუხარების მდგომარეობა გამოიწვიოს? რამდენიმე ამაღელვებელი შეკითხვა ცხადჰყოფს მისი ტანჯვის მიზეზს (ფსალმ. 76:8-10): ხომ არ შეიცვალა ღმერთი? შეიძლება თუ არა მოხდეს ისე, რომ ღმერთმა უღალატოს თავის აღთქმას?

საგრძნობი სხვაობა იმ გადამრჩენელ საქმეებს, რომლებიც ღმერთმა წარსულში მოიმოქმედა, და აწმყოში მის აშკარა არყოფნას შორის, მეფსალმუნეს აიძულებს, ღმერთისაგან მიტოვებულად იგრძნოს თავი. თუ ღმერთი შეიცვალა, მაშინ მეფსალმუნეს აღარ დარჩება იმედი - ეს არის დასკვნა, რომელსაც ის მთელი ძალებით გაურბის. 

ამასობაში მეფსალმუნემ ძილიც დაკარგა, რადგან უფალი არ აძლევს დაძინების საშუალებას (ფსალმ. 76:5). ეს გვახსენებს სხვა ბიბლიურ პერსონაჟებს, რომლებიც ღვთის განგებით იტანჯებოდნენ უძილობით, ღმერთი კი ამას თავისი მიზნების მისაღწევად იყენებდა (დაბ. 41:1-8; ესთ. 6:1; დან. 2:1-3). ხანგრძლივი და უძილო ღამე აიძულებს მეფსალმუნეს, რომ დაფიქრდეს ღმერთის იმ გადამრჩენელ საქმეებზე, რომლებიც მან წარსულში მოიმოქმედა და იგი ამას განახლებული მონდომებით აკეთებს (ფსალმ. 76:6,11). 

დამოწმება, რომელსაც მეფსალმუნე იღებს ღმერთისგან, არ განუმარტავს მას იმას, რაც პირადად მას შეემთხვა, არამედ ამტკიცებს ღმერთის ერთგულებასა და სანდოობას (როგორც იობის შემთხვევაში). მეფსალმუნე გრძნობს, რომ რწმენით უნდა მიენდოს უფალს და უნდა იცოდეს, რომ ეს ისევ ის ღმერთია, რომელმაც სასწაულები მოიმოქმედა ისრაელის წარსულში (ფსალმ.76:12-19). მეფსალმუნე ასევე აცნობიერებს, რომ "შენი კვალი არ არის ცნობილი" (ფსალმ. 76:20) და აღიარებს ღმერთის ხელმძღვანელობას ისეთ ვითარებებშიც, რომლებშიც მისი თანდასწრება ადამიანის თვალისათვის უხილავია. მეფსალმუნე აღიარებს, რომ ღმერთი ერთდროულად გაცხადებულიცაა და დაფარულიც ჩვენთვის, ამიტომაც უძღვნის ქებას უფლის იდუმალ და სუვერენულ გზებს. 

`დაფიქრდით წარსულის შესახებ, როდესაც უფალი მოქმედებდა თქვენს ცხოვრებაში. როგორ დაგეხმარებათ ეს ფაქტი ყველაფერ იმასთან გამკვლავებაში, რასაც ახლა აწყდებით?` 