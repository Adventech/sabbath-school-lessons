---
title:  ბოროტი დღეები 
date: 28/01/2024
---

`წაიკითხეთ ფსალმ. 73:18-22; 78:5-13. რა პრობლემას ეხება მეფსალმუნე ამ მუხლებში?` 

ღმერთსა და ბოროტ ძალებს შორის დიადი ბრძოლის არსის წვდომისას მეფსალმუნე მიუთითებს ღმერთის შეუცნობელ სულგრძელებაზე, მის უსასრულო სიბრძნესა და ძალაზე. 

ბოროტების პრობლემა ფსალმუნების წიგნში უპირველეს ყოვლისა საღვთისმეტყველო ხასიათისაა; ის გარდაუვალად ეხება გარკვეულ საკითხებს ღმერთის შესახებ. ამრიგად, იერუსალიმისა და ტაძრის ნგრევა პრინციპულად განიხილება, როგორც ღმერთის სახელის შერცხვენა, რადგან ამან წარმართებს მისცა ღმერთის აუგად მოხსენიების საბაბი. ღმერთის მემკვიდრეობა (ისრაელი ხალხი) - ნიშნავს იმას, რომ ღმერთმა გამოარჩია ისინი და დადო მათთან აღთქმა (რჯლ. 4:32-38; 32:8,9), რომელიც არასოდეს გაუქმდება. ღმერთის მემკვიდრეობის კონცეფცია ასევე თავის თავში მოიაზრებს ბოლო ჟამის ასპექტს, რადგან ერთ დღესაც ყველა ხალხი იქცევა ღმერთის მემკვიდრედ და გახდება მისი მსახური. ის, რომ სხვა ერები შეიჭრნენ ღმერთის მემკვიდრეობაში (ისრაელში) საფრთხეს წარმოადგენს ღმერთის დაპირებებისთვის. 

ეჭვგარეშეა, მეფსალმუნე აღიარებს, რომ ხალხის ცოდვებმა გააფუჭა აღთქმის ურთიერთობა ხალხსა და ღმერთს შორის და ერს არაერთი ტრაგიკული შედეგი მოუვლინა (ფსალმ. 78:8,9). ერის გადარჩენა მთლიანად არის დამოკიდებული ღმერთის მოწყალე ჩარევასა და ცოდვების გამოსყიდვის გზით აღთქმისეული კავშირის აღდგენაზე. უფლის შესახებ ნათქვამია - "ღმერთო ჩვენო მხსნელო", რაც გადმოსცემს ღმერთის მხრიდან თავისი აღთქმების ერთგულების იდეას (ფსალმ. 78:9). 

თუმცა ისრაელის ხვედრის აღდგენაზე მნიშვნელოვანი - სამყაროში ღმერთის ხასიათის გამართლებაა (ფსალმ. 78:9). თუ ბოროტი საქმეები დაუსჯელი დარჩება შეიძლება მოგვეჩვენოს, რომ ღმერთმა დაკარგა თავისი ძალაუფლება (ფსალმ. 73:18-23; 82:17-19; 105:47). როდესაც ღმერთი იხსნის თავის ერს, მხოლოდ მაშინ გამართლდება და ამაღლდება მისი სახელი. 

 მაშინაც, ისევე, როგორც ახლა, ანალოგიური პრინციპი მოქმედებდა. ჩვენს ცოდვებს, ჩვენს დაცემებს, ჩვენს ბოროტებას შეუძლია არა მხოლოდ ჩვენი, არამედ, რაც გაცილებით უარესია, ღმერთის სახელის შერცხვენა, იმ ღმერთის, რომელსაც ვესავთ. ჩვენს არასწორ საქციელებს ასევე შეუძლიათ დამღუპველი სულიერი გავლენა იქონიოს ჩვენს მოწმობასა და მისიაზე. რამდენმა ადამიანმა აქცია ზურგი ჩვენს რწმენას იმ ადამიანების საქციელებით, ვინც ქრისტეს სახელს აღიარებს? 

`"…ღვთის შვილთა სრულყოფილებით განდიდდება ღმერთი და ქრისტე" (ე. უაითი, ქრისტე - წუთისოფლის იმედი, გვ. 529). როგორ გესმით ეს მნიშვნელოვანი ჭეშმარიტება და რას უნდა ნიშნავდეს ეს თქვენს პირად ქრისტიანულ ცხოვრებაში?` 