---
title:  სიკვდილის კარიბჭესთან 
date: 29/01/2024
---

`წაიკითხეთ ფსალმ. 40:2-5; 87:4-13; 101:4-6, 12, 24, 25. როგორ განცდებს აღწერს მოცემული მუხლები? როგორ არის დაკავშირებული თქვენს ცხოვრებასთან ის, რაც ამ მუხლებშია ნათქვამი?` 

ეს ლოცვები ავადმყოფობისა და სიკვდილისაგან დახსნის შესახებ აჩვენებს, რომ ღვთის შვილებიც განიცდიან ამ სამყაროში არსებულ ტანჯვას. ეს ფსალმუნები წარმოაჩენს მეფსალმუნის საშინელ ტანჯვას. იგი უძალღონოა, ბალახივით დამჭკნარი, დაავიწყდა ჭამა და ჩაგდებულია სამარეში მწოლიარე მკვდრებს შორის, ნაცნობები განეშორნენ, იტანჯება და სასოწარკვეთილია. მისი ძვლები მის ხორცს მიჰკვრია.

არაერთი ფსალმუნი ვარაუდობს, რომ ღმერთმა უბედურება ისრაელის დაუმორჩილებლობის გამო დაუშვა. მეფსალმუნე აღიარებს, რომ ცოდვას შეუძლია ავადმყოფობის გამოწვევა; ამიტომ ის საუბრობს მიტევებაზე, რომელიც წინ უძღვის განკურნებას (ფსალმ. 40:4,5). თუმცა ზოგიერთ ფსალმუნში, ისეთებში, როგორებიცაა: ფსალმ. 87, და ფსალმ. 101 აღიარებულია, რომ ღვთის ერის უდანაშაულოდ მიღებული ტანჯვა ცხოვრებისეული ფაქტორია, როგორი რთულიც არ უნდა იყოს ამის გაცნობიერება. 

87-ე ფსალმუნში ნათქვამია, რომ ღმერთმა მეფსალმუნე ქვესკნელის ორმოში მოათავსა (ფსალმ. 87:7-9). თუმცა მიაქციეთ ყურადღება, რომ ასეთი თამამი გამოთქმების მიუხედავად ეს გოდება მაინც რწმენის აქტია, რადგან თუ უფალი თავისი ყოვლისშემძლეობით უბედურებას დაუშვებს, მას ისიც ძალუძს, რომ აღადგინოს თავისი საყვარელი შვილის კეთილდღეობა. 

საფლავის პირას მყოფი მეფსალმუნე იხსენებს ღმერთის სასწაულებს, მის სიყვარულსა და სიკეთეს, ერთგულებასა და სიმართლეს (ფსალმ. 87:11-13). მიუხედავად იმ განცდისა, რომ მისი სატანჯველი ღმერთისგანაა მოვლენილი, მეფსალმუნე შეჰღაღადებს ღმერთს. იგი არ უარყოფს ღმერთის სიყვარულს და იცის, რომ ღმერთია მისი ერთადერთი ხსნა. ეს ვედრება გვაჩვენებს, რომ მეფსალმუნემ არა მხოლოდ უბედურება, არამედ ღვთის მადლიც სიღრმისეულად შეიცნო და რომ ერთი სულაც არ გამორიცხავს მეორეს. 

მოკლედ რომ ვთქვათ, უბედურების დაშვებაც და მისგან გათავისუფლებაც ღმერთის აბსოლუტური ძალაუფლების გამოხატულებაა. იმედისმომცემია იმის ცოდნა, რომ ყველაფერი ღმერთის ძალაუფლების ქვეშაა. როდესაც 87-ე ფსალმუნს ქრისტეს ტანჯვის ჭრილში ვკითხულობთ, ჩვენ მოწიწებით ვიწყებთ თრთოლვას მისი სიყვარულის სიღრმის წინაშე, რომლის დამსახურებითაც აღმოაჩნდა მას მზაობა, რომ კაცობრიობის გამო სიკვდილის კარიბჭე გაევლო. 

`იფიქრეთ ჯვარცმული იესოსა და იმის შესახებ, რაც მან ცოდვის გამო გადაიტანა. როგორ გვეხმარება ის ფაქტი, რომ ღმერთმა ქრისტეში გაცილებით მეტი იტანჯა, ვიდრე ნებისმიერმა ჩვენგანმა, განსაცდელისა და მწუხარების დროს რწმენის შენარჩუნებაში?`