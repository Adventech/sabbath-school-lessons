### შესავალი

თქვენთვის რომ ეკითხათ, "რა არის ის ძირითადი თემა, რომელიც წითელ ზოლად გასდევს მთელ ბიბლიას?", რა იქნებოდა თქვენი პასუხი? იესო? ხსნის გეგმა? ჯვარი? რა თქმა უნდა, სამივე პასუხი სწორია. მაგრამ ეს ყველაფერი კიდევ უფრო მრავლისმომცველი თემის - დიადი ბრძოლის ფონზე იშლება. სწორედ ის გასდევს წითელ ზოლად მთელ ბიბლიას - დაბადებიდან, გამოცხადებამდე.

დიადი ბრძოლა დაიწყო ზეცაში ლუციფერის აჯანყებით ღმერთის წინააღმდეგ. მთელი ამ სამყაროსეული კონფლიქტის ცენტრში ღმერთის სიყვარულის საკითხი დგას. არის თუ არა ის მართლაც მოსიყვარულე ღმერთი? ზრუნავს თუ არა მის მიერ შექმნილ არსებებზე, თუ ის უბრალოდ ძალაუფლების მოყვარული მმართველია, რომელიც მხოლოდ საკუთარი ინტერესების დაკმაყოფილებისკენ ისწრაფვის? 

მიმდინარე კვარტლის განმავლობაში ჩვენ განვიხილავთ მსოფლიო ისტორიას ღმერთის პერსპექტივიდან, ისე, როგორც ეს ბიბლიურ წინასწარმეტყველებაშია გაცხადებული, დაწყებული ქრისტეს დროიდან, მრავალი საუკუნის გავლით დღემდე და დღეის შემდგომ. ღმერთი თავისი ბუნებით - სიყვარულია, შესაბამისად, ყოველი მისი ქმედებაც აღსავსეა სიყვარულით, თუმცა ეს ფაქტი ყოველთვის თვალსაჩინო არ არის ადამიანების და ანგელოზებისთვისაც კი. ღმერთის სიყვარული თანმიმდევრულად ვლინდება ბნელ ძალებთან ბრძოლისას. სიყვარულის სიდიადე განსაკუთრებით თვალნათლივ ჩანს ჩვენი უფლის ჯვარცმით სიკვდილის ჭრილში. გოლგოთაზე,  როდესაც ქრისტემ თავისი სისხლი დაღვარა კაცობრიობის გადასარჩენად, ღმერთის სიყვარული მთელი სამყაროს წინაშე გაცხადდა, სატანის საბოლოო მარცხი კი გარდაუვალი შექინა.

მაგრამ სამყაროსეული დაპირისპირება გრძელდება. სატანა ცდილობდა გაენადგურებინა იესო ჯვარზე. ის საუკუნეების განმავლობაში ცდილობს ღვთის ერზე გამარჯვების მოპოვებას. მიუხედავად იმისა, რომ სატანა სასტიკად დევნიდა ქრისტეს ეკლესიას და მილიონობით ადამიანი იმსხვერპლა, ღმერთი ყოველთვის თავის ხალხთან იყო და მომავალშიც არ მიატოვებს მას. 
ამ კვარტალში ჩვენ თვალს მივადევნებთ დიადი ბრძოლის ძირითად მოვლენებს, დაწყებული ზეცაში აჯანყებიდან. ჩვენ გამოვიკვლევთ ქრისტესა და სატანას შორის ბრძოლის ძირითად საკითხებს. ჩვენ ვიხილავთ სასტიკი დევნის ფონზე ვალდენსების დაუოკებელ სიმამაცეს და რეფორმაციის მიმდევართა მტკიცე გადაწყვეტილებას, მისდიონ ბიბლიურ ჭეშმარიტებას ყოველგვარი ტანჯვის, ტყვეობისა და მოწამეობრივი სიკვდილის მიუხედავად. 

იესოს ამ ერთგული მიმდევრების რწმენის შეფასებისას ელენ უაითი წერდა: "მათთვის ერთადერთ ავტორიტეტს ბიბლია წარმოადგენდა. ისინი ყოველგვარ მოძღვრებასა და სწავლებას წმიდა წერილით ამოწმებდნენ. ღმერთისა და მისი სიტყვისადმი რწმენა  მათ კოცონზე ასვლისას აძლიერებდა" (დიადი ბრძოლა. გვ. 249). 

რეფორმაციამ აანთო ჭეშმარიტების კელაპტარი, რომელიც დღემდე კაშკაშებს. რეფორმაციის მიმდევრებს მტკიცედ სწამდათ წმიდა წერილის და ღრმად იყვნენ დარწმუნებული მადლით გადარჩენაში რწმენის მეშვეობით, და სწორედ ამით გაუკვალეს მათ გზა ადვენსტისტურ მოძრაობას. ამ მოძრაობის მომხრეები იყვნენ უილიამ მილერი და მრავალი სხვა ადამიანი მთელ მსოფლიოში. 

ღმერთმა დააფუძნა მეშვიდე დღის ქრისტიან-ადვენტისტთა ეკლესია, რათა რეფორმაციის მიმდევართა მიერ ჩაყრილ საფუძველზე აღადგინოს ბიბლიური ჭეშმარიტებები, რომლებიც საუკუნეთა განმავლობაში დაკარგული იყო. ეკლესიის მისიის უმთავრესი ნაწილი - სამი ანგელოზის უწყების გაცხადებაა, რომელიც გამოცხ. 14:6-12-შია ჩაწერილი - ეს ღმერთის უკანასკნელი გაფრთხილებაა მსოფლიოსთვის დედამიწის ისტორიის მოსალოდნელი დასასრულის შესახებ. 

ამ უწყების გამოცხადება განარისხებს სატანას, რომელსაც ბიბლია გველეშაპის სახით წარმოაჩენს: "განრისხდა გველეშაპი დედაკაცზე და წავიდა, რათა შებრძოლებოდა დანარჩენებს მისი მოდგმიდან, რომლებიც იცავენ ღვთის მცნებებს და რომელთაც აქვთ იესოს მოწმობა" (გამოცხ. 12:17). ჩვენ გამოვიკვლევთ დიადი ბრძოლის ბოლო მოვლენებს, მათ შორის, ღმერთის სიყვარულის გამარჯვებას ცისქვეშეთის სამთავროებსა და ძალებზე, ახალი ცისა და ახალი დედამიწის შექმნას. 

ამ კვარტლის კვლევები ბიბლიას ეფუძნება, გარდა ამისა, თითოეულ გაკვეთილში გთავაზობთ წასაკითხ მასალას ელენ უაითის წიგნიდან "დიადი ბრძოლა", იმისათვის, რომ უფრო სიღრმისეულად ჩავწვდეთ ამ გასაოცარ თემას. ყველა გაკვეთილში მითითებული იქნება სხვადასხვა თავი ამ წიგნიდან, როგორც დამხმარე მასალა, რათა ყველამ შევძლოთ მთელი სისავსით "შევიცნოთ ქრისტეს სიყვარული, ცოდნას რომ აღემატება" (ეფეს. 3:19). 


**ავტორის შესახებ**:

მარკ ფინლი, მსოფლიოში ცნობილი მახარობელი, 2005-დან 2010 წლამდე იყო მეშვიდე დღის ქრისტიან-ადვენტისტთა ეკლესიის გენერალური კონფერენციის ვიცე-პრეზიდენტი. პენსიაზე გასვლის შემდეგ გახდა გენერალური კონფერენციის პრეზიდენტის დამხმარე. პასტორ მარკ ფინლის და მის მეუღლეს ერნესტინას ჰყავთ სამი შვილი და ხუთი შვილიშვილი. 
