### შესავალი

ფსალმუნები – ეს უბადლო ბიბლიური ლოცვები და საგალობლებია. ფსალმუნები ჟღედრდა ქების, სიხარულის, მწუხარების, სასოწარკვეთილების დროს. მათ წარმოთქვამდნენ დაასრულებდნენ პირადად და საჯარო ღვთისმსახურებებზე უბრალო ადამიანები, მეფეები,პოეტები და მღვდლები. მათ ღმერთს აღუვლენდნენ როგორც მართალნი, ისე მომნანიებელი ცოდვილნი. ფსალმუნების წიგნი მორწმუნეთა მრავალი თაობისთვის წარმოადგენდა ლოცვანსა და საგალობლების კრებულს.

ფსალმუნების განსაკუთრებულ როლს განაპირობებს ის ფაქტი, რომ თუკი ბიბლიის უდიდესი ნაწილი საუბრობს ჩვენ მიმართ, ფსალმუნები საუბრობენ ჩვენ ნაცვლად და ჩვენთან ერთად. ფსალმუნები კურთხევების, იმედის, სულიერი აღორძინების წყაროა, ეს არის სახელმძღვანელო როგორც საკუთარ თავზე ჩაფიქრებისთვის, ისევე ღმერთის დიდებულებაზე ფიქრის მიპყრობისთვის. მათ მოაქვთ განთავისუფლება მაშინ, როდესაც ადამიანი იმედგაცრუების სიღრმიდან ღაღადებს, და უღვივებენ ადამიანს სურვილს, რომ ხელახლა მიუძღვნას თავი ღმერთს. ბევრს სწორედ იმიტომ უყვარს ეს წიგნი, რომ ფსალმუნების სიტყვები დიდი სიზუსტით გადმოსცემენ მათ პირად ემოციებსა და გამოცდილებას და ისინი ამ სიტყვებს საკუთარი ლოცვების სახით იყენებენ. მარტინ ლუთერი ზუსტად ასახავს ფსალმუნების წიგნის არსს: "სად მოიძიო უკეთესი სიტყვები სიხარულისა, თუ არა ქებისა და მადლიერების ფსალმუნებში? მათში შენ იხედები ყველა წმიდის გულში, ვითარცა მშვენიერ და კეთილსურნელოვან ბაღში, ვითარცა თვით ზეცაში… მეორე მხრივ, სად მოიძიებ უფრო ღრმა, უფრო სევდიან, უფრო თავმდაბალ სიტყვებს დარდისა, თუ არა მწუხარების ფსალმუნებში? მათში შენ იხედები ყველა წმიდის გულში, ვითარცა სიკვდილში, ვითარცა ქვესკნელის სიღრმეში. როგორი წყვდიადი და სიბნელეა მათში ღვთის რისხვის ყოველგვარი წინათგრნობისაგან… ამიტომ ადვილია მიხვდე, თუ რატომ არის ფსალმუნები ყველა წმიდის საყვარელი წიგნი. მასში ხომ თითოეულ ადამიანს, განურჩევლად მისი მდგომარეობისა, შეუძლია იპოვოს ის, რაც სჭირდება, იპოვოს ისეთი სიტყვები, რომლებიც თითქოს თავადვე მან წარმოთქვა. ვერცერთ სხვა წიგნში ვერ ვიპოვით ამ სიტყვების თანასწორს ან მათზე აღმატებულს" (Martin Luther: Selections From His Writings, ed. John Dillenberger, p. 39, 40).

ფსალმუნების გარდამქმნელი ძალის შესაგრძნობად ჩვენ მოწოდებულნი ვართ ვიგალობოთ ისინი და წარმოვთქვათ ისინი ლოცვების სახით, სწორედ ისე, როგორც ამას მორწმუნეთა მრავალი თაობა აკეთებდა. ისინი იყენებდნენ ფსალმუნებს, რათა გადმოეღვარათ ქება, ვედრება, მონანიება, გოდება და მადლიერება მადლისა და სამართლიანობის უზენაესი ღმერთის წინაშე.

მაშ, გვჭირდება თუ არა ფსალმუნების შესწავლა? ბიბლიის სხვა წიგნების მსგავსად, ფსალმუნების წიგნიც დაწერილია გარკვეულ ისტორიულ, საღვთისმეტყველო და ლიტერატურულ კონტექტსში. ამ წიგნის შესწავლისას შემდეგ ამოცანას ვისახავთ: დავუახლოვოთ ფსალმუნების განსაკუთრებული სამყარო თანამედროვე მკითხველს. აღსანიშნავია, რომ ფსალმუნების წიგნი წარმოადგენს არა მხოლოდ ღვთის ერის ლოცვებს, არამედ ის ამავდროულად იესოს შესახებ ლოცვებიცაა. ისინი ღმერთის გამოცხადებაა კაცობრიობისთვის. ფსალმუნების წიგნის შესწავლის კიდევ ერთი მიზანია იმის გაგება, თუ რა აღასრულა, რას ასრულებს ახლა და კიდევ რას აღასრულებს ღმერთი ჩვენი ქვეყნიერებისთვის იესო ქრისტეში და მისი მეშვეობით.

მართალია ფსალმუნების წიგნი 150 პოეტური თხზულების კრებულია, ის განსაზღვრული თანმიმდევრობითაა წარმოდგენილი. ფსალმუნების წიგნი მოწმობს იმ სულიერი გზის შესახებ, რომელსაც მრავალი ღვთის შვილი ადგას. ეს გზა იწყება რწმენით, რომელიც მტკიცედ დამყარებულია და დავანებული ღმერთის სუვერენულ მმართველობაზე, რომლის პირობებშიც სიკეთე ჯილდოვდება, ბოროტება კი ისჯება. შესწავლის პროცესში ვიხილავთ, თუ რა ხდება მაშინ, როდესაც რწმენის კარგად მოწესრიგებული სამყარო ბოროტების მხრიდან გამოწვევისა და საფრთხის წინაშე დგება. მეფობს კი ღმერთი კვლავინდებურად? როგორ შეუძლიათ მორწმუნეებს უგალობონ უფალს, როდესაც უცხო მიწაზე განადიდებენ მას?

ვლოცულობთ, რომ ფსალმუნების წიგნმა გაგვაძლიეროს ჩვენი ცხოვრების გზაზე, რომ ამ წიგნში ყოველდღიურად ვხვდებოდეთ ღმერთს, გულიდან გულამდე ვსაუბრობდეთ მასთან, ვიდრე პირადად შევხვდებით იესო ქრისტეს.

**ავტორის შესახებ**:

დრაგოსლავა სანტრაჩი, ფილოსოფიის დოქტორი ძველი აღთქმის დარგში, მეშვიდე დღის ადვენტისტთა ენციკოლპედიის მთავარი რედაქტორი. მეშვიდე დღის ადვენტისტთა საერთაშორისო ბიბლიური კომენტარის ავტორი, რომელიც ეძღვნება 76-150-ე ფსალმუნებს.