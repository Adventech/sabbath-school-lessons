---
title:  შემდგომი გამოკვლევისათვის 
date: 15/03/2024
---

იმსჯელეთ ეს. 40-ისა და ეს. 51:1-16-ის უწყებების შესახებ

სიონის საგალობლები გამოხატავს სრულ ერთგულებას იმ აზრისადმი, რომ უნდა გვახსოვდეს სიონის შესახებ და გვქონდეს ღმერთის იმ სუვერენული მმართველობის იმედი, რომელსაც სიონი განასახიერებს. მართალია ამ ცხოვრებაშიც ბევრ კურთხევას ვიღებთ ღმერთის საწმიდრიდან, მაგრამ სიცოცხლის სისავსისა და სიონზე სიხარულის იმედი ჯერ მაინც მომავალშია. ღმერთის მრავალი შვილი თვალცრემლიანი ნატრობს ზეციურ სიონს (ფსალმ. 136:1). გახსოვდეს სიონი, ნიშნავს, რომ არა უბრალოდ გახსენდებოდეს მის შესახებ, არამედ გამიზნულად ფიქრობდე მასზე და ყველა გადაწყვეტილებას ამ ცოცხალ ფიქრთან შესაბამისად იღებდე (გამ. 13:3; 20:8). ამრიგად, სიონის საგალობლების გალობა გულისხმობს მხურვალე გადაწყვეტილებას, რომ შეინარჩუნო იმედი ახალ დედამიწაზე ღმერთის სამეფოს აღდგენისა (გამოცხ. 21:1-5). "იქ ადამიანთა უკვდავი გონება დაუღალავი აღტაცებით შეიცნობს გამომსყიდველი სიყვარულის საიდუმლოს და შემოქმედების ძალის სასწაულებს. იქ აღარ იქნება ადამიანის სასტიკი მტერი - მაცდური, რომელიც ღმერთს ავიწყებდა მას. განვითარდება ყოველგვარი ნიჭი, გამრავლდება ყოველი ტალანტი. ცოდნის შეძენა არ გამოიწვევს ადამიანის გონების გადაღლას და სიცოცხლის ძალების ამოწურვას. იქ შესაძლებელი იქნება ყველაზე გრანდიოზული გეგმების განხორციელება, ყველაზე გაბედული გეგმების აღსრულება. მაგრამ ამის შემდეგაც იქნება ახალი მწვერვალები, რომელთა დაპყრობაც გახდება საჭირო, ახალი სასწაულები, რომელნიც აღტაცებას გამოიწვევს; ახალი ჭეშმარიტებანი, რომელნიც უნდა შევისწავლოთ. ახალი ობიექტები, რომელთაც სხეულის, სულის, გონებისა და ძალთა ძალისხმევა სჭირდება" (ელენ უაითი, დიადი ბრძოლა. გვ. 677). მისწრაფება სიონის არდავიწყებისკენ - ეს უფლის მომლოცველთა ფარული დაპირებაა, რომ ისინი არასოდეს მიიღებენ ამ სამყაროს თავიანთ სამშობლოდ, არამედ დაელოდებიან ახალ ცასა და ახალ დედამიწას.

ამრიგად, სიონის ფსალმუნების გალობა შეუძლიათ მორწმუნეებს ყველა თაობაში, რომელთაც აქვთ სურვილი იცხოვრონ ახალ იერუსალიმში (გამოცხ. 3:12). სიონის საგალობლები გვიბიძგებს, რომ იმედით შევცქეროდეთ მომავალს, მაგრამ ასევე გვავალდებულებს, რომ ვიყოთ ღმერთის მადლის გამტარებლები ამჟამინდელ სამყაროში.

**შეკითხვები მსჯელობისთვის:**

`1.რა შეგვიძლია გამოვიყენოთ ეკლესიისა და ამ სამყაროში მისი მისიისთვის იმ სულიერი და საღვთისმეტყველო პრინციპებიდან, რომლებშიც ღმერთის ხალხის ცენტრი სიონია, პირდაპირი მნიშვნელობით ადგილი იერუსალიმში?`

`2.როგორ შეუძლიათ მორწმუნეებს დღეს ღმერთის საწმიდარში ყოფნა? (იოან. 1:14-18; ებრ. 12:22-24).`

`3.როგორ გახდება სიონი ყველა ერის ქალაქი, როგორც წინასწარმეტყველებს 86-ე ფსალმუნი? (რომ. 5:10; ეფეს. 2:11-16; კოლ. 1:19,23).`

`4.როგორ პასუხობთ ადამიანს, რომელიც მიგითითებთ იმ ფაქტზე, რომ ამ სამყაროში უწმიდურები ხარობენ, მაშინ, როდესაც მრავალი "კარგი" ადამიანი იტანჯება? რატომ არის მნიშვნელოვანი იმის აღიარება, რომ ჩვენ არ გვაქვს ამომწურავი პასუხები ყველაფერზე, რაც დღეს აქ ხდება?`