---
title:  ითხოვეთ მშვიდობა იერუსალიმში 
date: 11/03/2024
---

`წაიკითხეთ ფსალმ. 121:1-5. რას გრძნობენ მორწმუნეები იერუსალიმში მოსვლასთან დაკავშირებით? რისი მოპოვების იმედი აქვთ იერუსალიმში?`

121-ე ფსალმუნი გამოხატავს მომლოცველთა აღფრთოვანებასა და მღელვარებას იერუსალიმში მოსვლასთან დაკავშირებით. მომლოცველობა იერუსალიმში საზეიმო მოვლენა იყო, წელიწადში სამჯერ ღმერთის ერი ერთიანდებოდა წარსულსა და აწმყოში ღმერთის სიკეთის გასახსენებლად (რჯლ. 16:16). იერუსალიმი ხალხის ცხოვრების ცენტრი იყო, რადგან აქ იმყოფებოდა "მოწმობა ისრაელისა" (ფსალმ. 121:4) და "ტახტები სამართლისა" (ფსალმ. 121:5). "მოწმობა ისრაელისა" მიეკუთვნება საწმიდარს, რომელსაც ზოგჯერ "მოწმობის კარავს" უწოდებდნენ (რიცხვ. 1:50) და რომელშიც იმყოფებოდა "მოწმობის კიდობანი" (გამ. 25:22). სამსჯავროს ტახტები განასახიერებენ იერუსალიმის სასამართლო სისტემას (2მეფ. 8:15). ამრიგად, მომლოცველობა იყო ის დრო, როდესაც შესაძლებელი ხდებოდა სამართლის ძიებაც და პოვნაც. ღმერთის ერთგულება და სამართლის აღსრულება ადამიანებთან მიმართებით არ უნდა გამიჯნულიყო ერთმანეთისგან. 

`თქვენ როგორ ემზადებით ხოლმე სამლოცველო სახლში ღვთისმსახურებაზე დასასწრებად?`

`წაიკითხეთ ფსალმ. 121:6-9. როგორია ღმერთის ერის მთავარი ლოცვა?`

იერუსალიმის მშვიდობის შესახებ ლოცვა მოუხმობს ღმერთის კურთხევებს ამ ქალაქისა და მის მკვიდრთათვის, რაც აერთიანებს მლოცველებს და ეხმარება მათ შორის მშვიდობის ჩამოყალიბებას (ფსალმ. 121:8). იერუსალიმს მხოლოდ იმ შემთხვევაში შეეძლო გამხდარიყო მშვიდობის ქალაქი, თუ იარსებებდა მშვიდობა ღმერთსა და მის ერს და თავად ღმერთის შვილებს შორის. ამრიგად იერუსალიმში მშვიდობისთვის ლოცვა მოიაზრებს მოწოდებას ღმერთის შვილებისთვის, რომ იცხოვრონ მშვიდობით ღმერთთან და ერთმანეთთან. იერუსალიმში მშვიდობის პირობებში ერიც აყვავდება (ფსალმ. 147:1-3).

ეს ფსალმუნი გვასწავლის, რომ მორწმუნეთა საზოგადოების კეთილდღეობისთვის ლოცვა უნდა იყოს ღვთის შვილების ლოცვების მთავარი თემა, ვინაიდან მხოლოდ ძლიერ და გაერთიანებულ ღმერთის ერს შეუძლია, რომ ქვეყნიერებას გაუცხადოს კეთილი უწყება ღმერთის მშვიდობისა და გადარჩენის შესახებ (იოან. 13:34,35).

იერუსალიმის მშვიდობისთვის ლოცვა დღესაც მორწმუნეთა უპირატესობა და პასუხისმგებლობაა, რადგან ის ეხმარება მათ, რომ შეინარჩუნონ საუკუნეთა აღსასრულს ღმერთის მშვიდობის სამეფოს დაფუძნების იმედი, სამეფოსი, რომელიც მოიცავს არა მხოლოდ იერუსალიმს, არამედ მთელს სამყაროს (ეს. 52:7; 66:12,13; გამოცხ. 21-22). 

`როგორ შეგვიძლია ახლა პრაქტიკულად ვესწრაფოდეთ ჩვენს, როგორც ხალხს შორის ჰარმონიისკენ?` 