---
title:  სიონის მთასავით ურყევნი 
date: 14/03/2024
---

`წაიკითხეთ ფსალმ. 124:1,2. რა დაპირებებს აძლევს ღმერთი მათ, ვინც ენდობა მას ("უფალზე დანდობილებს")?`

ღმერთზე დანდობილები სიონის მთასთან არიან შედარებული, რომელიც ურყეობისა და ძალის სიმბოლოა. მთების გასაოცარმა ხედებმა იერუსალიმის შემოგარენში, შთააგონა მეფსალმუნე, რომ ეღიარებინა ღმერთის მფარველობის გარანტირებულობა (ფსალმ. 5:12; 31:7, 10). იმ მთებისაგან განსხვავებით, რომლებსაც უწმიდურები მართავენ და რომლებიც ზღვებში ჩაეფლობიან (ფსალმ. 45:7), მთა, რომელზეც იერუსალიმი იყო გაშენებული თავისი შთამბეჭდავი სიმტკიცით ღრმა ნდობას იწვევს. ღმერთის მფარველობაში დარწმუნებულობა უფრო სავსე ხდება იმ მტკივნეული რეალობის წინაშე, რომელშიც, როგორც გვეჩვენება, ასე ხშირად იმარჯვებს ბოროტება. და მაინც, ამდენ ბოროტებას შორის ღმერთის ერს მაინც შეუძლია ჰქონდეს იმედი.

`წაიკითხეთ ფსალმ. 124:3-5. რაში მდგომარეობს მართალთა ცდუნება? როგორ ვიცხოვროთ ისე, რომ ფსალლმ. 124:2-ის დაპირებები აღსრულდეს ჩვენს ცხოვრებაში?`

ღმერთის შვილები შეიძლება სასოწარკვეთილი დარჩნენ უწმიდურთა წარმატებებით და შეიძლება ცდუნდნენ კიდეც მიჰბაძონ მათ (ფსალმ. 72:2-13; 93:3). სიონის მთის ურყეობა უსაფრთხოდ ვერ აქცევს მათ, ვინც უფალს განუდგება. ადამიანებს კვლავინდებურად აქვთ მინიჭებული თავისუფლება, რომ "გაიწოდონ ხელი სიმრუდეზე" (ფსალმ. 124:3) და "გადაიხარონ" მრუდე გზებისკენ (ფსალმ. 124:5). უფალი სამართლიანია და განიკითხავს ადამიანებს, რომლებიც განაგრძობენ აჯანყებებს მათთან ერთად, ვისაც არ მოუნანიებია ცოდვები. 

აქ ისმის მოწოდება ღმერთის ერისთვის, რომ დარჩეს უდრეკად რწმენასა და უფლის ნდობაში, საწორედ ისე, როგორც სიონის მთა არის მათი ურყევი თავშესაფარი. ანუ მაშინაც კი, როდესაც რამე არ გვესმის, ჩვენ შეგვიძლია მაინც მივენდოთ ღმერთის სიკეთეს.

"სამყაროში ცოდვის გაჩენა, ქრისტეს განკაცება, სულიერი აღორძინება, მკვდართა აღდგომა და ბევრი სხვა რამ, რაც ბიბლიაშია წარმოდგენილი, იმდენად ღრმა საიდუმლოებაა, რომ ადამიანის გონება მას ბოლომდე ვერ ჩასწვდება და სრულად ვერ ამოხსნის. თუმცა, რადგანაც არ შეგვიძლია გავიგოთ მისი განგების საიდუმლოებები, ეს არ უნდა გახდეს ღვთის სიტყვაში ეჭვის შეტანის საბაბი. ბუნება სავსეა საიდუმლოებებით, რომელთა ახსნა არ შეგვიძლია. სიცოცხლის უმარტივესი ფორმები ისეთი საკითხია, რომლის ახსნა  მოწინავე ფილოსოფოსებსაც კი არ ძალუძთ. ყველგან უამრავი სასწაულია, რომლებიც ჩვენი ცოდნის ფარგლებს სცდება. მაშ, რატომ უნდა გვიკვირდეს ის, რომ სულიერ სამყაროშიც არის საიდუმლოებები, რომელთაც ჩვენი გონება ვერ ჩასწვდება? სირთულე სწორედაც რომ ადამიანის გონების უძლურებაში და შეზღუდულობაში მდგომარეობს. ღმერთმა საკმარისი მტკიცებულება დაგვიტოვა წმინდა წერილის ღვთიური წარმოშობის შესახებ, ამიტომ მასში ეჭვი არ უნდა შეგვეპაროს მხოლოდ იმიტომ, რომ მისი განგების ყველა საიდუმლოებას ვერ ჩავწვდით" (ე. უაითი, ქრისტესკენ მიმავალი გზა. გვ. 135,136).