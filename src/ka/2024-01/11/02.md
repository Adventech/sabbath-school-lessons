---
title:  ერთი დღე შენს ეზოებში ათასჯერ უმჯობესია 
date: 10/03/2024
---

`თქვენი აზრით, რა უპირატესობებს და კურთხევებს იღებს ადამიანი, რომელიც რეგულარულად დადის სამლოცველო სახლში?`

`წაიკითხეთ ფსალმ. 83:2-5. როგორ ფიქრობთ, რატომ სურს მეფსალმუნეს საწმიდარში ცხოვრება?`

მეფსალმუნე "ნატრობს" და "ელტვის" საწმიდარში მუდმივად ყოფნას, რათა ყოველთვის ღმერთის გვერდით იყოს (ფსალმ. 84:2,3). ღმერთის ცოცხალი თანდასწრება (ფსალმ. 83:3) საწმიდარს უნიკალურ ადგილად აქცევს. საწმიდარში მორწმუნეებს შეუძლიათ "უმზერდნენ უფლის სიმშვენიერეს" (ფსალმ. 26:4; იხ. აგრეთვე ფსალმ. 62:3) და "გაძღნენ სიკეთით მისი სახლისა" (ფსალმ. 64:5). ფსალმ.83-ში ღმერთთან ურთიერთობით და მისი განდიდებით (ფსალმ. 83:5), მასში ძალების მოკრებით (ფსალმ. 83:6) და მასზე მინდობით (ფსალმ. 83:13)  მოიპოვება შეუდარებელი ბედნიერება. საწმიდარი - ეს არის ადგილი, სადაც ასეთი ურთიერთობები იკვებება სხვა მორწმუნეებთან ერთად თაყვანისცემითა და საუბრით. ღმერთის ცოცხალი თანდასწრება საწმიდარში მორწმუნეებს საშუალებას აძლევს, რომ დაინახონ ღმერთის საოცარი სასუფეველი და წინასწარ იგემონ საუკუნო სიცოცხლის ნეტარება. 

`წაიკითხეთ ფსალმ. 83:5-12. ჩამოთვალეთ, საწმიდარში ყოფნის შედეგად მიღებული რომელი კურთხევებია დასახელებული ამ მუხლებში?`

ღმერთის კურთხევები აღწერილია, როგორც საწმიდრიდან გამომავალი, და ისინი ეძლევათ ჯერ მათ, ვინც საწმიდარში აღავლენს მსახურებას (ფსალმ. 83:5), შემდეგ მომლოცველებს, რომლებიც მიემართებიან საწმიდრისკენ (ფსალმ. 83:6-11), ბოლოს კი ისინი ქვეყნის კიდემდე აღწევს. საწმიდარში ღმერთთან შეხვედრის მოლოდინი განამტკიცებს მომლოცველთა რწმენას (ფსალმ. 83:8). მაშინ, როდესაც უბრალო მგზავრს ძალა ეცლება დამღლელი გზის სირთულისგან, მომლოცველს, რომელიც საწმიდრისკენ მიემართება, საწმიდართან მიახლოებასთან ერთად ძალებიც ემატება. 

საწმიდრიდან შორს ყოფნის შემთხვევაშიც კი ღმერთის შვილებს მაინც აქვთ ღვთის საწმიდრის ნიშანი, რადგან ღირსეულად ცხოვრობენ (ფსალმ. 83:12), ისე, როგორც შეეფერება მართალს, რომელიც შედის უფლის საწმიდარში (ფსალმ. 14:1,2). უფალს "მზეს" უწოდებენ, რაც გვიჩვენებს, რომ კურთხევები საწმიდრიდან მზის სხივებივით ვრცელდება ქვეყნის კიდემდე (ფსალმ. 83:12). ამრიგად, ისინი, ვინც რწმენით მიდიან ღმერთთან, მათი ადგილსამყოფელის მიუხედავად მიიღებენ მის მადლს. 

`წაიკითხეთ გამოცხ. 21:3. მიწიურ საწმიდარში ასახული რა იმედია აქ გაცხადებული? როგორ შეგვიძლია ახლა, რომ ნაწილობრივ მაინც წარმოვიდგინოთ როგორი გამოცდილება იქნება ეს?`