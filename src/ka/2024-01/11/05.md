---
title:  უსაფრთხოება და მშვიდობა სიონისთვის 
date: 13/03/2024
---

`წაიკითხეთ ფსალმ. 45:2-8. როგორ არის აქ პოეტურად აღწერილი სამყარო?`

ეს ფსალმუნი გვაძლევს მორევში მყოფი სამყაროს მკაფიო დახასიათებას და იყენებს წარმოუდგენელი ძალის მქონე უბედურებათა სახეებს (ფსალმ. 45:3,4). აბობოქრებული წყლების სახე ხშირად განასახიერებს ამბოხებულ ერებს და სხვადასხვა პრობლემას, რომელსაც უწმიდურები ქმნიან სამყაროში (ფსალმ. 92:3,4; 123:2-5). ანალოგიურად, 45-ე ფსალმუნშიც სტიქიური უბედურებების სახეები განასახიერებს სამყაროს, რომელიც სავსეა ერებს შორის ომებით (ფსალმ. 45:7).

ცხადია ეს ის სამყაროა, რომელიც არ იცნობს ღმერთს, რადგან ღმერთი თავის ერთანაა, ხოლო იქ, სადაც ღმერთია, მშვიდობა სუფევს (ფსალმ. 45:5,6). და მაინც, მიუხედავად იმისა, რომ სამყარო უარყოფს ღმერთს, ღმერთი არ ტოვებს მას. ღმერთი იმყოფება ამ სამყაროში, რადგან ის თავისი ერის გვერდითაა. სხვა სიტყვებით რომ ვთქვათ, როგორ ცუდადაც არ უნდა გვეჩვენებოდეს ყველაფერი, ღმერთი აქ არის, ამ სამყაროში და ჩვენ, რომლებმაც ვიცით ეს ფუძემდებლური ჭეშმარიტება, შეგვიძლია ვიქონიოთ იმედი და მხნეობა.

უფალი, რომელიც სრულყოფილი თავშესაფარია, ასევე არის ურყევი მშვიდობისა და უსაფრთხოების წყარო სიონისთვის. სიტყვა, რომელიც ხაზს უსვამს სიონის უსაფრთხოებას - ეს არის სიტყვა "თუნდაც" ფსალმ. 45:5-ში. თუნდაც მთელი სამყარო ღელავდეს, ღმერთის ერი უსაფრთხოდაა. ეს მეტყველებს იმაზე, რომ მშვიდობა განსაცდელების არარსებობას არ გულისხმობს, ეს ღმერთის ძღვენია მასზე მინდობილი მისი შვილებისთვის. უპირობო ნდობას ღმერთისადმი შეუძლია, რომ ღვთის შვილებს მისცეს მშვიდობა ქარიშხლების შორის (მათ. 8:23-27). ჩნდება შეკითხვა: მიატოვებს თუ არა ღმერთი სამყაროს სამუდამოდ მაშინ, როდესაც სამყარო საკუთარი თავის გამანადგურებელ გადაწყვეტილებებსა და ქმედებებს ახორციელებს?

`წაიკითხეთ ფსალმ. 45:5-12. როგორია ღმერთის პასუხი ძალადობასა და ნგრევაზე სამყაროში?`

ღმერთი პასუხობს უკმაყოფილების ისეთი ძალით, რომ სიტყვა, რომელმაც თავის დროზე შექმნა დედამიწა, ახლა აიძულებს მას, რომ გაქრეს (ფსალმ. 45:7). ამის მიუხედავად გაქრობა ნგრევით კი არა, განახლებით დასრულდება. მიაქციეთ ყურადღება, რომ ღმერთი სიონიდან ქვეყნის კიდემდე განავრცობს თავის მშვიდობას. ღმერთი დაასრულებს ომებს და მოსპობს ყველა გამანადგურებელ იარაღს, რომელსაც უწმიდური ერები სამყაროს ჩაგვრისთვის იყენებდნენ (ფსალმ. 45:10). ეს ქრისტიანების დიდებული იმედია, რომელიც აღსრულდება იესოს მეორედ მოსვლის დროს.

`როგორ ვისწავლოთ სიმშვიდის მოპოვება და ღმერთის ნდობა სამყაროში, რომელშიც ამდენი უბედურებაა?`