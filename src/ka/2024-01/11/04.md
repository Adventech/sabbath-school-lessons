---
title:  სიონი - სახლი ყველა ერისთვის 
date: 12/03/2024
---

`წაიკითხეთ ფსალმ. 86:2. როგორ ფიქრობთ, რატომ "უყვარს უფალს სიონის ბჭეები იაკობის ყველა სამყოფელზე მეტად"?` 

ღმერთს უყვარს სიონის ბჭეები "იაკობის ყველა სამყოფელზე მეტად" (ფსალმ. 86:2), რითაც გამოიხატება სიონის აღმატებულება ყველა სხვა ადგილზე ისრაელში, რომელიც წარსულში განსაკუთრებული იყო ღმერთის ერისთვის, მაგალითად შილო და ბეთელი. ამრიგად, ეს ფსალმუნი ამტკიცებს, რომ ღმერთის ჭეშმარიტი თაყვანისცემა ხდება მის მიერ არჩეულ ადგილას და მის მიერ დადგენილი სახით. 86-ე ფსალმუნი ჰიმნია, რომელიც განადიდებს სიონს, როგორც ღმერთის რჩეულ და საყვარელ ქალაქს. სიონის მთაზე მდებარეობს ღმერთის ტაძრის საძირკველი (ფსალმ. 2:6; 14:1). საუკუნეთა დასასრულს სიონი ამაღლდება ყველა სხვა ქალაქზე, რაც მთელ სამყაროზე უფლის სუვერენული უპირატესობის სიმბოლოა (ფსალმ. 98:2; ეს. 2:2; მიქ. 4:1). 86-ე ფსალმუნში სიონს ეწოდება "მთა", რაც მის სიდიადეს უსვამს ხაზს (ფსალმ. 132:3).

`შეგიძლიათ თუ არა თქვათ, რომ უფალს თქვენი სამლოცველო სახლი თქვენი ქალაქის სხვა სამლოცველო სახლებზე მეტად უყვარს?` 

`კიდევ რა შეიძლება გაკეთდეს იმისათვის, რომ ფსალმ. 86:2-ის სიტყვები სრულად შეესაბამებოდეს თქვენი საკრებულოს თაყვანისცემის ადგილს?` 

`წაიკითხეთ ფსალმ. 86:3-7. რომელი სამახარობლო მისია უნდა შეესრულებინა სიონს (შეადარეთ ეს. 56:7)?`

სიონის დიდება ღმერთისკენ მოიზიდავს ყველა ერს, აფართოებს ღმერთის სამეფოს საზღვრებს და მოიცავს მთელ სამყაროს. მიაქციეთ ყურადღება, რომ ღმერთი სხვა ერების წარმომადგენლებს ისე არ ეპყრობა, როგორც მეორეხარისხოვან ადამიანებს, მაშინაც კი, როდესაც სიონი გამოისახება ყველა იმ ერის სულიერი დაბადების ადგილად, რომელიც მიიღებს უფალს თავის მხსნელად.

ცალკეულ ადამიანებს მათი დაბადების ადგილთან შესაბამისობაში იხსენიებდნენ (ნეემ. 7:5; ლუკ. 2:1-3). ფსალმუნში სამჯერ არის ნათქვამი, რომ ერები იბადებიან სიონზე, რაც ნიშნავს იმას, რომ უფალი ანიჭებს მათ ახალ თვითმყოფადობას და სიონის კანონიერ შვილთა ყველა პრივილეგიას (ფსალმ. 86:4-6).

86-ე ფსალმუნი მიუთითებს როგორც იუდეველთა, ისე წარმართთა გადარჩენასა და მათ ერთ ეკლესიად გაერთიანებაზე ქრისტეს გამომსყიდველი მსახურების მეშვეობით (რომ. 3:22; 10:12; გალ. 3:28,29; კოლ. 3:11). ფსალმუნში აღწერილი სიონის აყვავება მოგვაგონებს დანიელის ხილვას, რომელშიც ღმერთის სამეფო ვეებერთელა მთად გადაიქცევა და მთელ დედამიწას დაიკავებს (დან. 2:34,35,44,45), და იესოს იგავს ღმერთის სამეფოს შესახებ, რომელიც ვეებერთელა ხედ იზრდება და რომელთანაც მოფრინდებიან ცის ფრინველები (მათ. 13:32).

`როგორ პოულობს თავის აღსრულებას სიონის მზაობა ყველა ერების მისაღებად დიად დავალებაში, რომელიც ეკლესიამ მიიღო - რომ წავიდეს და უქადაგოს სახარება ყველა ერს (მათ. 28:18-20)? როგორ ეხმაურება ეს იდეა ჩვენს მოწოდებას სამი ანგელოზის უწყების ქადაგებისკენ?` 