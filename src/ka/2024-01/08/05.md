---
title:  უწმიდური გზის მაცდუნებლობა 
date: 21/02/2024
---

`წაიკითხეთ ფსალმ.140. რის შესახებ ლოცულობს მეფსალმუნე ამ ფსალმუნში?`

140-ე ფსალმუნი ლოცვაა იმ ცდუნებებისაგან დაცვისთვის, რომლებიც მომდინარეობს როგორც გარედან, ისე შიგნიდან. მეფსალმუნეს არა მხოლოდ ურჯულოთა მიერ დაგებული მახეები ემუქრება (ფსალმ. 140:9,10), არამედ ის იმ ცდუნების წინაშეც დგას, რომ მოიქცეს ისევე, როგორც უწმიდურნი იქცევიან. პირველი სუსტი წერტილი - მეტყველების გაკონტროლებაა, და მეფსალმუნე ლოცულობს, რომ უფალმა დაიცვას მისი ბაგეები (ფსალმ.140:3). ქალაქის გუშაგის სახე მოგვაგონებს  ბიბლიურ დროში ქალაქის უსაფრთხოების უზრუნველყოფას. 

ცდუნებაა ასევე ისიც, მოისმენს თუ არა ღვთის შვილი მართალთა რჩევებს, თუ მოტყუვდება ურჯულოთა სიტყვებით (ფსალმ. 140:4,5). მეფსალმუნე წარმოაჩენს საკუთარ გულს, როგორც ხიფათის უმთავრეს წყაროს, რადგან სწორედ მასში მიმდინარეობს ნამდვილი ბრძოლა. მხოლოდ ღმერთისადმი ნდობითა და ერთგულებით აღსავსე გამუდმებულ ლოცვას შეუძლია ღმერთის შვილის დახსნა ცდუნებისგან (ფსალმ. 140:2). 

`წაიკითხეთ ფსალმ. 1:1; 140:4. როგორ არის აქ აღწერილი ცდუნების მზარდი და მზაკვრული ხასიათი?`

`გაგვიზიარეთ როგორ ლოცულობთ ცდუნებების დროს?`

ფსალმ.140:4 აღწერს ცდუნების მზარდ ხასიათს. პირველ რიგში, გულს აქვს მიდრეკილება ბოროტებისკენ. მეორე, იგი სჩადის ბოროტ საქმეებს (ებრაულად აქ ხაზგასმულია ქმედების განმეორებადი ხასიათი). მესამე, გული ეწაფება ურჯულოთა სიამოვნებებს, კერძოდ, მათ არასწორ საქციელებს აღიქვამს სასურველად.

ამის მსგავსად ფსალმ.1:1-ში ცდუნება მოდის იმისათვის, რომ არ მისცეს ღმერთის შვილს უფლის გზით სიარულის შესაძლებლობა და უბიძგებს მას, რომ გადაუხვიოს უწმიდურთა გზაზე, დაადგეს ცოდვილთა გზას და საბოლოოდ – დაჯდეს ავყიათა საკრებულოში. ცოდვილნი, უწმიდურნი, ავყიანი: ჩვენ არ უნდა მივემსგავსოთ მათ და არ უნდა მივცეთ უფლება, რომ უფალს ჩამოგვაშორონ.

ფსალმუნები აღწერენ ცდუნების მზარდ, მიმზიდველ და მზაკვარ ბუნებას, რაც ხაზს უსვამს იმ ფაქტს, რომ მხოლოდ უფალზე დამოკიდებულებას შეუძლია ადამიანს გამარჯვება მოაპოვებინოს. ამ ფსალმუნებში ხაზგასმულია იმ სიტყვების მნიშვნელობა, რომლებსაც წარმოთქვამს და ისმენს ადამიანი ცდუნების დროს. როგორც უწმიდურთა, ისე მართალთა ბოლომ უნდა ასწავლოს ადამიანებს, რომ ეძიონ სიბრძნე ღმერთთან (ფსალმ. 1:4-6; 140:8-10). თუმცა ორივე ფსალმუნში ღვთის შვილების საბოლოო გამართლება რჩება მომავალში. ეს ნიშნავს იმას, რომ მორწმუნეები მოწოდებული არიან მოთმინებით მიენდონ ღმერთს და ელოდონ მის დახმარებას. 