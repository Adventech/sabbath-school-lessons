---
title:  უფლის გამოცდა 
date: 20/02/2024
---

`წაიკითხეთ ფსალმ. 80:8,9; 94:7-11; 104:17-22. რაში მდგომარეობს ღმერთის გამოცდა ამ მუხლებში?` 

მერიბა - ეს არის ადგილი, სადაც ისრაელი ცდიდა ღმერთს, რადგან ეჭვი ეპარებოდა მის ერთგულებასა და მათი საჭიროებების დასაკმაყოფილებლად საჭირო მის ძალაში (გამ. 17:1-7; ფსალმ. 94:8,9). 80-ე ფსალმუნი დამაინტრიგებლად საუბრობს და იგივე მოვლენა აქ ინტერპრეტირებულია, როგორც ჟამი, როდესაც ღმერთი გამოსცდის ისრაელს (ფსალმ. 80:7).  საკუთარი ურჩობისა და ნდობის ნაკლებობის გამო (ფსალმ. 80:11) ხალხმა ვერ აიტანა ღმერთის გამოცდა. 

მერიბას გახსენება ორი უწყების გადმოცემას ემსახურება. პირველ რიგში, ღმერთის ხალხი არ უნდა იმეორებდეს წინა თაობების შეცდომებს. ამის ნაცვლად ისინი უნდა მიენდონ ღმერთს და იარონ მისი გზებით (ფსალმ. 80:13). ხოლო მეორე, მიუხედავად იმისა, რომ ხალხმა ვერ გაუძლო გამოცდას, ღმერთი მაინც მივიდა მათ დასახმარებლად, როდესაც გასაჭირში აღმოჩნდნენ (ფსალმ. 80:7). ღმერთის მადლი, რომელიც იხსნის ადამიანებს და რომელიც მან წარსულში გამოავლინა, გვარწმუნებს მის ქმედითობაში ახალი თაობებისთვისაც.

104-ე ფსალმუნი გვაჩვენებს, რომ განსაცდელი ღმერთმა გამოიყენა როგორც საშუალება, რომლითაც შეამოწმა იოსების ნდობა მისი მომავლის შესახებ წარმოთქმული ღმერთის სიტყვების მიმართ (დაბ. 37:5-10; ფსალმ. 104:19). ებრაული სიტყვა ცაფარ, "გამობრძმედა", მე-19 მუხლში, გადმოსცემს "განწმედის", "დახალასების", "გასუფთავების" იდეას. ამრიგად, ღმერთის მიერ იოსების რწმენის გამოცდის მიზანი ის იყო, რომ ღმერთის დაპირებასთან დაკავშირებული ეჭვები გაქარწყლებულიყო და განმტკიცებულიყო იოსების ნდობა ღმერთის მმართველობის მიმართ. 

ღმერთის გამოცდის მიზანი მისი შვილების გაძლიერება და მათი მომზადებაა დაპირების აღსრულებისათვის, რაც იოსების მაგალითზეა ნაჩვენები (ფსალმ. 104:20-22). 

თუმცა ღმერთის დარიგებების უარყოფა ურჩ ადამიანებში იწვევს მზარდ სიჯიუტესა და გულის გასასტიკებას. 

"ღმერთი მოითხოვს ჩვენგან მისი რჯულის დაუყოვნებლივ და უპირობო მორჩილებას, მაგრამ ადამიანები მოჯადოებული ან პარალიზებული არიან სატანის ცოდვით. ეშმაკი ადამიანებს სთავაზობს ყველანაირ მიზეზსა და საბაბს, ცდილობს, რომ დაახშოს მათი სინდისი და ეუბნება ისევე, როგორც ერთ დროს უთხრა ევას ედემის ბაღში: "არა, არ მოკვდებით". დაუმორჩილებლობა არა მხოლოდ ასასტიკებს ცოდვილის გულსა და სინდისს, არამედ ასევე ასუსტებს სხვა ადამიანების რწმენასაც. ის, რაც თავდაპირველად დიდ ცოდვად მიაჩნდათ, დროთა განმავლობაში ისე საშიშად აღარ გამოიყურება მათთვის, რადგან გამუდმებით ხედავენ ამ ცოდვას მათ თვალწინ და საბოლოოდ, ეჭვიც კი ეპარებათ იმაში, მართლა არის თუ არა ეს ცოდვა, ამიტომ გაუცნობიერებლად თავადაც ვარდებიან იმავე შეცდომაში" (ელენ უაითი, მოწმობანი ეკლესიისთვის. ტ.4. გვ.146).

`როგორია თქვენი გამოცდილება იმისა, თუ როგორ ასასტიკებს ცოდვა გულს? რატომ უნდა მივყავდეთ ამის შესახებ ფიქრს ქრისტეს ჯვართან, სადაც შეგვიძლია მოვიკრიბოთ ძალები ღმერთის მორჩილებისათვის?`

  