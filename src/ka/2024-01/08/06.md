---
title:  მართალი ცხოვრების კურთხევები 
date: 22/02/2024
---

`წაიკითხეთ ფსალმ. 1:1; 111:1-9; 127. რა კურთხევები ელით მათ, ვინც პატივს მიაგებს ღმერთს?` 

მრავალ კურთხევათა შორის, რომლებიც აღთქმული აქვთ მათ, ვინც პატივს მიაგებს უფალს, მშვიდობა, ალბათ, ყველაზე დიდია. 1-ლი ფსალმუნი აღწერს მართალ ადამიანს და ადარებს მას წყლის ნაკადებთან დანერგილ ხეს, რომელსაც თავის დროზე მოაქვს ნაყოფი და რომლის ფოთოლიც არ ჭკნება (ფსალმ. 1:3; იერ. 17:7,8; ეზეკ. 47:12). ეს შედარება მიუთითებს ყველა კურთხევის წყაროზე, კერძოდ, ღმერთის საწმიდარში, მის თანდასწრებაში ყოფნაზე და მასთან სიყვარულზე დაფუძნებული ურთიერთობებით ტკბობაზე. უწმიდურთაგან განსხვავებით, რომლებიც ბზესავით არიან, არ გააჩნიათ სიმტკიცე, საკუთარი ადგილი და მომავალი, მართალნი ჰგვანან ნაყოფიერ ხეს, რომლის ფესვებიც ახლოსაა ღმერთთან და მარადიულობასთან. 

ფსალმ. 127:2,3 მოგვაგონებს მესიანური სამეფოს კურთხევებს, სადაც საკუთარი ვაზისა და ლეღვის ქვეშ ჯდომა მშვიდობისა და აყვავების სიმბოლოა (მიქ. 4:4). მშვიდობის სურვება იერუსალიმისთვის (ფსალმ.121:6-8; 127:5,6) გადმოგვცემს იმედს მესიისა, რომელიც ბოლოს მოუღებს ბოროტებას და აღადგენს მშვიდობას ამ სამყაროში.

"ბიბლიაში გამოსყიდულთა მემკვიდრეობას "სამშობლოდ" იხსენიებენ (ებრ. 11:14-16). იქ ზეციურ მწყემსს დაჰყავს თავისი ცხვრები სიცოცხლის წყაროს სათავეებთან. იქ სიცოცხლის ხეს ყოველთვიურად გამოაქვს ნაყოფი და მისი ფოთლებიც ადამიანთა კეთილდღეობისთვისაა. იქ მოედინება სიცოცხლის წყლის მდინარენი, კრისტალივით სუფთა და მათ ნაპირებზე ხეთა ჩრდილები ფარავენ უფლის გამოსყიდულთათვის მომზადებულ ბილიკებს. იქ ვრცელი ველები თანდათან მშვენიერ გორაკებში გადადიან და უფლის მთებს ამაყად აღუმართავთ თავისი მწვერვალები. და იქ, მშვიდ ველებში, სიცოცხლის მდინარეთა ნაპირებზე ღვთის ხალხი - ეს დაქანცული ხიზნები და მგზავრები - იპოვიან თავიანთ სამშობლოს" (ელენ უაითი, დიადი ბრძოლა. გვ. 526).

ახალი აღთქმა აღწერს ამ იმედების შესრულებას, როგორც ქრისტეს მეორედ მოსვლას და ახალი სამყაროს შექმნას (მათ. 26:29; გამოცხ. 21). მართლები ბევრ კურთხევას იღებენ ამ ცხოვრებაშიც, მაგრამ ღმერთის წყალობის სრული სისავსე მათ ელით მხოლოდ მაშინ, როდესაც საუკუნის აღსასრულს სრულად აღდგება ღმერთის სამეფო. 

`რატომ არის ჯვარცმა სანდო რწმუნება იმ დაპირებების ასრულებისა, რომლებიც ახალ აღთქმაში გვეძლევა და რომლებიც აღწერს იმას, რაც ღმერთმა მოამზადა ჩვენთვის? როგორ შეგვიძლია ვინუგეშოთ თავი ამ დაპირებებით უკვე ამჟამად?` 