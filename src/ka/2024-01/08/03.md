---
title:  "ჩვენი დღეების დათვლა გვასწავლე" 
date: 19/02/2024
---

`წაიკითხეთ ფსალმ. 89; 101:12; 102:15-17. როგორ უნდა ეპყრობოდეს ადამიანი "თავის დღეებს"?`  

`როგორ ვისწავლოთ ბრძენი გულის მოპოვება (ფსალმ. 89:12)?`

დაცემული ადამიანური არსებობა – წარმავალი ნისლია მარადიულობის თვალთახედვით. ათასი წელი ღმერთის თვალში "ღამის გუშაგობას" ჰგავს, რომელიც მხოლოდ სამი ან ოთხი საათის განმავლობაში გრძელდება (ფსალმ. 89:4), ღამე ოთხ გუშაგობად იყოფოდა. დროის ღმერთისეულ აღქმასთან შედარებით, ადამიანური ცხოვრების დრო ძალიან სწრაფად გადის (ფსალმ. 89:10). ყველაზე ძლიერი ადამიანებიც შეიძლება ყველაზე სუსტ მცენარეებს შეედარონ (ფსალმ. 89:6; ფსალმ. 102:15,16). მაგრამ ეს ხანმოკლე ცხოვრებაც სავსეა შრომითა და სნეულებებით (ფსალმ. 89:10). წუთისოფლის ადამიანებიც კი, რომლებსაც არ სწამთ ღმერთის, დარდობენ და დასტირიან სიცოცხლის ხანმოკლეობას, განსაკუთრებით მარადიულობასთან შედარებისას, რომელიც არის სადღაც და რომელიც, როგორც მათ იციან, შეიძლება მათ გარეშეც გაგრძელდეს. 

89-ე ფსალმუნი ამ რთულ ვითარებას ათავსებს ღმერთის ადამიანებზე ზრუნვის კონტექსტში, იგი ხომ შემოქმედია. უფალი თავშესაფარია თავისი ხალხისათვის ყველა თაობაში (ფსალმ. 89:1,2). ებრაული სიტყვა მაონ, "სამკვიდრო", ღმერთს წარმოაჩენს, როგორც თავშესაფარს თავისი ერისთვის (ფსალმ. 90:9).

ღმერთი აკავებს თავის სამართლიან რისხვას და კვლავაც განავრცობს თავის მადლს. მეფსალმუნე შესძახებს: "ვინ იცის შენი რისხვის ძალა" (ფსალმ. 89:11), რაშიც გულისხმობს, რომ სრულად ჯერ არავის განუცდია ღმერთის რისხვა ცოდვაზე, ამიტომაც არსებობს იმედი ადამიანთათვის – მონანიება და მართალი ცხოვრებისათვის სიბრძნის მოპოვება. 

სიბრძნე ბიბლიაში არ გულისხმობს მხოლოდ ინტელექტუალურ შესაძლებლობებს, არამედ ღმერთის პატივისცემას. ჩვენთვის საჭირო სიბრძნე მდგომარეობს იმის ცოდნაში, თუ როგორ "დავითვალოთ ჩვენი დღეები" (ფსალმ. 89:12). თუ ჩვენი დღეების დათვლა შეგვიძლია, ესე იგი ისინი შეზღუდულია, და ჩვენ ეს ვიცით. სიბრძნით ცხოვრება ნიშნავს სიცოცხლის დღეთა სწრაფმავლობის გააზრებას, რასაც მორჩილებამდე მივყავართ. ამ სიბრძნის მოპოვება მხოლოდ მონანიებისა (ფსალმ. 89:8,12) და ღმერთის ძღვენის - მიტევების, თანაგრძნობისა და წყალობის მიღების შედეგად შეიძლება (ფსალმ. 89:13,14). 

ჩვენი ძირითადი პრობლემა არ არის ის, რომ შექმნილი ადამიანური არსებები ვართ, ჩვენი ძირითადი პრობლემა ცოდვაა და ის, რაც ცოდვამ მოიტანა ჩვენს სამყაროში. მისი დანამგრეველი შედეგები ჩანს ყველგან და ყველა ადამიანში. 

იესოს დახმარებით ჩვენი რთული ადამიანური მდგომარეობიდან არსებობს გამოსავალი (იოან. 1:29; 3:14-21). სხვაგვარად ჩვენთვის საერთოდ აღარ იარსებებდა იმედი. 

`არ აქვს მნიშვნელობა იმას, თუ რა სწრაფად გადის ჩვენი ცხოვრება, რა დაპირება მოგვეცა იესოში? (იოან. 3:16). რა იმედი გვექნებოდა მის გარეშე?` 