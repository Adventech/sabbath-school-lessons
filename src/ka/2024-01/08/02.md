---
title:  გულში ჩავიმარხე შენი სიტყვები 
date: 18/02/2024
---

`წაიკითხეთ ფსალმ. 118:1-16, 161, 168. ამ მუხლების თანახმად, რა კურთხევები მოაქვს ღმერთის მცნებების დაცვას?`

ბიბლია რწმენის ყოველდღიურ ცხოვრებას წარმოაჩენს, როგორც ღმერთთან ერთად ხეტიალს ("სიარულს") მართალი გზით. რწმენის ცხოვრების შენარჩუნება შესაძლებელია "უფლის რჯულზე" სიარულით (ფსალმ. 118:1) და "მისი სახის შუქით" სიარულით (ფსალმ.88:16). ეს არცერთ შემთხვევაში არ გულისხმობს ორ სხვადასხვა გზას. ღმერთის სახის შუქით სიარულში იგულისხმება მისი რჯულის დაცვა. ანალოგიურად, "უფლის რჯულზე" სიარული გულისხმობს მთელი გულით მის ძიებას (ფსალმ. 118:1,2,10).

"უბიწობა გზაზე" - ეს კიდევ ერთი მეთოდია, რომლითაც ფსალმუნების წიგნი მართალ ცხოვრებას ახასიათებს (ფსალმ. 118:1). სიტყვა "უბიწო" აღწერს უმანკო მსხვერპლს, რომელიც მოსაწონია ღმერთისთვის (გამ. 12:5). ანალოგიურად, მართალი ადამიანის ცხოვრება, რომელიც "ცოცხალი მსხვერპლია" (რომ. 12:1), არ უნდა ყოფილიყო შებილწული ცოდვის სიყვარულით. ღმერთისთვის მიძღვნილი ცხოვრება ასევე "უბიწო გზაა", რაც ნიშნავს იმას, რომ ადამიანი სწორ მიმართულებას აძლევს თავის ცხოვრებას - ცდილობს ასიამოვნოს ღმერთს (ფსალმ. 100:2,6; იხ. აგრეთვე ფსალმ. 17:33).

მცნებების დაცვას არაფერი აქვს საერთო ღმერთის რჯულის მეკანონეობრივად შესრულებასთან. პირიქით, ეს არის სწორსა და არასწორს, კეთილსა და ბოროტს შორის განსხვავების მართებული გააზრება (ფსალმ. 110:10; იხ. აგრეთვე 1ნეშტ. 22:12) და ეს ეხება პიროვნებას სრულად, და არა მხოლოდ გარეგნულ ქმედებებს. "უბიწობა", ღმერთის მცნებების დაცვა და მთელი გულით ღმერთის ძიება - განუყოფელი თვისებებია (ფსალმ. 118:1,2).

ღმერთის მცნებები - მისი ნების გამოცხადებაა ამ სამყაროსთვის. ისინი არიგებენ ადამიანს, თუ როგორ გახდეს ბრძენი და როგორ იცხოვროს თავისუფლად და მშვიდად (ფსალმ. 118:7-11, 133). მეფსალმუნე ნუგეშს პოულობს რჯულში, რადგან ის არწმუნებს მას, რომ ღმერთი ერთგულია (ფსალმ. 118:77, 174).

"დიდია მშვიდობა შენი რჯულის მოყვარულთა, და არ არსებობს მათთვის დაბრკოლება" (ფსალმ. 118:165). ამ მუხლში დაბრკოლება გამოხატავს ზნეობრივ დაცემას. ღმერთის სიტყვა, რომელიც მეფსალმუნის ფეხის ლამპარია (ფსალმ. 118:105), გვიცავს ჩვენ ცდუნებებისაგან (ფსალმ. 118:110).

`როგორ აჩვენა ქრისტემ ღმერთის სიტყვის ძალა თავის ცხოვრებაში (მათ.  4:1-11)? რა უნდა გვაუწყოს ამან იმ ძალის შესახებ, რომელიც მოედინება ისეთი ადამიანის გულიდან, რომელიც გადაწყვეტს, რომ დაემორჩილოს ღმერთის რჯულს?` 