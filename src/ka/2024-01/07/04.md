---
title:  თუ ცოდვებს შემოგვინახავ 
date: 13/02/2024
---

`წაიკითხეთ ფსალმ. 129. როგორ არის ნაჩვენები ცოდვის მიმზიდველობა და იმედი ცოდვილთათვის?`

მეფსალმუნის დიდი მწუხარება დაკავშირებულია მის პირად ცოდვებთან და მისი ერის ცოდვებთან (ფსალმ. 129:3,8). ადამიანების ცოდვები იმდენად სერიოზულია, რომ ხალხის ღმერთისაგან სამუდამოდ განშორების საშიშროებას ქმნიან (ფსალმ. 129:3). წმიდა წერილი საუბრობს ჩაწერილ ცოდვებზე, რომლებიც ინახება სამსჯავროს დღისთვის (დან.7:10; გამოცხ. 20:12), და ცოდვილთა სახელების ამოშლაზე სიცოცხლის წიგნიდან (გამ. 32:32; ფსალმ. 68:29; გამოცხ. 13:8). 

მეფსალმუნე შესთხოვს ღმერთს მიტევებას, რომელიც ამოშლის ჩანაწერებს მისი ცოდვების შესახებ (ფსალმ. 50:3,11; იერ. 31:34; მიქ. 7:19). მან იცის, რომ "ღმერთი თავისი ხასიათით მრისხანე არ არის. მისი სიყვარული მარადიულია. მისი "რისხვა" გამოწვეულია მხოლოდ იმით, რომ ადამიანი ვერ აფასებს მის სიყვარულს… მისი რისხვის მიზანია არა ზიანის მიყენება, არამედ ადამიანის განკურნება; არა განადგურება, არამედ აღთქმის ერის გადარჩენა (იხ. ოს. 6:1,2)" (Hans K. LaRondelle, Deliverance in the Psalms, pp. 180, 181). აღსანიშნავია, რომ სწორედ ღმერთის მზაობა ცოდვების მიტევებისათვის, და არა მათ გამო დასჯა, იწვევს მის წინაშე მოწიწებას (ფსალმ. 129:4; რომ. 2:4). ნამდვილი თაყვანისცემა ეფუძნება ღმერთის ხასიათით აღფრთოვანებას, რომლის უმთავრესი თვისებაც სიყვარულია, და არა შიში საზღაურის წინაშე.

ღვთის შვილები მოწოდებული არიან დაელოდონ უფალს (ფსალმ. 26:14; 36:34). ებრაული სიტყვა კავა (მოლოდინი) სიტყვასიტყვით ნიშნავს "გაჭიმვას, გაწელვას" და არის ებრაული სიტყვის "იმედის" ფუძე. ამრიგად, უფლის მოლოდინი არის არა ტრაგიკულ ვითარებებთან პასიური შეგუება, არამედ იმედით სავსე "გაწელვა" ან მოუთმენელი ლოდინი უფლის ჩარევისა. მეფსალმუნის იმედი ეყრდნობა არა მის პირად ოპტიმიზმს, არამედ ღმერთის სიტყვას (ფსალმ. 129:5). მორწმუნეები ამაოდ არ ელოდებიან უფალს, რადგან ღამის წყვდიადის შემდეგ დგება ღმერთისმიერი გამოსყიდვის დილა.

დააკვირდით, როგორ გარდაიქმნება პირადი ლოცვა მთელი ხალხის სათხოვრად (ფსალმ. 129:7,8). პირადი კეთილდღეობა განუყოფელია მთელი ხალხის კეთილდღეობისგან. ამრიგად, ადამიანი ლოცულობს არა მხოლოდ საკუთარი თავისთვის, არამედ საზოგადოებისთვისაც. ჩვენ, მორწმუნეები საზოგადოების ნაწილი ვართ, ხოლო ის, რაც საზოგადოების ერთ ნაწილზე ახდენს გავლენას, შემდგომში აისახება ყველაზე. 

`იმსჯელეთ კითხვაზე: "თუ ცოდვებს შემოგვინახავ, უფალო, ვინ დაგიდგება?" (ფსალმ. 129:3). რას ნიშნავს ეს პირადად თქვენთვის? სად აღმოჩნდებოდით, უფალი რომ თქვენს ურჯულოებას ინახავდეს?` 