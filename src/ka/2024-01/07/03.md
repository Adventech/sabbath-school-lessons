---
title:  "სუფთა გული შეჰქმენი ჩემში" 
date: 12/02/2024
---

`წაიკითხეთ ფსალმ. 50:3-7. რატომ სთხოვს მეფსალმუნე ღმერთს, რომ შეიწყალოს ის?` 

მეფე დავითი გულს უშლის ღმერთს და მისი სულიერი ცხოვრების ყველაზე ბნელ პერიოდში, ცოდვის მიტევებას სთხოვს (2მეფ. 12). მიტევება - ზებუნებრივი მადლის ნიჭია, "მისი წყალობის" შედეგი (ფსალმ. 50:3). მეფე დავითი ღმერთს მიმართავს თხოვნით, რომ მას მოექცეს არა ისე, როგორც იმსახურებს ცოდვის ჩადენის შემდეგ (ფსალმ.102:10), არამედ ღმერთის ხასიათის, კერძოდ, მისი გულმოწყალების, ერთგულებისა და თანაგანცდის შესაბამისად (ფსალმ. 50:3; გამ. 34:6,7). 

`წაიკითხეთ ფსალმ. 50:8-21. როგორ არის აქ აღწერილი ცოდვის მიტევება? რა არის ღმერთისმიერი მიტევების მიზანი?`

ღმერთის მიტევება უფრო მეტია, ვიდრე უდანაშაულობის იურიდიულად დადასტურება. ის იწვევს სიღრმისეულ გარდაქმნას, რომელიც ადამიანური არსების ყველაზე ღრმა შრეებამდე აღწევს (ფსალმ. 50:8; ებრ. 4:12). ის ქმნის ახალ არსებას (ფსალმ. 50:12; იოან. 3:3-8). ებრაული სიტყვა ბარა, რომელიც ნათარგმნია, როგორც "შეჰქმენი", გამოხატავს ღმერთის შემოქმედ ძალას (დაბ.1:1). მხოლოდ ღმერთს შეუძლია ბარა (არაფრიდან რაიმე ახლის შექმნა); მხოლოდ ღმერთს შეუძლია რადიკალური და ხანგრძლივი ცვლილების გამოწვევა მომნანიებელი ადამიანის გულში (2კორ. 4:6). 

დავითი უსუპის მისხურებას ითხოვს განწმედისთვის (ლევ. 14:2-8; ფსალმ. 50:9). იგი გრძნობს, რომ ბრალი აღარ უშვებს მას ღმერთის თანდასწრებაში, ისევე, როგორც კეთროვანს უკუაგდებდა საზოგადოება მისი უწმიდური მდგომარეობის დასრულებამდე (ფსალმ. 50:13). იგი შიშობს, რომ მსხვერპლშეწირვაც ვერ აღადგენს მას სრულად, რადგან არ ეგულება ისეთი მსხვერპლი, რომელიც მის განზრახ ჩადენილ მრუშობისა და მკვლელობის ცოდვას გამოისყიდის (გამ. 21:14; ლევ. 20:10). 

მხოლოდ ღმერთის უპირობო მადლს შეუძლია მიიღოს "მოდრეკილისა და მორჩილის გული" მსხვერპლად და დაუბრუნოს დავითს ჰარმონიული ურთიერთობა ღმერთთან (ფსალმ. 50:18,19). დავითი უსუპით სხურებას ითხოვს და სურს, რომ დაბრუნდეს ღმერთის თანდასწრებაში.

`თუ ღმერთმა შეძლო დავითისთვის მრუშობის, სიცრუისა და მკვლელობის მიტევება, მაშინ რა იმედი შეიძლება არსებობდეს თქვენთვის?`