---
title:  ნუ დაივიწყებ რაც კეთილი გიყო 
date: 15/02/2024
---

`წაიკითხეთ ფსალმ.102. როგორი უნდა იყოს ადამიანის რეაქცია ღმერთის წყალობაზე?` 

102-ე ფსალმუნი უფლის მრავალ კურთხევას ჩამოთვლის. ეს კურთხევები მოიცავს მის ყველა სიკეთეს (ფსალმ. 102:2), რომლებიც ცხოვრებაში გასახარად მოგვენიჭა (ფსალმ. 102:3-6). ეს კურთხევები ეფუძნება ღმერთის მოწყალე ხასიათს და მის ერთგულებას ისრაელთან დადებული აღთქმისადმი (ფსალმ. 102:7-18). უფალს "ახსოვს", რომ ადამიანი სუსტი და წარმავალი არსებაა და შეიბრალებს თავის ხალხს (ფსალმ. 102:13-17).

დახსომება - ეს უფრო მეტია, ვიდრე უბრალოდ შემეცნების პროცესი. ეს გულისხმობს მიძღვნას, რომელიც ვლინდება ქმედებაში: ღმერთი დაიხსნის და მხარს უჭერს თავის ხალხს (ფსალმ. 102:3-13). ფსალმ. 102:11-16-ში გამოყენებული მკაფიო სახეები ადასტურებენ ღმერთის მადლის სიდიადეს, რომელიც მხოლოდ უკიდეგანო ცას თუ შეედრება (ფსალმ. 55:9).

    მაშ როგორ უნდა უპასუხონ ადამიანებმა ღმერთის სიყვარულსა და სიკეთეს?

    პირველ რიგში, უფლის განდიდებით (ფსალმ. 102:1,2). 

კურთხევა ჩვეულებრივ გაგებულია, როგორც ვინმესთვის მატერიალური და სულიერი სიკეთეების ბოძება (დაბ. 49:25; ფსალმ.5:13). რადგანაც ღმერთია ყველა კურთხევის წყარო, როგორ შეუძლიათ ადამიანებს აკურთხონ ღმერთი? ქვემდგომთ შეუძლიათ აკურთხონ ზემდგომი მადლიერების ან განდიდების ნიშნად (3მეფ. 8:66; იობ. 29:13). ღმერთი აკურთხებს ადამიანებს სიკეთის ბოძებით, ხოლო ადამიანები აკურთხებენ ღმერთს მისი სიკეთის განდიდებით; ანუ პატივს სცემენ მას მისი მოწყალე ხასიათის გამო. ეს კიდევ ერთი მნიშვნელობაა სიტყვისა "კურთხევა" - განდიდება. 

და მეორე, უნდა გვახსოვდეს ყველა მისი კეთილი საქმე და მისი აღთქმა (ფსალმ. 102:2, 18-22), ისევე, როგორც უფალს ახსოვს ადამიანის უძლური მდგომარეობა და თავისი აღთქმა თავის ხალხთან (ფსალმ. 102:3-13). დახსომება – ღმერთსა და მის ერს შორის ურთიერთობის უმნიშვნელოვანესი ასპექტია. როგორც ღმერთს ახსოვს თავისი აღთქმები ადამიანებთან, ისე ადამიანებს უნდა ახსოვდეთ ღმერთის ერთგულება და უნდა პასუხობდნენ მას სიყვარულითა და მორჩილებით. 

ამის დასტურად შეგვიძლია მოვიყვანოთ ელენ უაითის ცნობილი სიტყვები: "ყველა ჩვენგანისთვის მეტად სასარგებლო იქნებოდა ყოველდღე ერთი საათი მაინც დაგვეთმო მსჯელობისათვის ქრისტეს ცხოვრების შესახებ. ჩვენ დეტალურად უნდა შევისწავლოთ იგი და წარმოვიდგინოთ მისი ყოველი ეპიზოდი, განსაკუთრებით კი ბოლო მოვლენები. და თუკი ჩვენს ყურადღებას შევაჩერებთ ჩვენთვის გაღებულ უდიდეს მსხვერპლზე, მაშინ გაგვიჩნდება მის მიმართ მუდმივი ნდობა, ცოცხალი სიყვარული და მისი სული ღრმად შემოიჭრება ჩვენში. და, თუკი საბოლოო გადარჩენა გვსურს, უნდა ვისწავლოთ მონანიება და მორჩილება ქრისტეს ჯვრის ფერხთით" (ქრისტე - წუთისოფლის იმედი, გვ. 52). 