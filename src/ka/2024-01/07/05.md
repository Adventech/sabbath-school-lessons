---
title:  ადიდეთ დიდი და მოწყალე ღმერთი 
date: 14/02/2024
---

`წაიკითხეთ ფსალმ. 112 და 122. ღმერთის ხასიათის რომელი ორი სხვადასხვა ასპექტია წარმოჩენილი ამ ფსალმუნებში?`

ფსალმუნები 112 და 122 განადიდებს უფლის სიდიადესა და წყალობას. უფლის სიდიადე გაცხადებულია მისი სახელის დიდებულებასა და მისი ტახტის განდიდებაში, რომელიც ყველა ერზე და ცაზე მაღლაა (ფსალმ. 112:4,5; 122:1). "ვინ არის, ვითარცა უფალი, ჩვენი ღმერთი" (ფსალმ.112:5) - ეს აღიარებაა რწმენისა, რომ ვერავითარი ძალა ვერც ამ სამყაროში და ვერც მის მიღმა ვერ აღუდგება წინ ღმერთს. 

მიუდგომელი სიმაღლეები, რომლებზეც ღმერთია დავანებული დასტურდება იმ ფაქტით, რომ უფალი მზად არის "თავი დაიმდაბლოს" - ის "დაბლა იყურება - ცასა და მიწაზე" (იხ. ფსალმ.112:6).  მაღლა ყოფნა ხელს არ უშლის ღმერთს, რომ დაინახოს ის, რაც აქ, დაბლა ხდება. უფლის გულმოწყალება ვლინდება მის მადლიან მზაობაში, რომ გახდეს ამქვეყნიურ საქმეთა თანამონაწილე და დაიხსნას ღატაკნი და უპოვარნი მათი გასაჭირისაგან. ის, რა თქმა უნდა, არ მალავს თავის მოწყალე ხელს თავის მსახურთაგან, მიუხედავად იმისა, რომ შორს, ზეცაში იმყოფება. 

ღმერთის სიდიადე და მზრუნველობა, რის ბოლომდე გაგებაც შეუძლებელია მისი ღვთაებრივი ბუნებისა და კაცობრიობისაგან შორსმყოფობის (ტრანსცენდენტულობის) გამო, ცხადი ხდება ღმერთის გულმოწყალე და შემბრალებელ საქმეებში. გაჭირვებულებს, ღატაკებსა და ჩაგრულებს შეუძლიათ უშუალოდ შეიგრძნონ ღმერთის სუვერენული ძალა იმ საოცარი ცვლილებების მეშვეობით, რომელთა განხორციელებაც შეუძლია მას მათი გულისთვის. დიდებული ღმერთი გვაჩვენებს თავის სიდიადეს და იყენებს თავის ძალას იმისათვის, რომ წამოაყენოს დამცირებულნი. ადამიანებს შეუძლიათ დაუბრკოლებლად მიმართონ უფალს, რადგან მისი სუვერენული სიდიადე და უზენაესი ძალაუფლება არ ცვლის იმ ფაქტს, რომ ის გულმოწყალე შემოქმედი და ადამიანთა მხარდამჭერია, ადამიანები კი - მისი მსახურები, მისი საყვარელი შვილები. 

ამრიგად, თაყვანისცემა გამოწვეულია არა მხოლოდ ღმერთის სიდიადით, არამედ მისი სიკეთითაც. ქება არ შემოიფარგლება დროით და ადგილით (ფსალმ. 112:2,3). ღმერთის სიდიადე და წყალობა ყველაზე ნათლად გამოჩნდა იესო ქრისტეში, რომელიც ნებაყოფლობით ჩამოვიდა ზეციური სამკვიდროდან და დაიმდაბლა თავი ჯვარცმით სიკვდილამდე, რათა აღემაღლებინა დაცემული კაცობრიობა (ფილიპ. 2:6-8). ჯვარცმა - ყველა შესაძლო მიზეზს შორის უდიდესია, რათა თაყვანი ვცეთ და გავადიდოთ ღმერთი იმისთვის, რაც ჩვენთვის მოიმოქმედა. 

`დაფიქრდით ჯვარცმაზე და იმაზე, თუ რა მოხდა იქ პირადად თქვენთვის. რისგან გიხსნათ იესომ? რატომ არის ასე მნიშვნელოვანი, რომ სულ გვახსოვდეს ჯვარცმა?` 