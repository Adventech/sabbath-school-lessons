---
title:  უკუნისამდეა წყალობა მისი 
date: 11/02/2024
---

`წაიკითხეთ ფსალმ. 135. რომელი წინადადება მეორდება ყველაზე ხშირად ამ ფსალმუნში? რაში პოულობს მეფსალმუნე მტკიცებულებას თავისი ძირითადი განაცხადისთვის?` 

ფსალმ. 135 მოუწოდებს ღმერთის ხალხს, რომ ადიდოს უფალი მისი წყალობისთვის, რომელიც მჟღავნდება სამყაროს შექმნასა (ფსალმ. 135:4-9) და ისრაელის ისტორიაში (ფსალმ. 135:10-22). სიტყვა "წყალობა" (ებრაულად ხესედ, "უცვლელი სიყვარული") გადმოსცემს ღმერთის სიკეთისა და ერთგულების იდეას თავისი ქმნილებისადმი და ისრაელთან თავისი აღთქმისადმი. ეს ფსალმუნი აჩვენებს, რომ ღმერთის დიადი ძალა და მისი ბრწყინვალება მის ურყევ სიყვარულზეა დაფუძნებული. 

უფალი - "ღმერთი ღმერთთა" და "უფალი უფალთა", ებრაული ფრაზეოლოგიზმია, რომელიც ნიშნავს - "უდიდესი და უზენაესი ღმერთი" (ფსალმ.135:1-3), არა იმიტომ, რომ სხვა ღმერთებიც არსებობენ, არამედ იმიტომ, რომ ის ერთადერთია. 

უფლის დიადი სასწაულები, რომელთა გამეორებაც სხვას არ შეუძლია, მისი ბატონობის უდავო დასტურია (ფსალმ. 135:4). ღმერთმა შექმნა ცა, დედამიწა, ციური სხეულები, რომლებსაც წარმართები ეთაყვანებიან (რჯლ. 4:19). ფსალმუნები უკარგავს ავტორიტეტს წარმართულ ღვთაებებს და გარკვეული თვალსაზრისით, ავტორიტეტს უკარგავს ყველაფერ ადამიანურსაც, რაზეც ადამიანები ამყარებენ თავიანთ იმედებს. ისინი მხოლოდ ქმნილებაა. ეს მხოლოდ და მხოლოდ ქმნილებაა, და არა შემოქმედი, რაც გადამწყვეტი მნიშვნელობის სხვაობაა. 

უფლის ძლიერი ხელისა და მკლავის სახე (ფსალმ. 135:12) ხაზს უსვამს ღმერთის ძალის ქმედითობას და მიუთითებს იმას, რომ მისი წყალობა შორს ვრცელდება. 

`რა გამოცდილებები შეგიძლიათ მოიყვანოთ თქვენი ცხოვრებიდან უფლის წყალობის მარადიულობის დასადასტურებლად?` 

ღმერთის წყალობა, რომელიც ვლინდება სამყაროს შექმნასა და ისტორიაში მის ერს უნდა აღუძრავდეს მისდამი ნდობას და უნდა უბიძგებდეს მისი აღთქმების ერთგულებისკენ. რეფრენი (გამეორება, მისამღერი) "რადგან უკუნისამდეა წყალობა მისი" ამ ფსალმუნში 26-ჯერ მეორდება, რაც არწმუნებს მლოცველებს იმაში, რომ უფალი არ იცვლება და გაიმეორებს ყველა თავის წარსულ წყალობას მორწმუნეთა ყოველ ახალ თაობაში. ღმერთს ახსოვს თავისი ხალხი (ფსალმ. 135:23) და თავისი მადლის აღთქმის ერთგულია. უფლის მარადიული წყალობის რწმენა არის ცენტრი ბიბლიური რწმენისა, რომელიც საკუთარ თავში მოიაზრებს სიხარულით თაყვანისცემასა და დარწმუნებულობას, და ასევე თავშეკავებულობასა და მონანიებას. 135-ე ფსალმუნი მთავრდება (მუხ. 23-25) ღმერთის მთელ სამყაროზე საყოველთაო ზრუნვის შესახებ განცხადებით. ღმერთის წყალობა განევრცობა არა მხოლოდ ისრაელზე, არამედ მთელ ქმნილებაზე. ამრიგად, ეს ფსალმუნი საუბრობს ღმერთის წყალობაზე, რომელიც ყველას ეკუთვნის და მოუწოდებს მთელ სამყაროს, რომ შეუერთდეს ისრაელს უფლის განდიდებაში (იხ. აგრეთვე ლუკ. 2:10; იოან. 3:16; საქმე. 15:17). 

`როგორ შეუძლია ჩვენი ცოდვებისათვის ჩვენს ნაცვლად ჯვარცმული იესოს სახეს, რომ მაქსიმალური დამაჯერებლობით გაგვიცხადოს დიადი ჭეშმარიტება იმის შესახებ, რომ "მისი სიყვარული არასოდეს მთავრდება"?` 