---
title:  ღვთაებრივი მწყემსი, რომელიც თავს სწირავს მსხვერპლად 
date: 25/02/2024
---

`წაიკითხეთ ფსალმ. 22; 27:9; 79:2; 77:52,53; 78:13; 99:3. რომელი სიმბოლო გამოიყენება ამ ფსალმუნებში უფლისა და მისი ერის ურთიერთობის დასახასიათებლად?`

უფლის, როგორც მწყემსის, ხოლო ღმერთი ერის, როგორც მისი სამწყსოს ცხვრების სიმბოლოები ხაზს უსვამს ღმერთის წინამძღოლობას, მხარდაჭერასა და ზრუნვას საკუთარ ხალხზე, რათა აღავსოს ყველა მათი საჭიროება. ეს სიმბოლოები გადმოსცემენ ღმერთისა და მისი ხალხის სიახლოვეს, რადგან მწყემსები თავიანთ სამწყსოსთან ცხოვრობდნენ და ზრუნავდნენ თითოეულ ცხვარზე ინდივიდუალურად. მწყემსისა და ცხვრების სიმბოლოები ხაზს უსვამს ასევე იმას, რომ ღვთის სამწყსო ღმერთს ეკუთვნის და ეს გარანტირებულია ორი მტკიცე კავშირით: სამყაროს შექმნით (ფსალმ. 94:6,7; 99:3) და აღთქმით (ფსალმ. 27:9; ებრ. 13:20). 

ღვთაებრივი ბუნების მქონე მწყემსის სახე, რომელიც უძღოდა იოსებს, ვითარცა ცხვარს (ფსალმ. 79:2), შესაძლოა მინიშნება იყოს იაკობის მიერ იოსების კურთხევაზე, სადაც ღმერთი წარმოდგენილია, როგორც ისრაელის მწყემსი და ამიტომაც არის მიმართული ამ დიდებული აღთქმისა და კურთხევისკენ (დაბ. 49:24). 

მეფეებიც ითვლებოდნენ თავიანთი ერების მწყემსებად (2მეფ. 5:2). მაგრამ მხოლოდ ღმერთია ამ წოდების ღირსი, რადგან მიწიერ მეფეთა უმეტესობის ცხოვრება არ შეესაბამებოდა ასეთ მოწოდებას. ეს მხოლოდ იესომ შეძლო, ამიტომაც ეწოდება მას კეთილი მწყემსი. 

`წაიკითხეთ იოან. 10:11-15. რას ამბობს იესო საკუთარი თავის, როგორც კეთილი მწყემსის შესახებ?`

`რას ნიშნავს პირადად თქვენთვის, რომ უფალი თქვენი მწყემსია?` 

ახლო კავშირი მწყემსსა და მის ცხვრებს შორის იმაშიც ჩანს, რომ ცხვრები შეუცდომლად განასხვავებენ თავიანთი მწყემსის ხმას (იოან. 10:4,27). დღესაც, ახლო აღმოსავლეთში, ერთმანეთში შერეული ცხვრების ორი ფარა რომ განაცალკევონ, საკმარისია მწყემსებმა უბრალოდ მოუხმონ ცხვრებს, ისინი სცნობენ პატრონის ხმას და მიჰყვებიან მას.

ზოგჯერ, როდესაც ღმერთის სამწყსო სხვადასხვა უბედურებისგან იტანჯება, ადამიანებს ჰგონიათ, რომ ეს ღმერთის უკმაყოფილების ან მისგან მიტოვებულობის გამოხატულებაა. თუმცა კეთილი მწყემსი არასოდეს მიატოვებს დაკარგულ ცხვრებს, ის მათი გადარჩენისკენ ისწრაფვის. ეს არის ღმერთის თავის ხალხთან ურთიერთობის ნათელი სურათი. იგი მზად არის მოკვდეს თავისი ცხვრებისთვის (იოან. 10:11,15) და როგორი პარადოქსულიც არ უნდა იყოს, მზად არის გახდეს სამსხვერპლო კრავი მათი გულისთვის (იოან. 1:29). გარდა ამისა, იესომ დაადასტურა, რომ ის მოუხმობს თავის ცხვრებს სხვა ფარებიდანაც და გააერთიანებს მათ ერთ ფარაში (იოან. 10:16). 

`როგორ შეგიძლიათ ყოველდღიურად პრაქტიკაში განიცადოთ იმის უპირატესობა, რომ აღთქმის თანახმად, იესო ჩვენი კეთილი მწყემსია?` 