---
title:  მარადიული მეფე შეუდარებელი ძალაუფლებით 
date: 28/02/2024
---

`წაიკითხეთ ფსალმ. 2; 109:1-3; 88:5, 14-18; 109:1,2,5,6. რას გვეუბნება ეს მუხლები ქრისტეს, როგორც მეფის შესახებ?` 

ღმერთის წარმოჩენა მესიის მამად მიანიშნებს მეფედ კურთხევაზე, როდესაც მეფეს ღმერთის აღთქმაში რთავდნენ (ფსალმ. 2:7; 88:27-29). ფსალმ. 2:7 წინასწარმეტყველებს ქრისტეს აღდგომასა და ამაღლებას - ახალი, მარადიული აღთქმის განთიადს ქრისტეს სამეფო სამღვდელოებასთან ერთად (საქმე. 13:33-39; ებრ. 1:5; 5:5). მესია ღმერთის მარჯვნივ არის დაბრძანებული როგორც ის, ვინც ფლობს უპრეცედენტო პატივსა და ძალაუფლებას (ფსალმ. 109:1; საქმე. 7:55,56). "მეტიც, უფლისა და "ცხებულის" (მესიის) გადაკვეთას მივყავართ აზრამდე, რომ ეს გამიზნულად აიგივებს ერთმანეთთან მესიას დავითის შტოდან და თავად უფალს… თუ ის, ვინც მარჯვნივ ზის, უფალია, მაშინ უფალი არის კიდეც მესია, ვინაიდან ამ უკანასკნელსაც ვხედავთ მარჯვნივ (იხ. ფსალმ. 109:1,5)" (Jacques Doukhan, On the Way to Emmaus, pp. 26, 27).

დასასრულს ქრისტე მოიპოვებს აბსოლუტურ გამარჯვებას თავის მტრებზე. გახადო მტრები "ფერხთა სადგამად" - ეს არის სიმბოლო, რომელიც გამოხატავს უძველეს ახლოაღმოსავლურ წეს-ჩვეულებას, როდესაც მეფეები ფეხს ადგამდნენ კისერზე თავის მტრებს, რათა მასზე სრული ძალაუფლება ეჩვენებინათ. თუმცა ქრისტეს კვერთხი აქ დასაშინებელი იარაღი არ არის (ფსალმ. 2:9; 109:3).

კვერთხს თავდაპირველად სხვადასხვა ტომის მეთაურები იყენებდნენ, როგორც ტომის სიმბოლოს (რიცხვ. 17:2-10). ქრისტეს კვერთხი მომდინარეობს სიონიდან, ვინაიდან ის სიონის ხალხის წარმომადგენელია. მისი კვერთხი ღვთაებრივი სამსჯავროს სიმბოლოა, რომლითაც ბოლო მოეღება ბოროტების მეფობას და გამოჩნდება ქრისტეს უბადლო სამეფო ღირსება (გამოცხ. 2:27; 12:5). უწმიდურ მეფეებსაც კი მიეცათ მონანიებისა და მესიის მორჩილების შესაძლებლობა (ფსალმ. 2:10-12). 

ქრისტეს გამარჯვების თვალსაჩინო აღწერას ვხვდებით დანიელის მე-7 თავში, მეორედ მოსვლის წინა ეპიზოდში, რომელიც აჩვენებს, რომ მას შემდეგ, რაც სამსჯავრო გადაეცემა "უზენაესის წმიდებს" (დან. 7:22), დაფუძნდება მისი მეფობა, და "მისი სამეფო საუკუნო სამეფო იქნება" (დან. 7:27). სამეფოს დაპირება აღსრულდა ჯვარცმის წყალობით. 

კურთხევა აღთქმული აქვს ყველას, ვისაც სწამს მეფის და ხალხიც ხარობს მესიის სუვერენული და სამართლიანი მმართველობით (ფსალმ. 2:12; ფსალმ. 88:16-18). 

`რა სასიამოვნოა იმის გაცნობიერება, რომ საბოლოო ჯამში სიკეთე დაამარცხებს ბოროტებას, სამართლიანობა იზეიმებს, ტკივილი და ტანჯვა კი სამუდამოდ დამარცხდება. როგორ უნდა გვანუგეშოს ამ ჭეშმარიტებამ ახლა, როდესაც ადამიანური თვალსაზრისით ბოროტება, თითქოს, ყვავის?` 