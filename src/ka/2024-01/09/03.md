---
title:  ტანჯული მესია 
date: 26/02/2024
---

`წაიკითხეთ ფსალმ. 21; 117:22. გამოყავით ამ მუხლებში წინასწარმეტყველური სიტყვები, რომლებიც შესრულდა იესო ქრისტესთან დაკავშირებით:`

არის ბევრი ფსალმუნი, რომელშიც ასახულია ტანჯული მესიის აგონია და სრულად მიტოვებულობის განცდა (მაგალითად, ფსალმ. 41; 87; 101). ფსალმ. 21 პირდაპირი მესიანური წინასწარმეტყველებაა, რადგან ამ ფსალმუნში ბევრი ისეთი დეტალია, რომელიც შეუძლებელია ისტორიულად დაკავშირდეს მეფე დავითთან, მაგრამ ისინი სრულად შეესაბამება ქრისტეს სიკვდილის გარემოებებს. ჯვარცმული იესო ლოცულობდა სიტყვებით ფსალმ. 21:2-დან (მათ. 27:46).

ქრისტეს მამასთან განშორების ტკივილი, რომლის მიზეზიც მთელი ქვეყნიერების ცოდვების ტვირთად დაწოლა იყო, შეიძლება გაიზომოს მხოლოდ მათი სიახლოვის, კერძოდ, განუყოფელი ერთობის ხარისხით (იოან. 1:1,2; 10:30). და მაინც, ენით აღუწერელი ტანჯვის სიღრმემაც ვერ დაარღვია მამისა და ძის ერთობა. ღრმა სასოწარკვეთილების მიუხედავად, სრულიად მიტოვებულმა ქრისტემ საკუთარი თავი უპირობოდ მიანდო მამას. 

"ქრისტემ, ჩვენმა შუამდგომელმა და გამომსყიდველმა, იტვირთა ყველა ჩვენთაგანის ცოდვა. იგი "ავაზაკთა შორის შეირაცხა", რათა რჯულის განკითხვისაგან გავეთავისუფლებინეთ. ადამის მთელი მოდგმის დანაშაული ამძიმებდა მას. ცოდვისადმი ღმერთის სიძულვილი, მისი საშინელი რისხვა ყოველგვარი უწმიდურების მიმართ მწუხარებით ავსებდა ღვთის ძის სულს" (ელენ უაითი, ქრისტე - წუთისოფლის იმედი. გვ. 593).

ცხოველების შემაძრწუნებელი სიმბოლოები - მოზვრები, ბაშანის ხარები, მბრდღვინავი ლომები, ძაღლები - ხაზს უსვამს იმ ადამიანთა სისასტიკესა და მტრულ განწყობილებას, რომლებთანაც შეხვედრა მოუწია ქრისტეს მისი სიცოცხლის ბოლო საათებში, თავად მას კი უწყინარ და უსუსურ მატლს ადარებენ. 21-ე ფსალმუნი გასაოცარი სიზუსტით აღწერს  ბრბოს გესლიან გამონათქვამებს, რომელიც დასცინოდა იესოს და უმეორებდა მას მის მიერვე მამის მიმართ წარმოთქმულ სიტყვებს (ფსალმ. 21:2,9; მათ. 27:43), ასევე მეომრებს, რომლებიც იესოს სამოსელის გაყოფას ცდილობდნენ (ფსალმ. 21:19; მათ. 27:35). მაშინ ადამიანებმა ჯერ არ იცოდნენ, რომ "მატლი", რომლის გაჭყლეტაც მოეწადინებინათ, ტაძრის მთავარ "თავკიდურად" იქცეოდა და  საძირკველად დაედებოდა მას (ფსალმ. 117:22).

მკვდრეთით აღდგომის შემდეგ უარყოფილი მესია ხსნის წყაროდ იქცა ღმერთის ხალხისთვის (მათ. 21:42; საქმე. 4:10-12). ქრისტემ ხალხისგან უარყოფა დაითმინა, მაგრამ ღმერთმა განადიდა თავისი ძე და აქცია იგი ღვთის სულიერი ტაძრის ცოცხალ "თავკიდურად" (ეფეს. 2:20-22; 1პეტრ. 2:4-8). მათთვის, ვინც უარყოფს ამ ქვას - კერძოდ კი, ღმერთისგან ბოძებულ გადარჩენის საშუალებას - იგი განკითხვის იარაღად იქცევა (ეს. 8:14; მათ. 21:44). 

`იესომ თავად იტვირთა სასჯელი თითოეული ჩვენგანის ყველა ცოდვისთვის, რომელიც კი ჩაგვიდენია. რა გავლენა უნდა იქონიოს იმ ფაქტმა, რომ იგი თქვენ გამო ეწამა, თქვენს დღევანდელ ცხოვრებაზე, ანუ რატომ უნდა მიიჩნიოთ ცოდვა საზიზღრად?` 