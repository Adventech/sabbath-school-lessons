---
title:  მღვდელი უკუნისამდე მელქიცედეკის წესით 
date: 29/02/2024
---

`წაიკითხეთ ფსალმ. 109:4-7. რით არის უნიკალური ქრისტეს მღვდლობა? რა დიდებულ იმედს მოვიპოვებთ ქრისტეს ზეციურ მღვდლობაში?`

ღმერთი ანიჭებს მესიას საუკუნო სამღვდლო პატივს (ფსალმ. 109:2-4) და უმაღლესი წესის - მელქიცედეკის სამღვდლო წოდებას (ფსალმ. 109:5-8). უფალი განამტკიცებს თავის სიტყვას სადღესასწაულო დაპირებით (ებრ. 6:18). ღმერთის ფიცი, რომ არ გადაიფიქრებს მოგვცეს სრულყოფილი მღვდელი, მისი მადლის ნიშანია. ხალხის ცოდვები და მუდმივი აჯანყებები ღმერთის წინააღმდეგ უბიძგებს მას, რომ მიატოვოს თავისი ხალხი, მაგრამ ღმერთის ფიცი ურყევია და გვაძლევს ღმერთის მადლის, მომნანიებელთათვის კი მისი განაჩენის გაუქმების გარანტიას (გამ. 32:14; 105:45). 

ღმერთის ფიცს ახალი ელემენტი შემოაქვს დავითთან დადებულ აღთქმაში და აცხადებს, რომ მესიანური მეფე ასევე მღვდელიც იქნება (ფსალმ. 109:5). ისრაელის მეფეები ვერასოდეს შეასრულებდნენ მღვდლების ფუნქციას ლევიანთა ტომიდან (რიცხვ. 8:19; 2ნეშტ. 26:16-21). როდესაც წმიდა წერილი მეფეების ან ხალხის მიერ შეწირულ მსხვერპლზე საუბრობს, იგულისხმება, რომ მათ წარუდგინეს მსხვერპლშესაწირავი მღვდლებს, რომლებმაც აღავლინეს მსხვერპლშეწირვა. 109-ე ფსალმუნი განაცალკევებს მესია-მეფეს ისრაელის სხვა მეფეებისა და მღვდლებისგან. ქრისტეს საუკუნო მღვდლობა მოდის მელქიცედეკისაგან, სალიმის (იერუსალიმის) მეფისგან, რომელიც იყო "მღვდელი მაღალი ღმერთისა" (დაბ. 14:18-20). ძველი აღთქმა არსად იხსენიებს დავითს ან ისრაელის რომელიმე სხვა მეფეს მღვდლად მელქიცედეკის წესით, გარდა 109-ე ფსალმუნისა. ნათელია, რომ ეს ფსალმუნი საუბრობს განსაკუთრებულ მეფე-მღვდელზე ისრაელის ისტორიაში. 

`წაიკითხეთ ებრ. 7:20-28. როგორია ზოგიერთი კურთხევა ქრისტეს მღვდლობისა, რომელიც აღემატება ყველა დანარჩენ მღვდლობას?`

ქრისტე ერთდროულად მეფე და საუკუნო მღვდელია, რაც მას უბადლო უპირატესობას აძლევს ყველა მეფესა და მღვდელზე ადამიანთა შორის, ამიტომ ჩვენ შეგვიძლია გვქონდეს იმედი. ქრისტე ამკვიდრებს უმაღლეს აღთქმას, რომელიც ეფუძნება ღმერთის ფიცს, და არა ადამიანურ დაპირებებს. იგი მსახურობს ზეციურ საწმიდარში. მისი მღვდლობა არ ექვემდებარება ცოდვის ან სიკვდილის გავლენას, განსხვავებით მღვდელი ადამიანებისგან, ამიტომ მას შეუძლია, რომ ყოველთვის უშუამდგომლოს თავის ერს და იხსნას იგი. შერიგება, რომელიც ხორციელდება ქრისტეს, როგორც სრულყოფილი და თანამგრძნობი მღვდლის მიერ, მის ერს მტკიცედ არწმუნებს, რომ იმყოფება ღმერთის თანდასწრებაში (ებრ. 6:19,20). ქრისტეს სამეფო მღვდლობა გააქარწყლებს ბოროტების ბატონობას არა მხოლოდ ადამიანთა გულებში, არამედ მთელ სამყაროში. ის აღასრულებს დაპირებას მე-2 ფსალმუნიდან იმის შესახებ, რომ ყველა ერი და ყველა მმართველი მივა იესო ქრისტეს სამეფო სამსჯავროზე (ფსალმ. 2:6-9; 109:2,3,6,7). იესოს საოცარი სამეფო მღვდლობა საბოლოო მოთხოვნებს უყენებს ჩვენს მორჩილებასა და ნდობას. 