---
title:  დედის ძუძუდან მოწყვეტილი ყრმის დაწყნარება 
date: 25/03/2024
---

`წაიკითხეთ ფსალმ. 130. რას გვასწავლის ეს ფსალმუნი ჩვენს ურთიერთობებზე ღმერთთან?`

ღმერთის ერი ცხოვრობს სამყაროში, რომელიც ტკივილს აყენებს მორწმუნეებს, სამყაროში, რომელიც სავსეა ცდუნებებითა და სირთულეებით თითქმის ყველასთვის. მეფსალმუნის ხელახალი დარწმუნებულობა იმაში, რომ ის ღმერთის შვილია და მისი ცხოვრება ღმერთზეა დამოკიდებული აიძულებს მას აღიაროს, რომ მის სიამაყეს არანაირი ფასი არ აქვს. სიამაყის მაცდურობა ის არის, რომ ამაყ ადამიანებს ეგოცენტრულებად აქცევს და ისინი საკუთარ ინტერესებს მიღმა ვეღარაფერს ხედავენ.

ამიტომ ამაყი ადამიანები ბრმანი არიან ღმერთის ამაღლებული რეალობის მიმართ. 

ამის საწინააღმდეგოდ, მართლები მზერას ღმერთს მიაპყრობენ (ფსალმ. 122:1,2). ღმერთის სიდიადის აღიარება მათ მორჩილს, ეგოიზმისა და ამაო ამბიციებისგან თავისუფალს ხდის. მეფსალმუნე აღიარებს, რომ "დიადს" და "მიუწვდომელს" ეძებს (ფსალმ. 130:1). ეს გამოთქმები ასახავს ღმერთის იმ საქმეებს სამყაროში, რომლებიც ადამიანური ცნობიერების საზღვრებს სცილდება. თანამედროვე მეცნიერება ამტკიცებს, რომ "უმცირესიც" კი შეიძლება წარმოუდგენლად რთული და ჩვენი გაგებისთვის მიუწვდომელი იყოს, ყოველ შემთხვევაში, ამჟამად ასეა. სინამდვილეში ამაში დიდი ირონია დევს: რაც მეტს ვიგებთ ფიზიკური სამყაროს შესახებ, მით მეტ საიდუმლოს ვაწყდებით მასში. 

ამასთანავე ფსალმ. 130:2-ის მეტაფორა "დედის ძუძუდან მოწყვეტილი ყრმასავით" - ეს ძალიან ძლიერი სიმბოლოა მათი, ვინც მშვიდობასა და ნუგეშს ჰპოვებს ღმერთის მკლავებში. ის მიუთითებს სიყვარულით სავსე ურთიერთობებზე, რომლებიც შვილსა და დედას შორის ყალიბდება ბავშვობის სხვადასხვა ეტაპზე. 

ღმერთი გვაშორებს წარმოსახვით ამბიციებსა და სიამაყეს, და გვთავაზობს მყარ საკვებს, რომელიც გულისხმობს იმას, რომ "ვქმნა ჩემი მომავლინებლის ნება და აღვასრულო მისი საქმე" (იოან. 4:34, აგრეთვე ებრ. 5:12-14). 130-ე ფსალმუნში აღწერილი ბავშვური ნდობა - ეს არის მოწიფული რწმენა, რომელიც გამოცდილია ცხოვრებისეული სირთულეებით და რომელმაც აჩვენა, რომ ღმერთი ერთგულია თავისი სიტყვის.

ბოლოს მეფსალმუნის ყურადღება მიჯაჭვულია ღმერთის ერის კეთილდღეობაზე. საბოლოოდ, ჩვენ მოწოდებული ვართ, რომ ჩვენი ღმერთთან ურთიერთობის გამოცდილება ეკლესიის გასაძლიერებლად გამოვიყენოთ. ჩვენ შეგვიძლია გავუზიაროთ ის, რაც პირადად გავიგეთ ღმერთის ერთგულებისა და სიკეთის შესახებ მათ, ვისი რწმენაც, გარკვეული მიზეზების გამო, ჯერ არ არის მტკიცე. ჩვენი დამოწმება ქრისტეს შესახებ შეიძლება გავაჟღეროთ თვითონ ეკლესიაშიც, სადაც ბევრს თვითონაც სჭირდება მისი შეცნობა. 

`"ჭეშმარიტად გეუბნებით თქვენ, თუ არ მოიქცევით და არ იქნებით, როგორც ბავშვები, ვერ შეხვალთ ცათა სასუფეველში" (მათ. 18:3). რას გვეუბნება აქ იესო? რას გულისხმობს ეს იდეა?`