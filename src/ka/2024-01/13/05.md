---
title:  მოლოდინი ღმერთის შაბათის სიმშვიდეში 
date: 27/03/2024
---

`წაიკითხეთ ფსალმ. 91. რა გასაოცარ კურთხევებს ჰპირდება უფალი შაბათის ერთგულ დამცველებს?`

`არის თუ არა პირადად თქვენთვის ღმერთის შაბათ დღეს განდიდება სიკეთე? რატომ?`

ღმერთის ქება მის ხელთა ნასაქმარისთვის (ფსალმ. 91:5,6) და მართლის აღწერა, რომელიც ედემის აღწერას ჰგავს (ფსალმ. 91:13-15) ნათლად მიუთითებს სამყაროს შექმნაზე, ანუ იმ პირველ ასპექტზე, რომელსაც უკვდავყოფს შაბათი. ეს ფსალმუნი ასევე განადიდებს უფალს,  სამართლიან ღმერთს, მის მტრებზე გამარჯვებისთვის (ფსალმ. 92:8-16) რითაც აძლიერებს შაბათის მეორე თემას – ბოროტებისგან გამოსყიდვას (რჯლ. 5:12-15). ამრიგად, 91-ე ფსალმუნი განადიდებს ღმერთს წარსული შექმნის გამო და აწმყოში სამყაროში სიცოცხლის შენარჩუნებისთვის და მიუთითებს ბოლო ჟამის იმედზე, სამყაროში მარადიული წესრიგის აღდგენაზე. 

ხალხს შეუძლია დატკბეს შაბათის სიმშვიდით, იმიტომ რომ ღმერთი - "უზენაესია" (ფსალმ. 91:2). მისი აღმატებული მდგომარეობა ანიჭებს მას უპრეცედენტო უპირატესობას მისი ერის მტრებზე. 

თუმცა, მისი უზენაესობის მიუხედავად, უფალი მზად არის ყური დაუგდოს და გადაარჩინოს ისინი, ვინც მოუხმობს მის სახელს. ღმერთის შემოქმედებითი საქმეები, განსაკუთრებით კი თავისი ქმნილების გამოსყიდვა, უნდა შთააგონებდეს ხალხს ღმერთის თაყვანისცემასა და სიყვარულს. ბოლოსდაბოლოს, დაცემულ ქმნილებებს შორის იმედის გარეშე ცხოვრება ვერ იწვევს დიდ აღფრთოვანებას. ჩვენ გვიყვარს, ვიტანჯებით, ვკვდებით - და ეს თავისთავად უიმედობაა. ამიტომაც განვადიდებთ უფალს არა მხოლოდ ჩვენი შექმნის, არამედ გამოსყიდვისთვისაც.

"ხასხასა ზეთი" გადმოსცემს მეფსალმუნის განახლებულ მიძღვნას ღმერთის ერთგული მსახურებისთვის (ფსალმ. 91:11). ზეთის ცხება გამოიყენებოდა რჩეული ადამიანების მიძღვნის დროს, მაგალითად, ისეთების, როგორებიც იყვნენ მღვდლები და მეფეები (გამ. 40:15; 1მეფ. 10:1). თუმცა მეფსალმუნემ თავისი ზეთისცხების აღსაწერად აირჩია უჩვეულო ებრაული სიტყვა ბალალ, რომელიც, როგორც წესი, არ გამოიყენება ღმერთის მსახურთა ზეთისცხებისას, არამედ ნიშნავს ზეთის "შერევას" შესაწირის სხვა ნაწილებთან (გამ. 29:2; ლევ. 2:4,5). მეფსალმუნის მიერ სიტყვა ბალალის უნიკალური გამოყენება გულისხმობს, რომ მეფსალმუნეს სურს თავად წარდგეს ცოცხალ მსხვერპლად უფლის წინაშე და სრულად მიუძღვნას თავი ღმერთს (რომ. 12:1).

გასაკვირი არ არის, რომ მიძღვნის შესახებ აზრებს შაბათის ფსალმუნში ვხვდებით, რადგან შაბათია ნიშანი იმისა, რომ უფალი განწმედს თავის ერს (გამ. 31:13). ფინიკისა და ლიბანის კედარის სიმბოლოები განასახიერებს ღმერთის ერს, რომელიც იზრდება რწმენაში, ღმერთის საკვირველი მიზნებისა და სიყვარულის პატივისცემაში. შაბათი ღმერთის საუკუნო აღთქმის ნიშანია თავის ერთან (ეზეკ. 20:20). ამრიგად, შაბათის სიმშვიდე ღმერთის ერისთვის საჭიროებას წარმოადგენს, რადგან ანიჭებს მას ძალას, რომ იმედით ელოდოს უფლის ყველა დაპირების შესრულებას (ებრ. 4:1-10). 

`კიდევ ერთხელ წაიკითხეთ ფსალმ. 91. რა დიადი იმედია აქ წარმოდგენილი ჩვენ წინაშე და როგორ შეგვიძლია უკვე ახლა მოვიპოვოთ ნუგეში ამ ფსალმუნის სიტყვებში?`