---
title:  დილის სიხარული 
date: 28/03/2024
---

`წაიკითხეთ 2პეტრ. 1:19. დღის რომელი ნაწილი განასახიერებს სიმბოლურად ღმერთისმიერი გამოსყიდვის ჟამს (შეადარეთ ფსალმ. 58:17)?`

ფსალმუნების წიგნში დილა, როგორც წესი, განასახიერებს იმ პერიოდს, როდესაც განიცდება ღმერთის გამოსყიდვა. დილით გაცხადდება ღმერთის კეთილგანწყობა, რომელიც ბოლოს მოუღებს სასოწარკვეთისა და უბედურების გრძელ ღამეს (ფსალმ.129:5,6). 142-ე ფსალმუნში ღმერთის ხსნა სიკვდილის სიბნელეს, რომელიც არსებობს აწმყოში (ფსალმ. 142:3) გადააქცევს ახალი დილის სინათლედ (ფსალმ. 142:8), ხოლო საფლავში ყოფნას (ფსალმ. 142:7) "სიმართლის ქვეყანაში" ყოფნად (ფსალმ. 142:10). 

`წაიკითხეთ მარკ. 16:1-8. რა დიდებული მოვლენა მოხდა გამოსყიდვის ისტორიაში ერთ დილას?`

იესო ქრისტეს აღდგომის დილამ გადარჩენის მარადიული ცისკრის კარი გაუხსნა ყველას, ვინც ირწმუნა ღმერთის სახელი. იესოს მოწაფეებმა სრულფასოვნად განიცადეს ფსალმ. 29:6-ის დაპირება: "ღამით გლოვა დაისადგურებს და ცისკრის ჟამს მხიარულება", როდესაც მკვდრეთით აღმდგარი უფალი იხილეს. მხოლოდ ღმერთის წყალობით და მისი უპირობო სიყვარულით გარდაიქმნება ჩვენი გოდება მხიარულებად (ფსალმ. 29:6,8).

როგორც დილის ვარსკვლავი იუწყება ახალი დღის დადგომას, ისე იუწყება რწმენაც საუკუნო სიცოცხლის ახალ რეალობას ღმერთის შვილებში (1პეტრ. 1:19). იესოს ცისკრის კაშკაშა ვარსკვლავი ეწოდება (გამოცხ. 22:16), რომელსაც მოუთმენლად ველით, რომ დააფუძნოს თავისი სამეფო, რომელშიც აღარ იქნება ღამე, ბოროტება, სიკვდილი (გამოცხ. 21:1-8, 25). ბოლოსდაბოლოს, როდესაც უფლის მოლოდინზე ვსაუბრობთ, ყველაზე მეტად სწორედ ამას ველოდებით. და რა თქმა უნდა, ლოდინი ამად ღირს. 

"გახსნილ სამარხთან ქრისტემ საზეიმოდ განაცხადა: "მე ვარ აღდგომა და სიცოცხლე". ამის თქმა მხოლოდ ღმერთს შეეძლო. მის მიერ შექმნილი ყოველი არსება ცოცხლობს და მოძრაობს ღვთის ნებითა და ძალით. იგი ღმერთზეა დამოკიდებული და სიცოცხლეს მისგან ღებულობს. ამაღლებული სერაფიმიდან დაცემულ მიწიერ არსებამდე ყველა ამ სიცოცხლის წყაროდან იკვებება. მხოლოდ მას, ვინც ღმერთშია და ღმერთია, შეეძლო ეთქვა: "მაქვს ხელმწიფება ჩემი სიცოცხლის გასაწირავად და მაქვს ხელმწიფება მის დასაბრუნებლად". ღვთიური ბუნების მქონე ქრისტეს შესწევდა ძალა დაემსხვრია სიკვდილის ბორკილები" (ე. უაითი, ქრისტე - წუთისოფლის იმედი. გვ. 617). 

`როგორც უკვე ითქვა, სიკვდილი დაბადებიდან არის ჩაბეჭდილი ჩვენს უჯრედებში. მიუხედავად იმისა, რომ ეს მართლაც ასეა, ყოველ შემთხვევაში ჩვენთვის, დაცემული არსებებისთვის, რას გვპირდება იესოს აღდგომა სიკვდილის დროებით ბუნებასთან დაკავშირებით? რატომ არ უნდა ვივიწყებდეთ იმას, რომ სიკვდილი ჩვენთვის დროებითია?`