---
title:  ძნების მოტანა 
date: 26/03/2024
---

წაიკითხეთ ფსალმ. 125. წარსულის რომელი გაკვეთილები ანიჭებენ ძალასა და იმედს ღმერთის ერს დღეს?

წარსულის საოცარი, ღმერთისმიერი ხსნა - შთაგონების უშრეტი წყაროა ღმერთის ერისთვის, მას მოაქვს მომავლის იმედი. წასრულის ხსნა იმდენად დიდებული იყო, რომ შეგვიძლია დავახასიათოთ, როგორც სიზმარი ცხადში (ეს. 29: 7,8). მიაქციეთ ყურადღება, რომ თაობა, რომელიც 125-ე ფსალმუნში უფალს ადიდებს წარსულში ტყვეობიდან გათავისუფლებისთვის (ფსალმ. 125:1), აწმყოშიც ტყვედაა ჩავარდნილი (ფსალმ. 125:4).

თუმცა საგალობლების მეშვეობით გარდასული სიხარული და თავისუფლება ხელახლა განიცდება და მიესადაგება გამოცდილებას აწმყოში. ახალი თაობა ცოცხლად ინახავს ბიბლიურ ისტორიას და საკუთარ თავს მიაკუთვნებს მათ, ვინც მოვლენათა თვითმხილველი გახდა. ამრიგად, ცოცხალი რწმენის მქონენი აფასებენ ღმერთის წარსულ დიად საქმეებს თავისი ერისთვის, როგორც იმას, რაც მან ჩვენთვისაც გააკეთა და არა მხოლოდ მათთვის (მორწმუნეთა წინა თაობებისთვის).

სინამდვილეში, წარსულის ხსოვნა გვანიჭებს განახლებულ იმედს აწმყოში. "ნაკადების ნეგების მიწაზე" დაბრუნების სურათი (ფსალმ. 125:4) - მეტაფორაა ღმერთის უეცარი და ძლევამოსილი ქმედებებისა თავისი ერის გულისთვის. იუდეის სამხრეთით მდებარეობდა უდაბური ადგილი. წვიმიანი სეზონებისას, წყლის ძლიერი ნაკადები აქ  უეცრად წარმოიქმნებოდა და კოკისპირული წვიმების შედეგად სწრაფად ივსებოდა. ადრეულმა და გვიანმა წვიმებმა გადამწყვეტი როლი შეასრულეს სასოფლო-სამეურნეო წლის წარმატებაში (რჯლ. 11:14; 28:12). ანალოგიურად, ცრემლით თესვისა და სიხარულით მკის სურათი (ფსალმ. 125:5,6) ძლიერი დაპირებაა ღმერთის წინამძღოლობისა მძიმე  წარსულიდან - ბედნიერი მომავლისკენ. 

`რა გასაოცარ დასასრულს გვპირდება უფალი ცრემლისა და ტანჯვის პერიოდის შემდეგ?` 

`ფსალმ. 125:5-6`

მკის სეზონის დასასრული ის დრო იყო, როდესაც ძველებრაელ მომლოცველებს მოსავლიდან აღებული ნაყოფი მიჰქონდათ იერუსალიმში, ღმერთის ტაძარში (გამ. 34:22,26). მკის მოტივი იმ დროის ადამიანებს მკაფიო სულიერ გაკვეთილს ასწავლიდა. როგორც მოსავლის თესვისა და მიწის, ბაღების, ვაზის მოვლის სიმძიმე გვირგვინდება უხვი მოსავლის მომკის სიხარულით, ისევე დაგვირგვინდება ღმერთის ერის ამჟამინდელი ტანჯვა გადარჩენის სიხარულით საუკუნის აღსასრულს. დიდებული მკის სურათი მიუთითებს ღმერთის მიერ დედამიწაზე თავისი სამეფოს აღდგენაზე მეორედ მოსვლის დროს (ამოს. 9:13-15; მათ. 9:37). თუმცა მოლოდინის თემა აქაც ჩნდება. ისევე, როგორც მკის შემთხვევაში, ჩვენც უნდა ველოდოთ, რომ ვიხილოთ ჩვენი შრომის შედეგები.

`გაიხსენეთ შემთხვევები, სადაც ცხადად და შეუცდომლად დაინახეთ, თუ როგორ მოქმედებდა უფალი თქვენი ან სხვა ადამიანების ცხოვრებაში. როგორ შეგიძლიათ ამ გამოცდილებიდან იმედის მოპოვება ისეთ რთულ ვითარებებში, რომლებშიც, შესაძლოა, ახლა იმყოფებით?`