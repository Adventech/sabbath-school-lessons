---
title:  შემდგომი გამოკვლევისათვის 
date: 29/03/2024
---

წაიკითხეთ თავი "ზრდა ქრისტეში" ელენ უაითის წიგნიდან "ქრისტესკენ მიმავალი გზა" (გვ. 83-95). 

ფსალმუნების წიგნი შეიცავს უფალზე დაიმედების მგზნებარე მოწოდებებს. "დაემორჩილე უფალს და დაელოდე მას" (ფსალმ. 36:7). როდესაც მოლოდინი გვაწვება ტვირთად, რომელიც სავსეა ეჭვებითა და სიმარტოვის განცდით, ჩვენ უნდა გავიხსენოთ იესოს მოწაფეების მდგომარეობა მისი ზეცად ამაღლების დღეს (საქმე. 1:4-11). იესო მათ თვალწინ ამაღლდა ზეცად, ისინი კი დარჩნენ მის მოლოდინში გაურკვეველი მომავლის რომელიღაც დღეს. ვის შეეძლო განეცადა ღმერთის კურთხევის მყისიერად მიღების იმაზე დიდი წყურვილი, ვიდრე მოწაფეებს იმ დღეს? ეჭვგარეშეა, ისინი მხურვალედ ნატრობდნენ: "უფალო, ახლავე წაგვიყვანე შენთან ერთად". და მაინც, მათ დავალებული ჰქონდათ დალოდებოდნენ მამის აღთქმას და იესოს დაბრუნებას. თუ გვგონია, რომ მოწაფეები სასოწარკვეთილებითა და იმედგაცრუებით შეხვდნენ ამ ამბავს, მოულოდნელი პასუხი გველის. ისინი დაბრუნდნენ იერუსალიმში და მოიქცნენ ზუსტად ისე, როგორც იესომ უბრძანა - დაელოდნენ სულიწმიდას და შემდეგ განახლებული ძალით უქადაგებდნენ სახარებას მთელ ქვეყნიერებას (საქმე. 1:12-14; 2).

უფლის ბრძანება, რომ იმედით ველოდოთ მის დაბრუნებას შეუსრულებელი იქნება, თუ თავად ღმერთი არ იმოქმედებს ჩვენში თავისი წმიდა სულით. ვერავითარი ადამიანური ენთუზიაზმი ვერ გაუძლებს იმ დაძაბულობას, რომელსაც მოლოდინი ჰფენს ჩვენს სათუთ "მე"-ს. ამ დაძაბულობის დაძლევის ერთადერთი ხერხი - იესო ქრისტეში ყოფნა, მასთან პირადი ურთიერთობაა. "მაშასადამე, თუკი ქრისტე მკვიდრობს ჩვენს ‘გულებში, ის დაბადებს ჩვენში "სურვილსაც და მოქმედებასაც თავისი სათნოებით" (ფილ. 2:13). ჩვენც ისევე ვიშრომებთ, როგორც ის შრომობდა; ჩვენ იგივე სულს გამოვავლენთ. და ამგვარად, მისადმი სიყვარულითა და მასში ყოფნით, გავიზრდებით "მის მიმართ, ვინც არის თავი - ქრისტე" (ეფეს. 4:15)" (ე. უაითი, ქრისტესკენ მიმავალი გზა. გვ. 95). უფლის მოლოდინში, ჩვენ ფსალმუნების წიგნიდან მოვიპოვებთ მშვიდობასა და ტკბობას. ჩვენი ლოცვები და საგალობლები - ეს არის ადგილი, სადაც გულები ყოველდღიურად ხვდებიან ერთმანეთს, სადაც ღმერთის გული ხვდება ჩვენს გულს. 

**კითხვები მსჯელობისთვის:**

`1.რატომ არის მოლოდინი მნიშვნელოვანი ჩვენი სულიერი ცხოვრებისთვის? განიხილეთ რამდენიმე ბიბლიური გმირის მოლოდინის გამოცდილება. როგორ განწმიდა და გააძლიერა მათი რწმენა მოლოდინმა? (რომ. 4:19-22; ებრ. 11).`

`2.რით დასრულდება ჩვენი მოლოდინი? (ფსალმ. 36:35-41). სხვა სიტყვებით რომ ვთქვათ, რა გვაქვს დაპირებული იმ დროისთვის, როცა ყველაფერი აღსრულდება? რა იმედს ვპოულობთ ამ მუხლებში იმ სამართლიანობასთან დაკავშირებით, რომელიც ასე დიდხანს გვაკლდა ჩვენს ცხოვრებაში?` 

`3.რატომ ვამტკიცებთ მკვდრებისა და მათი მდგომარეობის შესახებ საუბრისას (ეკლ. 9:5), რომ იესოს მოლოდინი მათთვის პრაქტიკულად დასრულდა? რა იმედს ვხედავთ ამ ყველაფრის მიღმა?`