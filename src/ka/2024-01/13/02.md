---
title:  მოლოდინის მოწოდება 
date: 24/03/2024
---

`წაიკითხეთ ფსალმ. 26:14; რომ. 8:18-25. რისკენ მოუწოდებს ეს მუხლები ღმერთის ერს? `

ცხოვრების ყველა სტრესს შორის, ლოდინი, შესაძლოა, ყველაზე დიდიც კი იყოს. იმის მიუხედავად თუ ვინ ვართ, სად ვცხოვრობთ, სად ვმუშაობთ, დრო და დრო ყველას გვიწევს რაიმეს ლოდინი, და ეს ყოველთვის სასიამოვნო არ არის.

მაშინ რა შეგვიძლია ვთქვათ ღმერთის მოლოდინის შესახებ? "უფლის მოლოდინის" ცნება გვხვდება არა მხოლოდ ფსალმუნების წიგნში, არამედ მთელ ბიბლიაში. საკვანძო თვისება ლოდინის პროცესში - შეუპოვრობა. შეუპოვრობა არის იგივე ჩვენი უკიდურესი ერთგულება იმისა, რომ არ დავნებდეთ სასოწარკვეთილებას -  თითქოს ღმერთს რამე შეიძლება გამორჩეს ჩვენთან დაკავშირებით. ღმერთის ერთგული შვილი ელის და იცის, რომ ღმერთი ერთგულია, ყველამ, ვინც მას ენდობა იცის, რომ თუ ჩვენს ცხოვრებას მის ხელთ ჩავაბარებთ, ის თავად დაალაგებს მას საუკეთესო გზით, მაშინაც, კი, როდესაც თავად გარკვეული რთული ვითარებიდან გამოსავალი შეიძლება სხვაგვარად წარმოგვედგინოს. 

უფლის მოლოდინი უფრო მეტია, ვიდრე გაურკვეველი მდგომარეობა. ეს არის ძლიერი სწრაფვა ღმერთისკენ, რაც უდაბნოში ძლიერ წყურვილს შეიძლება შეედაროს (ფსალმ. 61:2). მეფსალმუნე მრავალ კურთხევას ელის ღმერთისგან, მაგრამ მისი მისწრაფება, რომ დაუახლოვდეს თავის ღმერთს, აღემატება ნებისმიერ სხვა სურვილსა და საჭიროებას. 

`რამდენად ქმედითი უნდა იყოს ჩვენი გადარჩენის მოლოდინი? თუ უნდა იყოს, მაშინ როგორ უნდა ვლინდებოდეს მისი ქმედითობა?`

როგორც პავლე მოციქულის რომაელთა მიმართ წერილის ერთ საოცარ მონაკვეთში ვკითხულობთ, ღმერთი და მთელი ქმნილება ელოდებიან სამყაროს განახლებას და ღმერთისა და მისი ერის კურთხეულ შეხვედრას საუკუნეთა აღსასრულს. იგი წერს: "ვინაიდან ქმნილება იმედით მოელის ღვთის შვილთა გამოცხადებას" (რომ. 8:19). 

როგორი საოცარი დაპირებაა! 

მაგრამ ვიდრე საბოლოო ხსნისა და ღმერთთან გაერთიანების მოლოდინში ვართ, და "ვინაიდან ვიცით, რომ მთელი ქმნილება ერთად კვნესის და იტანჯება აქამდე" (რომ. 8:22), უფალი თავისი წმიდა სულით უდგას გვერდში თავის ერს. 

სანამ დადგება ეს დრო, ჩვენ მოწოდებული ვართ, რომ დავამოწმოთ (საქმე. 1:4-8) გამოსყიდვის გეგმის შესახებ, რომლის კულმინაციაც ახალი ქმნილება იქნება. ახალი ქმნილებაა სწორედ ის, რასაც მოველით საბოლოო ჯამში. ეს ჩვენი, როგორც ქრისტიან-ადვენტისტების იმედების საბოლოო აღსრულებაა, ჩვენი სახელწოდებაც - ადვენტისტები - თავის თავში სწორედ ამ იმედის იდეას ატარებს. ჩვენ ველით, და ვიცით, რომ ჩვენი მოლოდინი ამაო არ არის. ქრისტეს სიკვდილი და აღდგომა მისი პირველად მოსვლის დროს გვარწმუნებს მის მეორედ მოსვლაში. 

`რას მოელით ღმერთისგან ახლავე? ჩამოთვალეთ რამდენიმე ასეთი რამ. როგორ ვსწავლობთ იმედითა და რწმენით ლოდინს, განსაკუთრებით მაშინ, როდესაც ყველაფერი ისე არ ხდება, როგორც ლოცვებში ვითხოვთ?`