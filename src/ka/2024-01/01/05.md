---
title:  ღმერთის მიერ შთაგონებული ლოცვები 
date: 03/01/2024
---

ფსალმუნები – ისრაელიანთა ლოცვანი და განდიდებანია, რომლებიც ზეციდანაა შთაგონებული, ამიტომ ფსალმუნების წიგნში ღმერთის ხმას თან ერთვის მისი ერის ხმები. ფსალმუნების წიგნი გვაჩვენებს ღმერთთან თვალსაჩინო და ცოცხალ ურთიერთქმედებას.

მეფსალმუნეები პირადად მიმართავენ ღმერთს - "უფალო", "მეუფევ ჩემო" და "ღმერთო ჩემო" (ფს 5:2; 83:4). მეფსალმუნეები ხშირად ევედრებიან ღმერთს, რომ "ყურად იღოს" მათი ხმა (ფსალმ.5:2), "მოისმონე ჩემი ლოცვა" (ფსალმ.38:13), "შეხედე" (ფსალმ.24:18), "მომაპყარ ყური" (ფსალმ.101:3) და "გადაარჩინე ჩემი სული" (ფსალმ.6:4). ცხადია, რომ ეს ღმერთისადმი მლოცველი ადამიანის გამონათქვამებია. 

`წაიკითხეთ 2 მეფ. 23:1,2 და რომ. 8:26,27. რას გვასწავლიან ეს მუხლები ლოცვასთან მიმართებით?` 

ფსალმუნების შესანიშნავი სილამაზე და მიმზიდველობა იმით არის განპირობებული, რომ აქ ღმერთის სიტყვა წარმოდგენილია მორწმუნეთა  ღვთისმოსავი ლოცვებითა  და ხოტბებით. ამგვარად, ფსალმუნებს შემოაქვთ ღვთის შვილების ცხოვრებაში იმ სიახლოვის მომენტები, რომლებიც აღწერილია რომ. 8:26,27-ში: "ასევე სულიც ეხმარება ჩვენს უძლურებას, ვინაიდან არ ვიცით, როგორ უნდა ვილოცოთ, არამედ თვით სული შუამდგომლობს ჩვენთვის გამოუთქმელი ოხვრით. ხოლო გულთამხილავმა იცის, რა არის სულის ზრახვა, იმიტომ, რომ იგი ღვთის ნებით შუამდგომლობს წმიდათათვის".

ფსალმუნებს იესოც ციტირებდა, მაგალითად, ლუკ. 20:42,43-ში მას მოჰყავს ფსალმ.109:1: "თვითონ დავითი კი ამბობს წიგნში: ‘უთხრა უფალმა ჩემს უფალს: დაჯექი ჩემს მარჯვნივ, ვიდრე შენს მტრებს დავამხობდე შენს ფერხთა კვარცხლბეკად’".

მართალია ზოგი ფსალმუნი კონკრეტული ისტორიული მოვლენებისა და თავად მეფსალმუნეების გამოცდილების, ან ისრაელის, როგორც ერის გამოცდილების ნიადაგზე წარმოიშვა, ფსალმუნების წიგნის სულიერი სიღრმე მრავალი ცხოვრებისეული ვითარების მრავალფეროვნებაზე მეტყველებს და ყოველგვარ კულტურულ, რელიგიურ, ეთნიკურ და გენდერულ (სქესთა შორის განსხვავებებთან დაკავშირებულ) საზღვრებს სცდება. სხვა სიტყვებით რომ ვთქვათ, ფსალმუნების კითხვისას აღმოაჩენთ, რომ მათში გამოხატულია იმედი, ქება, შიში, რისხვა, სევდა და მწუხარება – ყველაფერი ის, რასაც ყველგან ნებისმიერ ეპოქაში აწყდებიან ადამიანები, გარემოებებისაგან დამოუკიდებლად. ისინი თითოეულ ჩვენგანს ესაუბრებიან ჩვენი გამოცდილებისთვის ნაცნობ ენაზე. 

`როგორ მოქმედებს ჩვენს პირად რელიგიურ გამოცდილებაზე ის ფაქტი, რომ თავად იესოც ციტირებდა ფსალმუნებს?` 