---
title:  საგალობელი ყველა დროისთვის 
date: 02/01/2024
---

`წაიკითხეთ ფს. 3; 32:1-3; 108:6-15. ადამიანის გამოცდილების რომელ სხვადასხვა წახნაგს გადმოსცემენ ეს ფსალმუნები?` 

ფსალმუნები მორწმუნეთა კრებულს აჩვენებენ ადამიანური გამოცდილების მთელ პალიტრას, მათში აშკარად ჩანს, რომ მორწმუნეებს შეუძლიათ ეთაყვანონ ღმერთს ნებისმიერ ცხოვრებისეულ ვითარებაში. მათში შეგვიძლია დავინახოთ:

1. საგალობლები, რომლებიც განადიდებენ ღმერთს მისი სიდიადისა და ძალისთვის, რომელიც მან სამყაროს შექმნისას გამოავლინა, მისი მეფური მმართველობისთვის, მისი სიმართლისთვის და ერთგულებისთვის;
2. მადლიერების საგალობლები, რომლებიც ასახავენ ღრმა მადლიერებას ღმერთის უხვი კურთხევებისთვის;
3. გოდება, რომელიც ღმერთის მიმართ გულის სიღრმიდან ამოსული ღაღადია უბედურებისაგან თავის დაღწევის შესახებ;
4. სიბრძნის ფსალმუნები, რომლებიც მართალი ცხოვრების პრაქტიკულ სახელმძღვანელოს წარმოადგენენ;
5. სამეფო ფსალმუნები, რომლებიც მიუთითებენ ქრისტეზე, როგორც ღვთის ერის  უზენაეს მეფესა და მხსნელზე;
6. ისტორიული ფსალმუნები, რომლებიც გვახსენებენ ისრაელის წარსულს, ხაზს უსვამენ ღმერთის ერთგულებას და ისრაელის ორგულობას, რათა ასწავლონ მომდევნო თაობებს, რომ არ გაიმეორონ წინაპართა შეცდომები, არამედ დაენდონ ღმერთს და დარჩნენ მისი აღთქმის ერთგული.

ფსალმუნების წიგნის პოეზიას განსაკუთრებული ძალა აქვს, რომელიც იპყრობს მკითხველთა ყურადღებას. მიუხედავად იმისა, რომ ზოგი პოეტური ხერხი თარგმანში იკარგება, მაინც შეგვიძლია ჩვენს მშობლიურ ენაზეც შევაფასოთ მრავალი მათგანის სილამაზე. 

1. პარალელიზმი გულისხმობს სიმეტრიულად აგებული სიტყვების, ფრაზებისა და აზრების შეთავსებას. პარალელიზმი გვეხამრება ერთმანეთის შესატყვისი ნაწილების მნიშვნელობის გააზრებაში. მაგალითად: "ადიდე, სულო ჩემო, უფალი და, მთელო შიგნეულობავ ჩემო, მისი წმიდა სახელი" (ფს. 102:1). ამ პარალელიზმში "სულო ჩემო" - შეესაბამება "მთელ ჩემ შიგნეულობას", ანუ ეს არის ადამიანის მთელი არსება;
2. მხატვრულ ხერხებში გამოიყენება ხატოვანი ენა მკითხველის გრძნობებზე ზემოქმედების გასაძლიერებლად (მაგალითად, ღვთის თავშესაფრის შესახებ ნათქვამია: "შენი ფრთების ჩრდილქვეშ" – ფს. 16:8);
3. მერიზმი გამოხატავს ტოტალურობის იდეას, როდესაც გამოიყენება საპირისპირო სიტყვათა წყვილები: "უფალო, ღმერთო ჩემო მხსნელო, შენს წინაშე ვღაღადებ დღე და ღამ" (ფს. 87:2, კურსივი დამატებულია სახელმძღვანელოს ავტორის მიერ), ნიშნავს დაუსრულებელ ღაღადს;
4. სიტყვების თამაში ეფუძნება მსგავსი ჟღერადობისა და განსხვავებული მნიშვნელობის სიტყვების გამოყენებას, რათა შეიქმნას კალამბური, რომელიც ხაზს გაუსვამს გადმოსაცემ სულიერ უწყებას. ფს. 95:4,5-ში ებრაული სიტყვები "ღმერთები" (ელოჰიმ) და "კერპები" (ელიჰიმ, სიტყვასიტყვით – რაიმე, რასაც არ გააჩნია ღირებულება, რაც ექვემდებარება განადგურებას ან ხრწნას) ქმნიან სიტყვათა თამაშს, რათა გადმოსცენ უწყება იმის შესახებ, რომ სხვა ერების ღმერთები მხოლოდ მოჩვენებითად არიან ელოჰიმ (ღმერთები), სინამდვილეში კი უბრალოდ ელიჰიმ (კერპები) არიან;
5. და ბოლოს, სიტყვა სელა (არ გვხვდება ბევრ თარგმანში) მინიშნებაა ხანმოკლე შეჩერებაზე, რომლის მიზანია ან ფსალმუნის კონკრეტული ნაწილის შესახებ დაფიქრება და მისი გააზრება, ან მუსიკალური თანხლების შეცვლა (ფს. 60:4). 
