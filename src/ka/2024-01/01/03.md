---
title:  ვინ არის მეფსალმუნე 
date: 01/01/2024
---

მეფე დავითი, რომლის სახელიც ძალიან ხშირად გვხვდება ფსალმუნთა უმეტესობის დასათაურებაში, აქტიურად მონაწილეობდა ღვთისმსახურების ორგანიზებაში. ის ცნობილი იყო, როგორც "ისრაელის ტკბილხმიანი მგალობელი" (2 მეფ. 23:1). ახალი აღთმაც მოწმობს იმის შესახებ, რომ დავითი მრავალი ფსალმუნის ავტორი იყო (მათ. 22:43-45; საქმ. 2:25-29, 34, 35; 4:25; რომ. 4:6-8). ფსალმუნების ავტორები იყვნენ ასევე ტაძრის მუსიკოსები, რომლებიც ლევიანთა მსახურებას აღასრულებდნენ, მაგალითად:

•ასაფი – ფსალმ.49 და ფსალმ.72-82;

•კორახის ძეები – ფსალმ.41; 43-46; 48; 83; 84; 87;

•ჰემან ეზრახელი – ფსალმ.87;

•ეთან ეზრახელი – ფსალმ.88;

გარდა ამისა, ფსალმუნების ავტორთა შორის არიან  სოლომონი (ფსალმ.71 და ფს.126) და  მოსეც (ფს.89). 

`წაიკითხეთ ფსალმ.24:1-5; 41:2; 74:1; 76:2; 83:2,3; 87:1-3; 88:2. აღწერეთ ფსალმუნთა იმ ავტორების ცხოვრებისეული გამოცდილება და სულიერი მდგომარეობა, რომლებიც ნახსენები არიან თითოეულ ზემოთ მოყვანილ მუხლში.`

 სულიწმიდა შთააგონებდა მეფსალმუნეებს და მათ ნიჭებს იყენებდა, რათა ემსახურონ ღმერთს და თავიანთ რელიგიურ კრებულს. მეფსალმუნეები გულწრფელად მიძღვნილი და ღრმად მორწმუნე ადამიანები იყვნენ, მაგრამ ყველა ჩვენგანის მსგავსად, არც ისინი იყვნენ მოკლებული იმედგაცრუებასა და ცდუნებას. მიუხედავად იმისა, რომ ფსალმუნები ძალიან დიდი ხნის წინ დაიწერა, ისინი უთუოდ ასახავენ იმას, რასაც ჩვენ დღესაც განვიცდით. 

"მოვიდეს შენს წინაშე ჩემი ლოცვა, ყური მოაპყარ ვედრებას ჩემსას; რამეთუ აღივსო ვნებებით სული ჩემი და ჩემი სიცოცხლე ჯოჯოხეთს უახლოვდება" (ფსალმ.87:3,4). ეს არის 21-ე საუკუნეში მცხოვრები ადამიანის ღაღადი ისევე, როგორც იმის, ვინც დაახლოებით სამი ათასი წლის წინ ცხოვრობდა. 

ზოგ ფსალმუნში სიძნელეები მოიხსენიება, ზოგში კი ძირითადი ყურადღება სიხარულს ეთმობა.

მეფსალმუნეები შეღაღადებდნენ ღმერთს, რათა დაეხსნა ისინი და იღებდნენ მისგან დაუმსახურებელ წყალობას. ისინი განადიდებდნენ ღმერთს მისი ერთგულებისა და სიყვარულისთვის და თავადაც აღუთქვამდნენ მას ურღვევ ერთგულებას. ამრიგად, ფსალმუნების წიგნი – ღვთისმიერი გამოსყიდვის, მისი მადლისა და იმედის მოწმობაა. ფსალმუნები აძლევენ ღმერთის დაპირებას ყველას, ვინც რწმენით მიიღებს ღმერთის მიტევებისა და ახალი სიცოცხლის ძღვენს. ამავდროულად, ფსალმუნები არ ცდილობენ იმ სირთულეებისა და ტანჯვის დამალვას ან დაკნინებას, რომლებსაც ასე ხშირად ვაწყდებით ჩვენს დაცემულ წუთისოფელში. 

`როგორ მივიღოთ იმედი და ნუგეში ფსალმუნებიდან, როდესაც ვიცით, რომ მათი ავტორებიც კი ხშირად ხვდებოდნენ პირისპირ ისეთივე პრობლემებს, როგორსაც ჩვენ?`   