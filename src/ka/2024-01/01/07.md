---
title:  შემდგომი გამოკვლევისათვის 
date: 05/01/2024
---

წაიკითხეთ ე. უაითის წიგნიდან "წინასწარმეტყველები და მეფეები" თავი "ტაძარი და მისი მიძღვნა" (გვ. 35-50), წიგნიდან "უწყებანი ახალგაზრდებისთვის" თავი "მუსიკის სასარგებლო ზემოქმედება" (გვ. 291-293).

ფსალმუნების წიგნი შედგება 150 ფსალმუნისაგან, რომლებიც 5 წიგნად არიან დაჯგუფებული: წიგნი I (ფსალმუნები 1-40), წიგნი II (ფსალმუნები 41-71), წიგნი III (ფსალმუნები 72-88), წიგნი IV (ფსალმუნები 89-105) და წიგნი V (ფსალმუნები 106-150). ფსალმუნების წიგნის ხუთ ნაწილად დაყოფა ადრეული ებრაული ტრადიციაა, რომელიც მოსეს ხუთწიგნეულის ხუთ ნაწილად დაყოფის პარალელურია. 

ფსალმუნების წიგნი შეიცავს მოწმობას ზოგიერთ იმ დროისთვის უკვე არსებულ ფსალმუნთა სხვა კრებულებზე: კორახის ძეთა ფსალმუნების კრებულზე (ფსალმ.41-48; 83; 84; 86; 87), ასაფის ფსალმუნთა კრებულზე (ფსალმ.72-82), აღსავალთა საგალობლებზე (ფსალმ.119-133) და ალელუიას ფსალმუნებზე (ფსალმ.110-117; 145-150). ფსალმ.71:20 მოწმობს დავითის ფსალმუნების მომცრო კრებულის შესახებ.

მაშინ, როდესაც ფსალმუნების უმეტესობა უკავშირდება მეფე დავითის ეპოქას და ადრეულ მონარქიას (Xს. ძვ.წ.აღ.-ით), ფსალმუნების კრებული მომდევნო ასწლეულების განმავლობაშიც იზრდებოდა: დაყოფილი მონარქიის, ტყვეობისა და ტყვეობის შემდგომ პერიოდებში. სავსებით შესაძლებელია, რომ ებრაელმა მწიგნობრებმა ეზრას ხელმძღვანელობით გააერთიანეს იმ დროისათვის არსებული ფსალმუნთა მცირე კრებულები ერთ წიგნად, ახალ ტაძარში ღვთისმსახურების ორგანიზებაზე მუშაობის დროს. 

ის ფაქტი, რომ მწიგნობრებმა გააერთიანეს ფსალმუნების კრებული არ აუქმებს მის ღვთივსულიერებას. მწიგნობრები, ისევე, როგორც მეფსალმუნეები, ღმერთის მიძღვნილი მსახურები იყვნენ და მათ შრომას ღმერთი ხელმძღვანელობდა (ეზრ. 7:6-10). ფსალმუნების წიგნის ღვთაებრივ-ადამიანური ბუნება შეგვიძლია შევადაროთ იმას, თუ როგორ გაერთიანდა ღვთაებრივი და ადამიანური განკაცებულ უფალ იესოში. 

"მაგრამ ბიბლია, ღმერთის მიერ ნაბოძები თავისი ჭეშმარიტებებით, რომლებიც ადამიანურ ენაზე არის გადმოცემული, ღვთაებრივისა და ადამიანურის ერთობას წარმოადგენს. ასეთივე ერთობა იყო ქრისტეს ბუნებაში, რომელიც ღვთის ძე და კაცის ძე იყო. როგორც ნათქვამია ქრისტეს შესახებ, მსგავსად ბიბლიის შესახებაც სამართლიანად შეიძლება ითქვას: "სიტყვა ხორცი იქმნა და დაემკვიდრა ჩვენს შორის"." (ელენ უაითი. დიადი ბრძოლა. გვ.6). 

**კითხვები მსჯელობისათვის:**

`1.რას ნიშნავს ის ფაქტი, რომ ფსალმუნების წიგნი წარმოადგენს ლოცვებსა და საგალობლებს, რომლებსაც ღვთაებრივ-ადამიანური ბუნება აქვთ? როგორ გვეხმარება ეს აზრი (როგორი რთულიც არ უნდა იყოს მისი სრული ჩაწვდომა), რომ დავინახოთ ის სიახლოვე, რომლისკენაც მიისწრაფვის ღმერთი თავის ხალხთან? როგორ მიუთითებს ეს იმაზე, თუ რამდენად ახლოს არის ღმერთი კაცობრიობასთან და თითოეულ ჩვენგანთან?`

`2.მსჯელობისას ისაუბრეთ იმ შემთხვევებზე, როდესაც ფსალმუნებში აღმოგიჩენიათ სიტყვები, რომლებიც პირდაპირ თქვენი გულისკენ იყო მომართული. რა ნუგეში და იმედი იპოვეთ მათში?` 