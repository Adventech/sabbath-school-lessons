---
title:  როდესაც ვიყენებთ ფსალმუნებს ჩვენს ლოცვებში 
date: 07/01/2024
---

როგორ ცხოვრებისეულ ვითარებებში კითხულობთ ფსალმუნების წიგნს უფრო ხშირად? 

`წაიკითხეთ ფსალმ.104:5; კოლ. 3:16 და იაკ. 5:13. რა ადგილი უჭირავთ ფსალმუნებს ღმერთის თაყვანისცემის გამოცდილებაში?`

მარტივი გზა ვისწავლოთ ყოველდღე ფსალმუნებზე დაყრდნობით ლოცვა მდგომარეობს ყოველდღიურად თითო ფსალმუნის წაკითხვაში. შეგვიძლია დავიწყოთ პირველი ფსალმუნიდან და მივყვეთ მთელ წიგნს თანმიმდევრულად. კიდევ ერთი მეთოდი არის იმ ფსალმუნების წაკითხვა, რომლებიც შეესაბამება თქვენს ამჟამინდელ მდგომარეობას: არსებობს გოდების ფსალმუნები, ეროვნული გოდების ფსალმუნები, მადლიერების ფსალმუნები, ჰიმნები, მონანიების ფსალმუნები, სიბრძნის ფსალმუნები (ღვთის სიბრძნისა და ხელმძღვანელობის ძიება), ისტორიული ფსალმუნები, რისხვისა და მძვინვარების გამომხატველი ფსალმუნები, და მომლოცველობის ფსალმუნები. ამ კვარტლის განმავლობაში ჩვენ განვიხილავთ მრავალ მათგანს და შევისწავლით ამ ფსალმუნებს მათ კონტექსტში. 

მაშ, როგორ უნდა წავიკითხოთ ფსალმუნები?

ჯერ წაიკითხეთ ფსალმუნი და იფიქრეთ მასზე, შემდეგ კი ილოცეთ. ფსალმუნის უკეთესი გააზრება გულისხმობს მისი სხვადასხვა ასპექტის ანალიზს: რა სახით მიმართავს მეფსალმუნე ღმერთს და რა მიზეზების გამო წარმოიქმნა ეს ლოცვა. მიაქციეთ ყურადღება იმას, თუ რამდენად შეესაბამება თქვენი მდგომარეობა მეფსალმუნის გამოცდილებას და როგორ შეუძლია ფსალმუნს, რომ თქვენი გამოცდილების გამოხატვაში დაგეხმაროთ. გაოცებული დარჩებით იმით, თუ რამდენად ხშირად შეძლებთ საკუთარი გრძნობების გამოძახილის პოვნას და დაწერილის საკუთარ განცდებთან გაიგივებას. 

თუ ფსალმუნის რაღაც სიტყვები თქვენთვის გამოწვევას წარმოადგენს, დაფიქრდით, იქნებ თქვენი ახლანდელი იმედები იმასთან მიმართებაში, რასთანაც გამკლავება გიწევთ, მცდარია და გადაფასებას საჭიროებს. იმსჯელეთ ამ ფსალმუნის უწყებაზე ქრისტეს პიროვნებისა და მისი გამომსყიდველი საქმის ნათელში, იფიქრეთ ასევე ამოუწურავ იმედზე, რომელსაც გვანიჭებს ქრისტეს ღვაწლი. როგორც ვიცით, ან უნდა ვიცოდეთ, ყოველთვის სასარგებლოა ბიბლიაში ჩაწერილი ნებისმიერი უწყების განხილვა ქრისტესა და მისი ჯვრის ნათელში. 

მოძებნეთ ასევე ახალი მოტივები ლოცვისათვის, რომლებსაც ბადებს ესა თუ ის ფსალმუნი და დაფიქრდით მათ მნიშვნელობაზე თქვენთვის, თქვენი ეკლესიისა და სამყაროსთვის. სთხოვეთ ღმერთს, რომ ჩაგიდოთ მისი სიტყვა თქვენს გულსა და გონებაში. თუკი წაკითხული ფსალმუნი მიესადაგება რომელიმე იმ ადამიანის მდგომარეობას, ვისაც იცნობთ, აღავლინეთ მისთვის შუამდგომლური ლოცვა. საქმე იმაშია, რომ ფსალმუნების წიგნი ცხოვრების იმდენად ბევრ ასპექტს მოიცავს, რომ ჩვენ შეგვიძლია გავამდიდროთ ჩვენი სულიერი ცხოვრება მისი წაკითხვით და ჩვენს გულებში იმის შეთვისებით, რასაც იგი გვაუწყებს. 

`რას ნიშნავს ნება დავრთოთ "უფლის სიტყვას უხვად დამკვიდრდეს" ჩვენში (კოლ. 3:16)? რატომ არის ბიბლიის წაკითხვა პირველი და ყველაზე მნიშვნელოვანი ნაბიჯი ამ გამოცდილებისთვის?` 