---
title:  სასოწარკვეთილებიდან იმედისკენ 
date: 10/01/2024
---

ალბათ ყველასთვის ნაცნობია ღმერთისაგან მიტოვებულობის განცდა. ვის არ გასჩენია ფიქრებში შეკითხვა - "რატომ ხდება ასე?"

მეფსალმუნეებიც ისეთივე ადამიანები იყვნენ, როგორც ჩვენ. ეჭვგარეშეა, რომ სულიერი მარტოობის განცდა მათთვის კარგად ნაცნობი იყო. მართალია ზოგ განსაცდელს ცხოვრებაში ჩვენივე ცოდვების მიზეზით ვაწყდებით, მაგრამ ზოგჯერ ისეც ხდება, რომ გარკვეული განსაცდელები, ჩვენი აზრით, დაუმსახურებლად გვემთხვევა. ვის არ ჰქონია მასგავსი შემთხვევა? 

`წაიკითხეთ ფს.12.  ავტორის რომელი ორი ძირითადი მდგომარეობა შეგვიძლია გამოვარჩიოთ ამ ფსალმუნში? თქვენი აზრით, რომელმა გადაწყვეტილებამ გამოიწვია მკვეთრი ცვლილება მეფსალმუნის მდგომარეობაში?` 

"როდემდე დამივიწყებ უფალო, სამუდამოდ? როდემდე იქნები მიქცეული ჩემგან?" (ფს.12:2). და ისევ, ვის არ განუცდია მსგავსი რამ, როგორი მცდარიც არ უნდა იყოს ეს შეგრძნება? განა ღმერთს როდესმე დავიწყებია რომელიმე ჩვენგანი? 

მე-12 ფსალმუნი გვაჩვენებს, თუ როგორ ავირიდოთ ერთ-ერთი ყველაზე გავრცელებული შეცდომა – ლოცვის დროს მხოლოდ საკუთარ თავსა და საკუთარ პრობლემებზე კონცენტრაცია. ამ ფსალმუნს შეუძლია გარდასახოს ჩვენი ლოცვა და გვიბიძგოს, რომ ხელახლა ვამტკიცებდეთ ღმერთის მის ხალხთან ურთიერთობის უცვლელობასა და ერთგულებას. 

გოდებითა და ჩივილით დაწყებული ფსალმუნი, რა თქმა უნდა, ამით არ მთავრდება. და ეს ყველაზე გადამწყვეტი მომენტია. 

ეს ფსალმუნი გვეხმარება გააზრებულად მივიღოთ გადაწყვეტილება – მივენდოთ ღმერთის გამომსყიდველ ძალას (ფს.12:6), რათა ჩვენმა შფოთვამ და შიშმა (ფს.12:2-5) თანდათან დაუთმოს ადგილი ღმერთისგან მონიჭებულ ხსნას და რომ განვიცადოთ გადასვლა გოდებიდან ქებაზე, სასოწარკვეთილებიდან – იმედზე (ფსალმ.12:6).

მაგრამ ფსალმუნების სიტყვების ზედაპირული გამეორება მათი არსის წვდომის გარეშე ვერ გამოიწვევს ნამდვილ გარდასახვას. როდესაც ფსალმუნების სიტყვებით ვლოცულობთ, უნდა ვითხოვოთ სულიწმიდის დახმარება, რომ მოვიქცეთ ისე, როგორც ესა თუ ის ფსალმუნი მოითხოვს. ფსალმუნების წიგნი – ღმერთის სიტყვაა, რომლის მეშვეობითაც იცვლება მორწმუნეების ხასიათი და ქცევები, ეს არ არის უბრალოდ ინფორმაცია. ღვთის წყალობით, ფსალმუნების დაპირებები მართლაც სრულდება მორწმუნეების ცხოვრებაში. ეს ნიშნავს იმას, რომ ჩვენ ხელს ვუწყობთ ღმერთის სიტყვას აგვაშენოს ღმერთის ნების შესაბამისად და შეგვაერთოს ქრისტესთან, რომელმაც მთელი სრულყოფილებით გვაჩვენა ღმერთის ნება, და როგორც განკაცებული ღვთის ძე, თავადაც ლოცულობდა ფსალმუნებით.

`როგორ შეუძლიათ თქვენს განსაცდელებს თქვენი ღმერთთან დაახლოება? რატომ შეუძლიათ მათ დაგაშოროთ ღმერთს, სიფხიზლეს თუ არ გამოავლენთ?`