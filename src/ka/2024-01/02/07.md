---
title: შემდგომი გამოკვლევისათვის 
date: 12/01/2024
---

წაიკითხეთ ფსალმ.41:9 და თავი "პოეზია და სიმღერა" ელენ უაითის წიგნიდან "აღზრდა" (გვ. 159-169). ამ ტექსტების თანახმად, რა კავშირია ლოცვასა და სიმღერას შორის? 

ელენ უაითი აღწერს დავითის მონანიების ფსალმუნებს (მაგ.: ფსალმ.50) როგორც მისი სულის ენას, და ლოცვებს, რომლებიც ცოდვაზე ჭეშმარიტი წუხილის ნიმუშებია (იხ. ქრისტესკენ მიმავალი გზა. გვ. 24,25). იგი მოუწოდებს მორწმუნეებს, რომ ზეპირად დაიხსომონ ნაწყვეტები ფსალმუნებიდან, რომლებიც ღმერთის ჩვენს ცხოვრებაში არსებობის განცდას აძლიერებენ, და ხაზს უსვამს თავად იესოს ფსალმუნებით ლოცვის პრაქტიკას ისეთ დროს, როდესაც ცდუნებას ან დამთრგუნველ შიშს ედგა პირისპირ. იგი ასევე აღნიშნავს: "რა ხშირად მეორდება ჩვენს სულიერ ცხოვრებაში ეს ისტორია! რა ხშირად წმიდა საგალობლის სიტყვებით სულში წამოინთხევა მონანიებისა და რწმენის, იმედის, სიყვარულისა და სიხარულის წყაროები!... მართლაც, ბევრი საგალობელი ლოცვაა" (აღზრდა, გვ. 162-168).

როდესაც ვლოცულობთ და ვგალობთ ფსალმუნების სიტყვებით, ჩვენ ვიძენთ მეფსალმუნეთა დაჟინებულობას, გამბედაობას, სიმამაცესა და იმედს. ისინი გვამხნევებენ, რათა განვაგრძოთ ჩვენი სულიერი მოგზაურობა, და გვანუგეშებენ იმით, რომ მარტონი არ ვართ. სხვა ადამიანებიც ჩვენსავით გაიარეს ბნელი დრო და მაინც გაიმარჯვეს ღვთის მადლით. ამავე დროს, ფსალმუნები გვიცხადებს ქრისტეს ჩვენი გულისთვის მხურვალე შუამდგომლური ლოცვების გამოკრთომებს, ვინაიდან ის მარადის ცოცხალია, რათა გვიშუამდგომლოს (ებრ. 7:25). 

ფსალმუნების გამოყენება ლოცვასა და ღვთისმსახურებაში მორწმუნეთა კრებულს  საშუალებას აძლევს გააცნობიერონ ადამიანური გამოცდილების სრული სპექტრი და ასწავლის მორწმუნეებს, რომ ამ გამოცდილების სხვადასხვა ასპექტი შეიტანონ ღვთისმსახურებაში. ფსალმუნები – ღვთაებრივ-ადამიანური ლოცვები და საგალობლებია. სწორედ ამ მიზეზით, ფსალმუნების თანმიმდევრული ჩართვა ღვთისმსახურებაში მორწმუნეთა კრებულს ღმერთის ნებისა და მისი ქმედითი, მკურნალი მადლის შუაგულში მოაქცევს.  

**კითხვები მსჯელობისათვის:**

`1.რატომ არ არის საკუთარი სიტყვებით ლოცვა ერთადერთი გზა ლოცვისათვის? რა სარგებელი შეუძლია მოუტანოს ჩვენს სამლოცველო ცხოვრებას ფსალმუნების წიგნზე დაფუძნებულმა ლოცვამ?`

`2.როგორ შეუძლია ფსალმუნებს ჩვენი სამლოცველო გამოცდილების გამდიდრება? განიხილეთ ზოგიერთი პრაქტიკული მეთოდი, რომლითაც თქვენი ადგილობრივი ეკლესია შეძლებს ფსალმუნების გამოყენებას თავის ღვთისმსახურებაში.`

`3.რას გვამცნობს ფსალმუნების წიგნი მორწმუნის რთული სულიერი გზისა და ღმერთის მკურნავი მადლის ძალის შესახებ?`