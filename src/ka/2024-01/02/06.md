---
title:  კვლავ აღგვადგინე 
date: 11/01/2024
---

`წაიკითხეთ ფსალმ.59:1-5. როგორ ფიქრობთ, რა შემთხვევისთვის შეიძლება ეს ფსალმუნი შესაფერისი ლოცვა იყოს? რა სარგებელი შეგვიძლია მივიღოთ გოდების ფსალმუნებისაგან ცხოვრების სასიხარულო პერიოდებში?` 

გოდების ფსალმუნებს საერთოდ აღიქვამენ, როგორც იმ ადამიანების ლოცვებს, რომლებიც განსაცდელში იმყოფებიან და მძიმე ფიზიკურ, ფსიქოლოგიურ ან სულიერ პრობლემებს აწყდებიან, ან ყველას ერთად.

მაგრამ ეს არ ნიშნავს იმას, რომ კეთილდღეობის პერიოდში ამ ფსალმუნებს თავი უნდა ავარიდოთ. ხანდახან ფსალმუნის სიტყვები შეიძლება არ შეესაბამებოდეს მლოცველის ახლანდელ მდგომარეობას, მაგრამ მათი წაკითხვა მაინც სასარგებლო იყოს. როგორ?

პირველ რიგში, გოდების ფსალმუნები გვეხმარება უფრო მეტად გავიაზროთ, რომ ტანჯვა კაცობრიობის საერთო გამოცდილების ნაწილია და რომ ის შეიძლება დაემართოს როგორც მართლებს, ასევე უწმიდურებს. ფსალმუნები გვარწმუნებენ, რომ ღმერთი ზრუნავს ჩვენზე, გვანიჭებს ძალას და აგვარებს ჩვენს პრობლემებს გაჭირვების დროს. ამ ფსალმუნშიც კი, განსაცდელის ჟამს ("შეაზანზარე მიწა", ფსალმ.59:4) მეფსალმუნე გამოხატავს იმედს გადარჩენისა, რომელსაც ღმერთი მოავლენს საბოლოოდ. 

მეორეც, გოდების ფსალმუნები გვასწავლიან ტანჯვაში მყოფთა მიმართ თანაგრძნობას. როდესაც სიხარულით აღსავსენი ვმადლობთ ღმერთს, განსაკუთრებით ჩვენს საკრებულოებში, უნდა ვიფიქროთ მათზე, ვისაც ამ მომენტში ჩვენზე მეტად უჭირს. ასეთი ფსალმუნების სიტყვებით ლოცვას შეუძლია დაგვეხმაროს, რომ არ დავივიწყოთ ისინი, ვინც რთულ ეტაპს გადიან ცხოვრებაში. ფსალმუნების მიზანია აღგვიძრან სურვილი, რომ ვემსახუროთ განსაცდელში მყოფ ადამიანებს, ისევე, როგორც ამას იესო აკეთებდა. 

"ჩვენი სამყარო უზარმაზარი ლეპროზორიუმია, მაგრამ ქრისტე სნეულთა განსაკურნავად და სატანის ტყვეთათვის თავისუფლების საუწყებლად მოვიდა. იგი აღსავსე იყო ჯანმრთელობითა და ძალით და უძღვნა თავისი სიცოცხლე სნეულებს, მწყურვალებს, ავი სულებით შეპყრობილებს. მასთან მკურნალი ძალის მისაღებად მისულს არავის არ აქცევდა ზურგს. მან იცოდა, რომ ყველამ, ვინც დახმარებას ევედრებოდა, თავად მოიწია ყველა უბედურება, მაგრამ განკურნებაზე უარს არასოდეს ეუბნებოდა. და როდესაც ქრისტეს მადლი ეხებოდა ამ საბრალო სულებს, ისინი მყისვე აცნობიერებდნენ საკუთარ ცოდვილობას და ხშირად სულიერ სნეულებათაგანაც ისევე იკურნებოდნენ, როგორც ფიზიკურისგან. სახარებას უწინდებურად გააჩნია იგივე ძალა, და მაშინ რატომ არ უნდა ვხედავდეთ იგივე შედეგებს დღეს?" (ელენ უაითი, ქველმოქმედების მსახურება. გვ. 24,25).

`ვის იცნობთ ისეთს, ახლავე რომ სჭირდება არა მხოლოდ ჩვენი ლოცვა, არამედ დახმარებაც?` 