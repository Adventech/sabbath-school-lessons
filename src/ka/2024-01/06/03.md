---
title:  სამართალი ჩაგრულთათვის 
date: 05/02/2024
---

`წაიკითხეთ ფსალმ. 9:19; 11:6; 39:18; 112:7; 145:6-10; 40:2-4. რა უწყება ჟღერს ამ მუხლებში გაჭირვებულთა და ღატაკთათვის?` 

`როგორ ფიქრობთ, როდის და როგორ შეიძლება შესრულდეს ღმერთის დაპირებები ღატაკთა და უპოვართათვის, რომლებიც ფსალმუნთა ამ ნაწყვეტებშია მოცემული?` 

ღმერთი განსაკუთრებულად ზრუნავს სამართლიანობის აღდგენაზე ადამიანთა სხვადასხვა მოწყვლადი ჯგუფისთვის, მათ შორის, ღატაკთათვის, უპოვართათვის, ჩაგრულთათვის, ობოლთათვის, ქვრივებისა და უცხოტომელთათვის. ფსალმუნები, რჯულსა და წინასწარმეტყველებებთან ერთად, ნათლად საუბრობს ამის შესახებ (გამ. 22:21-27; ეს. 3:13-15). 

არაერთი ფსალმუნი იყენებს გამოთქმას "ღატაკი და უპოვარი", მაგრამ თავს არიდებს ეროვნული ან რელიგიური ნიშნით ჩაგრულთა წარმოჩენას. ეს იმიტომ ხდება, რომ ხაზი გაესვას ღმერთის ყოვლისმომცველ მზრუნველობას მთელ სამყაროსა და კაცობრიობაზე. 

გამოთქმა "ღატაკი და უპოვარი" მხოლოდ მატერიალური სიდუხჭირით არ შემოიფარგლება, არამედ ასევე გულისხმობს მოწყვლადობასა და უსუსურობას. ეს  გამოთქმა მოუხმობს ღმერთის თანაგრძნობას და წარმოაჩენს იმ იდეას, რომ ტანჯული სრულიად მარტოა და არ ჰყავს სხვა დამხმარე ღმერთის გარდა. დახასიათება "ღატაკი და უპოვარი" ასევე მიეკუთვნება გულწრფელობას, სიმართლესა და სიყვარულს ღმერთისადმი, როდესაც ვაღიარებთ ჩვენს სრულ დამოკიდებულებას ღმერთზე და უარს ვამბობთ თვითრწმენისა და თვითდამკვიდრების ყველანაირ კვალზე ჩვენს ცხოვრებაში. 

 ამავდროულად, ზრუნვა უპოვრებზე (ფსალმ. 40:2-4) ღმერთისადმი ხალხის ერთგულების გამოხატულებაა. მოწყვლადი ჯგუფების მიმართ ჩადენილი ბოროტება განსაკუთრებულად მძიმე ცოდვა იყო ბიბლიური კულტურისთვის (რჯლ. 15:7-11). ფსალმუნების წიგნი მოგვიწოდებს ავიმაღლოთ ხმა ნებისმიერი ჩაგვრის წინააღმდეგ. 

ფსალმუნების წიგნი ასევე ხაზს უსვამს იმას, რომ სიბრძნისა და უსაფრთხოების წყაროდ სუსტ ადამიანურ საშუალებებზე დაყრდნობა არაფრის მომტანია. ღვთის ხალხმა უნდა გაუძლოს ცდუნებას, რომელიც მდგომარეობს იმაში, რომ  ხსნის აბსოლუტური იმედი დაამყაროს ლიდერებსა და ინსტიტუტებზე, განსაკუთრებით მაშინ, როდესაც ეს უკანასკნელნი  აცდენილი არიან ღმერთის გზას.  

უფალი, თავისი მადლით, საკუთარ თავს აიგივებს ღატაკებთან, თავადაც გაღატაკდა, რომ მისი სიღატაკით გავმდიდრებულიყავით (2კორ. 8:9). ქრისტეს სიმდიდრე მოიაზრებს ცოდვის ტვირთისაგან გათავისუფლებას, ის ასევე გვპირდება მარადიულ სიცოცხლეს ღმერთის სასუფეველში (გამოცხ. 21:4). იესო ასრულებს ფსალმუნების დაპირებებს, როგორც უზენაესი მსაჯული, რომელიც განიკითხავს მოწყვლადი ადამიანების ყოველგვარ ჩაგვრას და ასევე მათ მიმართ მოვალეობების უგულებელყოფას (მათ. 25:31-46). 

`ვფიქრობთ თუ არა "ღატაკებსა და უპოვრებზე" ჩვენ შორის და რას ვაკეთებთ მათთვის?` 