---
title:  როდემდე განიკითხავ უმართებულოდ? 
date: 06/02/2024
---

უფალმა მიანიჭა ისრაელის მმართველებს ისრაელში სამართლიანობის დამყარების ძალაუფლება (ფსალმ. 71:1-7, 12-14). ისრაელის მეფეებს ეს ძალაუფლება ღმერთის ნებასთან შესაბამისობაში უნდა გამოეყენებინათ. მმართველთა მთავარი საზრუნავი მშვიდობისა და სამართლიანობის უზრუნველყოფა და საზოგადოების სოციალურად დაუცველ ფენებზე ზრუნვა უნდა იყოს. მხოლოდ ამ შემთხვევაში აყვავდება მთელი ერიც და მთელი დედამიწაც. სამეფო ტახტს ღმერთისადმი ერთგულება განამტკიცებს, და არა ადამიანური ძალისხმევა. 

`წაიკითხეთ ფსალმ. 81. რა ხდება მაშინ, როდესაც ხელმძღვანელები ბილწავენ სამართლიანობას და ავიწროებენ ადამიანებს, რომელთა დაცვაც ევალებათ? როგორია ამ უსამართლო მმართველთა დასასრული?` 

81-ე ფსალმუნში ღმერთი აცხადებს თავის სამსჯავროს ისრაელის უსამართლო მსაჯულთა წინააღმდეგ. სიტყვა "ღმერთები" (ფსალმ.81:1,6) - ეს აშკარად არც წარმართული ღმერთებია და არც ანგელოზები, რადგან მათ არასოდეს დაკისრებიათ ღვთის ხალხში სამართლიანობის აღდგენის ვალდებულება, ამიტომ შეუძლებელია მათი განკითხვა იმისათვის, რაც არ გაუკეთებიათ. ბრალდებები, რომლებიც ჩამოთვლილია ფსალმ. 81:2-4-ში, უკავშირდება თორას კანონებს, სადაც "ღმერთებში" ნაგულისხმევი არიან ისრაელის მმართველები (რჯლ. 1:16-18; 16:18-20; იოან. 10:33-35). ღმერთი ეკითხება "კაცის ძეებს", თუ რამდენად მართებულად განიკითხავენ და უწესებს მათ სასჯელს, რადგან როგორც აღმოჩნდა, ისინი არ არიან მართალი. მმართველები წყვდიადში დადიან და არ იციან (ფსალმ. 81:5), რადგან დაივიწყეს ღმერთის რჯული, რომელიც სინათლეა (ფსალმ.118:105). 

წმიდა წერილი მკაფიოდ ამტკიცებს, რომ უფალი ერთადერთი ღმერთია. ღმერთი უნაწილებს თავის მმართველობას სამყაროში მმართველ-ადამიანებს, რომლებიც მისი წარმომადგენლები არიან (რომ. 13:1). მაგრამ რამდენად ხშირად ბილწავდნენ კაცობრიობის ეს წარმომადგენლები მათთვის დაკისრებულ პასუხისმგებლობას როგორც ისტორიაში, ისე ამჟამად? 

81-ე ფსალმუნი დამცინავი ტონით ამხელს ზოგიერთი იმ მმართველის განდგომილებას, რომლებიც თავს "ღმერთებად" და სხვა ადამიანებზე უპირატესად მიიჩნევდნენ. მართალია ღმერთმა მიანიჭა ისრაელის ხელმძღვანელებს ძალაუფლება და პრივილეგია წოდებულიყვნენ "უზენაესის ძეებად" და წარმოედგინათ იგი, ღმერთი უარყოფს უწმიდურ ხელმძღვანელებს. ღმერთი ახსენებს მათ, რომ ისინი მოკვდავი არსებები არიან და იმავე მორალურ კანონებს ემორჩილებიან, რომლებსაც ყველა ადამიანი. არავინ დგას ღმერთის რჯულზე მაღლა (ფსალმ. 81:6-8). 

ღმერთი განიკითხავს მთელ სამყაროს. მისი ხალხიც პასუხისმგებელია ღმერთის წინაშე. ხელმძღვანელებიც და ხალხიც უნდა მიესადაგოს ღვთაებრივ მსაჯულს და მასზე დაამყაროს საბოლოო იმედები. 

`რა ძალაუფლება გაქვთ თქვენ სხვებზე? რამდენად სამართლიანად და პატიოსნად მართავთ? მიაქციეთ ამას ყურადღება.` 