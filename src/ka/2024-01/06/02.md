---
title:  დიდებული მეომარი 
date: 04/02/2024
---

`წაიკითხეთ ფსალმ.17:4-19; 75:4-10,13; 143:5-7. როგორ არის გამოსახული ღმერთი ამ მუხლებში? რას გვაუწყებს ეს მუხლები ღმერთის მზაობის შესახებ იხსნას თავისი ხალხი?` 

ეს საგალობლები განადიდებს ღმერთს იმისათვის, რომ მის ხელშია ძალაუფლება ბოროტ ძალებზე, რომლებიც მის ხალხს ემუქრება. ისინი გვიხატავს ღმერთს მთელი მისი სიდიადით, როგორც მეომარსა და მსაჯულს. ღმერთის, როგორც მეომრის სახე ხშირად გვხვდება ფსალმუნების წიგნში და ხაზს უსვამს მისი ერის გოდებასა და ტანჯვაზე ღმერთის პასუხის სიმკაცრესა და გარდაუვალობას. 

"და დაიგრგვინა უფალმა ზეცაში, და ზეციერმა გამოსცა ხმა თავისი სეტყვით და ნაკვერცხლებით. გაუშვა ისრები და მიმოფანტა და განაბნია ელვანი მრავალნი. და გამოჩნდნენ წყარონი წყალთა, და გაშიშვლდნენ ფუძენი სამყაროსი შენს მრისხანე დაძახილზე, უფალო, შენი პირის ქარის ქროლვაზე" (ფსალმ. 17:14-16). 

ღმერთის ქმედებათა ურყეობამ და ყოვლისმომცველობამ უნდა გაფანტოს ყველა ეჭვი, რომელიც უკავშირდება მის დიად მზრუნველობას, ტანჯულთა თანაგრძნობას და ბოროტების დამარცხების შესაძლებლობა. ჩვენ უბრალოდ უნდა დაველოდოთ, თუ როდის აღასრულებს ის ამას. 

ბოლოსდაბოლოს, მაშინაც კი, როდესაც ღმერთის ადამიანები, ისეთები, როგორიც დავითი იყო, ომებში მონაწილეობდნენ, ხსნა ადამიანის ხელით არ მოდიოდა. თავის მრავალრიცხოვან ბრძოლებში ღვთის ერის მტრების წინააღმდეგ დავითი განადიდებდა ღმერთს, როგორც მას, ვინც მოიპოვა ყველა გამარჯვება. დავითისთვის მარტივი იყო, რომ ყველაფერი, რაც ხდებოდა, მისი ურიცხვი გამარჯვება და წარმატება საკუთარი თავისთვის მიეწერა, მაგრამ მას ეს არ გაუკეთებია. მან იცოდა, თუ ვინ იყო მისი ძალების წყარო. 

მართალია დავითი ამტკიცებს, რომ უფალი ასწავლის მის ხელს ომს (ფსალმ. 17:35), მაგრამ არსად ფსალმუნების წიგნში იგი არ ეყრდნობა საკუთარ საომარ უნარ-ჩვევებს. ამის ნაცვლად, უფალი იბრძვის დავითისთვის და დაიხსნის მას (ფსალმ. 17:48,49). 

ფსალმუნებში დავითი, რომელსაც უკვე მოპოვებული ჰქონდა წარმატებული მეომრის სახელი, საკუთარ თავზე იღებს დახვეწილი მუსიკოსის როლს და განადიდებს უფალს, როგორც თავისი ერის ერთადერთ მხსნელსა და დამხმარეს (ფსალმ. 143:10-15). უფლის განდიდება და ლოცვა – ეს არის წყარო დავითის ძალისა, რომელიც ნებისმიერ საომარ აღჭურვილობაზე უფრო მტკიცეა. მხოლოდ ღმერთს უნდა ვენდოთ და მხოლოდ მას ვეთაყვანოთ. 

`რა ნიჭებს, უნარებსა და წარმატებასაც არ უნდა ფლობდეთ ცხოვრებაში, რატომ არის მნიშვნელოვანი, რომ გახსოვდეთ მათი წყარო? რა საშიშროების წინაშე დადგებით, თუ დაივიწყებთ ამ წყაროს?` 