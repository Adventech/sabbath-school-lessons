---
title:  გადმოაფრქვიე შენი მრისხანება 
date: 07/02/2024
---

`წაიკითხეთ ფსალმ. 57:7-9; 68:23-29; 82:10-18; 93:1,2; 136:7-9. რა გრძნობებს გადმოსცემს ეს ფსალმუნები? ვინ აღასრულებს სამსჯავროს ამ ფსალმუნებში?`

ზოგიერთ ფსალმუნში ვხედავთ, როგორ ევედრებიან მეფსალმუნეები ღმერთს, რომ შური იძიოს კონკრეტულ ადამიანებსა თუ ერებზე, რომლებიც ცდილობენ, ან უკვე მიაყენეს ზიანი მეფსალმუნეებს, ან მათ ხალხს. ამ ფსალმუნებმა შეიძლება დაგვაბნიოს მათში გამოყენებული მძაფრი გამოთქმებისა და მტერთა მიმართ სიყვარულის ბიბლიურ პრინციპთან აშკარა შეუსაბამობის გამო (მათ. 5:44).

ამის მიუხედავად, მეფსალმუნის აღშფოთება ჩაგვრასთან დაკავშირებით – სიკეთეა. ეს იმას ნიშნავს, რომ მეფსალმუნეებს სიკეთისა და ბოროტების საკითხთან იმაზე უფრო სეროზული დამოკიდებულება ჰქონდათ, ვიდრე ბევრ სხვა ადამიანს. ისინი განიცდიან, და თან ძალიან განიცდიან იმ ბოროტებას, რომელიც სამყაროში ხდება არა მხოლოდ მათთან მიმართებით, არამედ სხვა ადამიანებთანაც. 

`რა დამოკიდებულება უნდა გვქონდეს ისეთ ვითარებებთან, სადაც უსამართლო სამსჯავროს ვხედავთ?` 

თუმცა არსად, არცერთი მეფსალმუნე არ უწოდებს საკუთარ თავს შურისძიების იარაღს. ამის ნაცვლად ისინი შურისძიების ბერკეტს მხოლოდ ღმერთს აბარებენ ხელთ. ფსალმუნების წიგნში ჩაწერილია შეხსენება ღმერთის აღთქმის წყევლების შესახებ (რჯლ. 27:9-16) და ისმის ვედრება ღმერთისადმი, რომ მან დაპირებისამებრ იმოქმედოს.

ფსალმუნები ღმერთის მოსალოდნელი სამსჯავროს წინასწარმეტყველური გამოცხადებაა; ეს მხოლოდ მეფსალმუნეების ლოცვები არ არის. 136-ე ფსალმუნი საუბრობს ღმერთის სამსჯავროს შესახებ ბაბილონზე, რაც წინასწარმეტყველებთანაც გვხვდება. გაცამტვერება, რომელიც ბაბილონელებმა სხვა ერებს მოუტანეს, მათვე მიუბრუნდებათ. ფსალმუნები გადმოგვცემს ღმერთის გაფრთხილებას იმის შესახებ, რომ ბოროტება მარადიულად დაუსჯელი არ დარჩება. 

ღმერთის საზღაური სამართლიანობასაც მოიცავს და მადლსაც. ღმერთის შვილები მოწოდებული არიან ილოცონ მათთვის, ვინც ცუდად ეპყრობა მათ და ასეთი ადამიანების ღმერთთან მოქცევის იმედიც კი უნდა იქონიონ (ფსალმ. 82:19; იერ. 29:7). 

მაგრამ როდესაც შევეცდებით, რომ ეს ფსალმუნები ჩვენი მტრების შეყვარების ბიბლიურ პრინციპს დავუკავშიროთ, უნდა ვიფრთხილოთ, რომ არ შევასუსტოთ ამ ფსალმუნებში გამოხატული მტკივნეული გამოცდილება. ღმერთი აღიარებს თავისი შვილების ტანჯვას და არწმუნებს მათ, რომ "ძვირფასია უფლის თვალში სიკვდილი მისი წმიდებისა" (ფსალმ. 115:6). ღმერთის სამსჯავრო ავალდებულებს ღვთის ხალხს, რომ ხმა აიმაღლოს ყოველგვარი ბოროტების წინააღმდეგ და ეძიოს ღმერთის სასუფეველი, მთელი მისი სისავსით. ფსალმუნები ასევე იზიარებს ტანჯვაში მყოფი ადამიანების მოლოდინებს და ეხმარება მათ იმის გაცნობიერებაში, რომ ღმერთმა იცის მათი განსაცდელის შესახებ და ერთ დღესაც სამართლიანობა იზეიმებს. 

`ვის არ უფიქრია შური ეძია მათზე, ვინც დიდი ზიანი მოგვაყენა ჩვენ ან ჩვენს საყვარელ ადამიანებს? როგორ გვეხმარება ეს ფსალმუნები, რომ მსგავსი განცდები სწორ ჭრილში დავინახოთ?` 