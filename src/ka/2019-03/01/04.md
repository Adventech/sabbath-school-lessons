---  
title:  დედამიწის  მმართველები
date:   02/07/2019  
---  

წმიდა  წერილის  თანახმად, ედემის  ბაღსა  და  პირველყოფილ  დედამიწას  გააჩნდა  ყოველივე  საჭირო, რათა  მასზე  აყვავებულიყო  ცხოვრება  და  ადამიანთა  კეთილდღეობა. მაგრამ  ღმერთმა  შექმნაში  განსაზღვრული  როლი  გამოუყო  ადამსა  და  ევას, ასევე  ჩვენც, მათ  შთამომავლებს. ის  ფაქტი, რომ  ამ  ახალ  სამყაროში  პირველ  ადამიანებს  განსაკუთრებული  სტატუსი  მიენიჭათ, მაშინვე  გახდა  ნათელი _ არა  მხოლოდ  იმაზე  მსჯელობით, თუ  როგორ  შეიქმნენ  ისინი.

ადამის  პირველი  დავალება  იყო  ცხოველებისთვის  და  ფრინველებისთვის  სახელების  შერჩევა (იხ. დაბ. 2:19). ამას  მოჰყვა  ღვთის  კიდევ  ერთი  დავალება  და  კურთხევა: “და  აკურთხა  ისინი  ღმერთმა  და  უთხრა  მათ  ღმერთმა: “ინაყოფიერეთ  და  გამრავლდით, და  აღავსეთ  ქვეყანა  და  დაეუფლეთ  მას; და  ბატონობდეთ  ზღვის  თევზებზე  და  ციურ  ფრინველებზე, და  ყოველ  ცხოველზე, რომელიც  კი  მიწაზე  დაცოცავს” (დაბ. 1:28).

`წაიკითხეთ  და  დაბ. 1:28 შეადარეთ  დაბ. 2:15-ს. როგორ  დაახასიათებდით  ერთი  ან  ორი  წინადადებით  ადამიანის “თანამდებობრივ  მოვალეობებს”?`

ქრისტიანობის  ისტორიის  განმავლობაში  ამ  მუხლით (დაბ. 1:28) ადამიანები  ხშირად  ასაბუთებდნენ  თავიანთ  უფლებას  პირადი  მიზნებისთვის  გამოიყენონ  ბუნება  მანამ, სანამ  არ  გაანადგურებენ  მას. ეჭვგარეშეა, სამყარო  ადამიანის  საკეთილდღეოდ  შეიქმნა. თუმცა  მისი  პასუხისმგებლობა  იმაში  მდგომარეობს, რომ “დაამუშავოს  და  დაიცვას  იგი” (დაბ. 2:15).

როცა  ვსაუბრობთ  რესურსების  მართვასთან  დაკავშირებით, უპირველეს  ყოვლისა, ვფიქრობთ  ფულზე. მაგრამ  წმიდა  წერილში  პირველი  განკარგულება, რომელიც  რესურსების  მართვას  ეხებოდა, აცხადებს, რომ  უნდა  ვიზრუნოთ  მიწაზე, რომელიც  ღმერთმა  შექმნა  და  მოგვანდო. ადამისა  და  ევას  მიმართ  დავალება  ასევე  გულისხმობდა, რომ  მიწას  გამოიყენებდნენ  მათი  შვილებიც  და  მომავალი  თაობაც. თავდაპირველი  ჩანაფიქრის  თანახმად, შექმნილი  სამყარო  ადამიანებისთვის  უნდა  დარჩენილიყო  სიცოცხლის, სიკეთისა  და  სილამაზის  წყაროდ, ხოლო  ადამსა  და  ევას  განეკუთვნა  მნიშვნელოვანი  როლი - მასზე  ზრუნვა.

მიწა  დღესაც  უფალს  ეკუთვნის (იხ. ფსალმ. 23:1), ჩვენ  კი  კვლავ  ვართ  მოწოდებულნი  ვმართოთ  ყველაფერი, რაც  ღმერთმა  მოგვაბარა. შეიძლება  ითქვას  კიდეც, რომ  ცოდვით  დაცემულ  წუთისოფელში  ჩვენზე, როგორც  გამგებლებზე, უფრო  დიდი  პასუხისმგებლობაა  დაკისრებული.

`რას  ნიშნავს  დღეს  თქვენთვის  ცოდვით  დაცემულ  წუთისოფელში  იყოთ  დედამიწის  გამგებლებზე? როგორ  მოქმედებს  თქვენს  ყოველდღიურ  ცხოვრებაზე  ამ  პასუხისმგებლობის  გაცნობიერება?`