---
title: პავლეს ხელმძღვანელობა: როგორ უნდა იცხოვრო და გიყვარდეს
date: 28/08/2019
---

რომაელთა მიმართ პავლეს წერილი კარგად არის ცნობილი დიდებული ჭეშმარიტების - იესო ქრისტეში რწმენით გადარჩენის შესახებ თავისი საფუძვლიანი ახსნა-განმარტებით. მაგრამ მე-11 თავის შემდეგ ამ ეპისოტლეში ხდება აქცენტის გადანაცვლება. პავლე გვთავაზობს პრაქტიკულ ხელმძღვანელობას, რომელიც გვასწავლის სწორად ცხოვრებასა და სიყვარულს. იგი ემყარება მადლს და ღვთის სიყვარულს და ასახვა ჰპოვა ქრისტეს მსახურებასა და სახარებაში: "ამრიგად, შეგაგონებთ, ძმებო, ღვთის წყალობებით, რომ შესწიროთ თქვენი სხეული ცოცხალ, წმიდა, ღვთის სასურველ მსხვერპლად, რაც თქვენი სულიერი მსახურება იქნება" (რომ. 12:1). პავლე თითქოს ამბობს, რომ ჩვენი ცხოვრება ზუსტად ასეთი უნდა გახდეს ქრისტეს მიერ გაღებული გადამრჩენელი მსხვერპლის წყალობით.

`წაიკითხეთ რომ. 12 და შეაჯამეთ. ყურადღება მიაქციეთ განკარგულებას, რომ სხვა ადამიანების, განსაკუთრებით გაჭირვებულთა მიმართ გამოვხატოთ სიყვარული და მზრუნველობა.`

გარკვეულწილად, მე-12 თავი არის მოკლე ჩამონათვალი მრავალი თემისა, რომელთაც პავლე დაწვრილებით განიხილავს თავის სხვა წერილებში. იგი საუბრობს ეკლესიის შიგნით არსებული სხვადასხვა როლებისა და ნიჭების შესახებ, მათ შორის, სხვებისადმი მსახურების, მორალური მხარდაჭერისა და გულუხვი გაცემის თემებზეც (იხ. მუხ. 3-8). და ეს ყველაფერი ცხოვრებაში უნდა აისახოს ენთუზიაზმითა და, უპირველეს ყოვლისა, სიყვარულით (იხ. მუხ. 9-11).

პავლე გვიჩვენებს ასეთი ცხოვრების პრაქტიკულ მხარეს. იგი მორწმუნეებს მოუწოდებს მწუხარებისა და დევნის დროს გამოხატონ მოთმინება, იზრუნონ ღატაკ ადამიანებზე, ყველა შესაძლო შემთხვევაში იყვნენ მშვიდობისმყოფელნი და, როგორც უწინ აღვნიშნეთ, ბოროტება დაამარცხონ სიკეთით (იხ. რომ. 12:20,21).

ამ თავში აღწერილია განახლებული კაცის ცხოვრება, მისი ღვთისადმი მსახურება როგორც პირადი, ასევე საეკლესიო საკრებულოს შემადგენლობაშიც. პავლეს სურდა, ქრისტესკენ ახალმოქცეულ მიმდევრების შეეცნოთ მნიშვნელოვანი აზრი: მათი ცხოვრება, პრიორიტეტები, ქცევები კარდინალურად უნდა შეიცვალოს ქრისტეს მიერ ჯვარზე გაღებული მსხვერპლისა და ბოძებული მარადიული სიცოცხლის იმედის საპასუხოდ. მათ იცოდნენ, თუ როგორია იცხოვრო რომის იმპერიის ცენტრში დესპოტურ და ხანდახან სასტიკ საზოგადოებაში, მაგრამ პავლე ასწავლის იცხოვრონ სხვანაირად: "ნუ მიესადაგებით ამ წუთისოფელს, არამედ შეიცვალენით თქვენი გონების განახლებით" (რომ. 12:2).

`რა სახის შეხედულებებისა და ჩვევებისაგან უნდა გავთავისუფლდეთ, რათა ვიცხოვროთ და გვიყვარდეს ისე, როგორც იესო ქრისტეს მიმდევარს შეჰფერის?`