---  
title:  საიუბილეო  წელიწადი
date:   11/07/2019  
---  

ისრაელი  ხალხი, რომელმაც  საკუთარი  სახლი  დაკარგა, ელოდა  ღვთის  დაპირების  აღსრულებას, რომ  მიყვანილი  იქნებოდა  აღთქმულ  მიწაზე. მიწა, რომელიც  მათთვის  უფალმა  შეარჩია, ახალი  საზოგადოების  ადგილად  უნდა  ქცეულიყო  ქანაანში. ღვთის  ხელმძღვანელობით  იესო  ნავეს  ძემ  ბრძნულად  გაყო  მიწა  ტომებისა  და  მათი  ოჯახებისთვის.

მაგრამ  უფალმა  ასევე  იცოდა, რომ  მიწაზე  ბატონობასთან  დაკავშირებული  სიმდიდრე  და  რესურსი  დროთა  განმავლობაში  მცირე  რაოდენობის  ადამიანთა  ხელში  მოექცევა. ოჯახური  პრობლემები, ავადმყოფობა, მცდარი  გადაწყვეტილებები  და  სხვა  უბედურებები  მიწის  ზოგიერთ  მეპატრონეს  იქამდე  მიიყვანს, რომ  საკუთარი  ტერიტორიების  გაყიდვას  დაიწყებენ  მოკლევადიანი  სარგებლისთვის  ან  უბრალოდ  იმისთვის, რომ  იცოცხლონ. ამავდროულად, ოჯახმა  მომავალი  თაობისთვის  შეიძლება  დაკარგოს  საკუთრება.

ამიტომ  ღმერთმა  უბრძანა  ისრაელიანებს  არ  გაეყიდათ  მიწა  სამუდამოდ. ღვთის  დადგენილების  თანახმად, მიწა  შეიძლება  გაიყიდოს  შემდეგ “საიუბილეო  წლამდე”, რომლის  განმავლობაშიც  ოჯახს  უფლება  ჰქონდა  ნებისმიერ  დროს  გამოესყიდა  თავისი  საკუთრება. ღმერთი  კიდევ  ერთხელ  ახსენებს  ადამიანებს  მათი  ურთიერთობის  შესახებ  და  იმას, თუ  რა  ზეგავლენას  ახდენს  ეს  სხვებთან  ურთიერთობაზე: “მიწა  არ  გაიყიდება  სამუდამოდ, რადგან  ჩემია  მიწა. თქვენ  ხომ  ხიზნები  ხართ  ჩემთან” (ლევ. 25:23).

`წაიკითხეთ  ლევ. 25:8-23. რა  ცვლილებები  მოხდებოდა  საზოგადოებაში, თუკი  ადამიანები  დაიცავდნენ  ამ  პრინციპებს  და “არ  აწყენინებდნენ  ერთმანეთს”?`

“უფლის  მიერ  დადგენილი  წესებით  ქონების  განაწილება  ადამიანთა  თანასწორობას  უწყობდა  ხელს. შაბათის  წელიწადის, განსაკუთრებით  კი  საიუბილეო  წლის  დადგომა  აღკვეთდა  გასულ  წლებში  ერის  პოლიტიკური  და  სოციალური  ცხოვრების  ხინჯებს” (ე. უაითი. პატრიარქები  და  წინასწარმეტყველები, გვ. 534).

ისტორიკოსები  არ  არიან  დარწმუნებულნი  იმაში, რომ  ამ  ეკონომიკურ  და  სოციალურ  ციკლებს  ზუსტად  იცავდნენ  დროის  რომელიმე  რომელიმე  მნიშვნელოვნად  ხანგრძლივი  პერიოდის  განმავლობაში (იხ. 2ნეშტ. 36:21). მიუხედავად  ამისა, ეს  წესები  საშუალებას  გვაძლევს  დავინახოთ, თუ  როგორ  იქნებოდა  მოწყობილი  სამყარო, თუკი  ღვთის  მცნებებს  ზუსტად  დაიცავდნენ. უფრო  მეტიც, ეს  ბრძნული  კანონები  ხაზს  უსვამს  ღვთის  მზრუნველობას  გაჭირვებულთა  და  ჩაგრულთა  მიმართ, ასევე  გამოხატავს  უფლის  სურვილს, რათა  სამართლიანობა  აისახოს  ადამიანთა  პრაქტიკულ  ცხოვრებაში.