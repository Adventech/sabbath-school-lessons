---  
title:  ღმერთი, რომელსაც  ესმის
date:   07/07/2019  
---

<h3 class="ka_geo"> გამოსაკვლევად შემოთავაზებული ბიბლიური მუხლები:</h3>
გამ. 3:7; მათ. 22:37-40; გამ. 22:21-23; რჯლ. 14:22-29; 26:1-11; ლევ. 25:9-23.


“ხილვით  ვიხილე  ტანჯვა  ჩემი  ხალხისა, რომელიც  ეგვიპტეშია, და  ვისმინე  მისი  კვნესა  აღმსრულებელთაგან, რადგან  მე  ვიცი  მისი  სატკივარი” (გამ. 3:7).

მოლოდინის  ოთხასი  წელიწადი - ეს  დიდი  დროა, განსაკუთრებით  როცა  მონობის  უსასტიკეს  პირობებში  გიწევს  ლოდინი. ღმერთი  დაპირდა, რომ  გამოიყვანს  თავის  ხალხს  ეგვიპტედან  და  დააბრუნებს  აღთქმულ  მიწაზე, თუმცა  ებრაელებს  თაობიდან  თაობამდე  უწევდათ  ემუშავათ  შემავიწროებელ  კერპთაყვანისმცემლებზე, აემაღლებინათ  მათი  კეთილდღეობა  და  ავტორიტეტი. ღმერთმა  კი, თითქოს  დაივიწყა  ისინი  და  დუმდა.

მაგრამ  განვლო  დრომ  და  უფალმა  თავი  გამოამჟღავნა  საოცარი  სახით. შორეულ  უდაბნოში  ალმოდებულ  ბუჩქში  იგი  გამოეცხადა  გაქცეულ  პრინცსა  და  თავმდაბალ  მწყემსს - მოსეს, რომელშიც  ძლივს  თუ  შეიმჩნეოდა  ლიდერის  თვისებები. მან  მოსეს  დაავალა  საქმე. პირველ  რიგში  მოსე  უნდა  დაბრუნებულიყო  ისრაელიანებთან  ეგვიპტეში  უწყებით, რომ  ღმერთმა  ისმინა  და  დაინახა  მათი  შევიწროება  და  მისთვის  მნიშვნელოვანია  მათი  ბედი. ფაქტობრივად, მას  უნდა  მოემოქმედებინა  ის, რაც  ძირფესვიანად  შეცვლიდა  მათ  მდგომარეობას.

`წაიკითხეთ  გამ. 3:16,17. რატომ  იყო  ღვთისთვის  მნიშვნელოვანი  თავისი  გეგმა  ადამიანებისთვის  აღენიშნა  ამ  უწყებით? რა  იპყრობს  თქვენს  ყურადღებას  ღვთის  მოწოდებაში?`

მაგრამ  ღმერთი  არ  ჩერდება  ამაზე. მან  არა  მხოლოდ  გეგმა  შეიმუშავა  უკეთეს  მიწაზე  ხალხის  გადასასახლებლად, არამედ  ისურვა  კიდეც, რომ  მისი  ხალხი  ეგვიპტის  მიწიდან  არ  წასულიყო  ხელცარიელი. ასწლეულების  განმავლობაში  ისინი  ამრავლებდნენ  ეგვიპტის  იმპერიის  ქონებას. ღმერთმა  წინასწარ  იცოდა  ფარაონის  ჯიუტი  წინააღმდეგობის  შესახებ  და  დაარწმუნა  მოსე, რომ  ისრაელიანები  დაჯილდოვდებიან  მონურ  შრომაში  გატარებული  წლების  გამო: “და  ამ  ხალხს  მადლს  ვაპოვნინებ  ეგვიპტელთა  თვალში. როცა  წახვალთ, არ  წახვალთ  ხელცარიელნი” (გამ. 3:21). დამცირების  მრავალი  წლის  შემდეგ  ღმერთმა  გამოიყენა  საშუალება, რათა  ყოფილი  მონებიდან  ჩამოეყალიბებინა  ახალი  სამაგალითო  საზოგადოება. მისი  გეგმა  მდგომარეობდა  იმაში, რომ  ეს  მტკიცე  და  სიცოცხლისუნარიანი  საზოგადოების  ახალი  ტიპი  მაგალითი  გამხდარიყო  გარშემომყოფ  ხალხთათვის  და  აბრაამის  მსგავსად, კურთხევა  ყოფილიყო  მთელი  წუთისოფლისთვის.

`რამდენად  მნიშვნელოვანია  ვიცოდეთ, რომ  ღმერთი  ხედავს  ადამიანთა  ტანჯვას  და  ესმის  მისი  თხოვნა  დახმარებასთან  დაკავშირებით? რას  გეუბნებათ  ეს  თქვენ  ღმერთის  შესახებ? იხ. გამ. 4:31.`