---  
title:  ათი მცნება  
date:   08/06/2019  
---  
  
`წაიკითხეთ მათ. 22:37-40, შემდეგ კი - გამ. 20:1-17. როგორ გეხმარებათ იესოს მიერ მოკლედ ჩამოყალიბებული მცნებები კითხვის პროცესში გააცნობიეროთ ათივე მცნებიდან თითოეული?`

ათი  მცნების  ტექსტი  წააგავს  კონსტიტუციის  ტექსტს. მოკლე  წინათქმის  შემდეგ, რომელშიც  მოცემულია  შემდგომი  წესების  საფუძველი (მოცემულ  შემთხვევაში, ეს  არის  ღვთის  ხალხის  გათავისუფლების  ფაქტი), საბუთში  ჩამოთვლილია  ძირითადი  პრინციპები, რომელსაც  ეფუძნება  ხალხი. ამ  შემთხვევაში, მოცემული  იყო  კონკრეტული  განკარგულებები, რომლის  წყალობითაც  ადამიანები  შეძლებდნენ  უკეთეს  ცხოვრებას, გამოხატავდნენ  ღვთისა  და  ერთმანეთის  მიმართ  სიყვარულს. არ  არის  გასაკვირი, რომ  ქრისტიანული  მემკვიდრეობის  მქონე  მრავალი  ხალხი  თავიანთ  კანონებს  ამ  მთავარ  პრინციპებზე  აფუძნებს.

და  თუმცა  ამ  განკარგულებებიდან  უმრავლესობა  ლაკონურია, ჯეროვნად  უნდა  შეფასდეს  ათი  მცნების - სიცოცხლის  რჯულის, ზეგავლენისა  და  მოცულობის  სიდიდე. მაგალითად, მეექვსე  მცნება “არა  კლა” (იხ. გამ. 20:13) გულისხმობს “ყოველ  უსამართლო  ქმედებას, რომელიც  ადამიანის  სიცოცხლეს  ხელყოფს”, აგრეთვე  ჩვენს “გულგრილ  დამოკიდებულებას  ადამიანთა  გაჭირვებისა  და  საჭიროებებისადმი” (პატრიარქები  და  წინასწარმეტყველები, გვ. 308). ქურდობის  აკრძალვა (იხ. გამ. 20:15) ანალოგიურად  გმობს “მონებით  ვაჭრობასა  და  დამპყრობლურ  ომებს”. იგი “მოითხოვს  სამართლიან  ანგარიშსწორებას  ვალებთან  ან  ხელფასის  გაცემასთან  დაკავშირებით”, აგრეთვე  კრძალავს “ყოველგვარი  სარგებლის  მიღების  მცდელობა  ვიღაცის  გამოუცდელობის, სისუსტის  ან  უბედურების  ხარჯზე” (პატრიარქები  და  წინასწარმეტყველები, გვ. 309).

ადვილად  შეგვიძლია  დავარწმუნოთ  საკუთარი  თავი  იმაში, რომ  ძალიან  კარგი  ადამიანები  ვართ. მაგალითად, თუკი  არასდროს  მოგვიპარავს  ან  მოგვიკლავს  ვინმე, ე. ი. ჩვენს  ცხოვრებაში  ყველაფერი  რიგზეა. მაგრამ  როცა  იესო  საუბრობდა  მცნებებზე, მან  გასაგებად  ჩამოაყალიბა, რომ  მათი  დაცვა  არ  წარმოადგენს  ამა  თუ  იმ  მითითებების  უბრალო  ფორმალურ  აღსრულებას, არამედ  რაღაც  უფრო  მეტს. ეს  კიდევ  ჩვენი  მოტივებისა  და  აზრების  სიწმიდეა  და  რაღაცის  არ  გაკეთების  სურვილიც  კი, რასაც  შეუძლია  მიგვიყვანოს  ღვთის  მცნებების  დარღვევამდე (იხ. მათ. 5:21-30).

წარმოიდგინეთ, როგორი  იქნებოდა  საზოგადოება, თუკი  ყოველი  ადამიანი  სერიოზულად  მიუდგებოდა  ათ  მცნებას  და  ეცდებოდა  ცხოვრებაში  აღესრულებინა  ყოველი  მათგანი. ეს  იქნებოდა  არაჩვეულებრივად  მოქმედი  საზოგადოება, რომელშიც  ყოველი  ქცევის  მამოძრავებელ  ძალას  წარმოადგენდა  ღვთის  მიმართ  სიყვარული, ასევე  ერთმანეთის  მიმართ  მზრუნველობა  და  სიყვარული.

`რატომ  არის, რომ  ათ  მცნებას  ხშირად  ვიწრო  გაგებით  აღვიქვამთ  და  ყურადღებას  არ  ვაქცევთ  ჩვენს  ცხოვრებაში  ამ  მნიშვნელოვანი  პრინციპების  უფრო  ფართო  გამოყენებას? რატომ  არის, რომ  პრაქტიკულად  უფრო  ადვილია  დაიცვა  მცნების  ასო, ვიდრე  სული?`