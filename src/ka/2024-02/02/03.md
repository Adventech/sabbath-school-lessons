---
title:  განგებამ იხსნა ქრისტიანები 
date: 08/04/2024
---

ღმერთის წყალობა, მადლი, განგება და წინასწარჭვრეტა ნათლადაა გაცხადებული იმ მოვლენებში, რომლებმაც იერუსალიმის დაცემა გამოიწვია. გაიუს ცესტიუსი, რომელიც რომაულ ლეგიონს ედგა სათავეში ახ. წ. 66 წელს დაესხა თავს ქალაქს. რომაელებმა მოახერხეს ქალაქში შეღწევა, თუმცა მათი თავდასხმა მოიგერიეს და მათ უკან დაიხიეს. იუდეველთა ლაშქარი დაედევნა მათ და მოიპოვა გამარჯვება. 

იმ დროს, როდესაც რომაელებმა უკან დაიხიეს, ხოლო იუდეველები მათ აედევნენ, იერუსალიმის ქრისტიანებმა გაქცევით შეაფარეს თავი პელას პერეაში, მდინარე იორდანეს გადაღმა. "ქრისტიანებს მიეცათ აღთქმული ნიშანი და ქრისტეს სიტყვის მორწმუნე ხალხს - გადარჩენის საშუალება. მოვლენები ისე განვითარდა, რომ არც იუდეველნი და არც რომაელნი არ ეწინააღმდეგებოდნენ ქრისტიანთა გასვლას ქალაქიდან" (ელენ უაითი. დიადი ბრძოლა. გვ. 30). 

`წაიკითხეთ ფს. 45:2 და ეს. 41:10. იმსჯელეთ ამ საოცარ დაპირებებზე. თუ გქონიათ შემთხვევები, როდესაც ეს დაპირებები ასრულებულა თქვენს ცხოვრებაში, გაუზიარეთ ისინი საშაბათო სკოლის ჯგუფს.` 

ღმერთი - უზენაესი მბრძანებელია. ის მართავს დედამიწაზე მიმდინარე მოვლენებს რათა საბოლოოდ მიაღწიოს თავის ღვთაებრივ გეგმებს. მიუხედავად იმისა, რომ ზოგჯერ ჩვენი არჩევანის გამო მას უწევს თავისი თავდაპირველი გეგმების შეცვლა, მისი საბოლოო ჩანაფიქრი ჩვენს პლანეტასთან დაკავშირებით აუცილებლად ასრულდება. მოვა დრო, როდესაც ქრისტეს საქმის გამო ღვთის ერს მოუწევს, რომ გამოსცადოს სირთულეები, დევნა, ტყვეობა და სიკვდილიც კი. მაგრამ ყველაზე რთულ დროსაც კი, როდესაც სატანა ყველაზე სასტიკი თავდასხმის ბერკეტებს იყენებს, ღმერთი მხარს უჭერს და მფარველობს თავის ეკლესიას. 

`წაიკითხეთ გამოცხ. 2:10 როგორ ფიქრობთ, რატომ უშვებს ღმერთი ზოგიერთი ადამიანისთვის წამებას და წამებით სიკვდილსაც კი ქრისტეს საქმის გულისთვის, მაშინ, როდესაც შეუძლია, რომ დაიცვას და იხსნას ისინი?`

"ამაო იყო სატანის ყველა მცდელობა თავისი ძალებით გაენადგურებინა ქრისტეს ეკლესია. ის დიადი ბრძოლა რომელშიც იესოს მოწაფეები თავიანთ სიცოცხლეს სწირავდნენ, მაშინაც კი არ შეწყვეტილა, როდესაც ეს მედროშენი თავიანთ საგუშაგოებზე კვდებოდნენ. მათი სიკვდილი მათივე გამარჯვებად იქცა. ღვთის მაცნეები დახოცეს, მაგრამ მისი საქმე ამით არ შეჩერებულა" (ელენ უაითი. დიადი ბრძოლა. გვ. 41)

`რას უნდა ნიშნავდეს ჩვენთვის ის ფაქტი, რომ ბიბლიის ავტორები, რომლებიც ტკივილსა და ტანჯვას განიცდიდნენ, მაინც ახერხებდნენ რომ კვლავ და კვლავ ეწერათ ღმერთის ქმედითი სიყვარულის შესახებ? როგორ შეგვიძლია განვიცადოთ ასეთივე სიყვარული ჩვენს ცხოვრებაში?`