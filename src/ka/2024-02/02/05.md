---
title:  მოყვასზე ზრუნვა 
date: 10/04/2024
---

ადრექრისტიანული ეკლესია იზრდებოდა არა მხოლოდ იმიტომ, რომ მისი წევრები ქადაგებდნენ სახარებას, არამედ იმიტომაც, რომ ისინი სახარების შესაბამისად ცხოვრობდნენ. მორწმუნეებმა ნიმუშად აიღეს ქრისტეს მსახურება, რომელიც "მიმოდიოდა… მთელ გალილეაში, ასწავლიდა მათ სინაგოგებში, ქადაგებდა სასუფევლის სახარებას და კურნავდა ყოველგვარ სენს, ყოველნაირ უძლურებას ადამიანებში" (მათ. 4:23). იესო ზრუნავდა ადამიანებზე, და ასევე იქცეოდა ახალი აღთქმის ეკლესიაც. სწორედ ამ უანგარო სიყვარულმა და ადამიანურ საჭიროებათა დაკმაყოფილების წყურვილმა, კეთილი უწყების გავრცელებასთან ერთად და სულიწმიდის ძალით, მოახდინა ამხელა გავლენა მსოფლიოზე ქრისტიანული ეკლესიის არსებობის პირველ საუკუნეებში. 

`წაიკითხეთ საქმე. 2:44-47. ჭეშმარიტი ქრისტიანობის რომელი პრინციპების სწავლა შეიძლება ამ მუხლებიდან?`

`საქმე. 2:44-47-ში აღწერილი ადრეული ეკლესიის ცხოვრების მაგალითებიდან რომლების გამოყენება შეგიძლიათ თქვენს, ან თქვენი საკრებულოს ცხოვრებაში?`

ახალი აღთქმის დროინდელი მორწმუნეები მიუყვებოდნენ ქრისტეს მაგალითს, რომელიც, პეტრეს სიტყვების თანახმად, ცხებული იყო "სულიწმიდით და ძალით … დადიოდა, ქველმოქმედებდა და კურნავდა ყველას, ეშმაკისაგან შეპყრობილებს, ვინაიდან ღმერთი იყო მასთან" (საქმე. 10:38). ქრისტეს ეკლესია მისი სხეული იყო დედამიწაზე, და იმ ადრეულ საუკუნეებში ის ირეკლავდა ქრისტეს თავგანწირულ სიყვარულსა და ზრუნვას ტანჯულ, დასახიჩრებულ კაცობრიობაზე. ეს მორწმუნეები ქრისტესმიერი თანაგრძნობის ცოცხალი მაგალითები იყვნენ.

სამყაროში მიმდინარე დიადი ბრძოლისას ეშმაკს სურს, რომ დაასახიჩროს ღმერთის ხატება ადამიანში. სახარების მიზანი კი – ადამიანში ღვთის მსგავსების აღდგენაა. ეს აღდგენა მოიცავს ფიზიკურ, გონებრივ, ემოციურ და სულიერ განკურნებას.

იოან. 10:10-ში იესო გვიცხადებს თავის ჩანაფიქრს თითოეულ ჩვენგანთან დაკავშირებით: "ქურდი მხოლოდ იმისათვის მოდის, რომ მოიპაროს, მოკლას და მოსპოს. მე იმისათვის მოვედი, რომ სიცოცხლე ჰქონდეთ მათ და უხვად ჰქონდეთ". მას სურს, რომ ჩვენ ვიყოთ ფიზიკურად ჯანმრთელნი, გონებრივად ფხიზელნი, ემოციურად გაწონასწორებულნი და სულიერად სრულყოფილნი.

ეს განსაკუთრებით მართებულია მეორედ მოსვლის შესახებ მისი დაპირების ჭრილში. ჩვენი ქვეყნიერება უდიდეს კრიზისს განიცდის. თავად იესოს წინასწარმეტყველებები მათ. 24-სა და ლუკ. 21-ში საუბრობს დედამიწაზე არსებული კატასტროფული მდგომარეობის შესახებ მისი მოსვლის წინ. როდესაც იესო თავისი მკურნალი მადლით გვეხება, ჩვენ გვიჩნდება მისი სხვებისთვის გაზიარების წყურვილი, რათა ისინიც განიკურნონ. იესო გვაგზავნის დაღუპვის პირას მყოფ სამყაროში, როგორც თავის მაცნეებს, რათა შეეხოს ადამიანებს თავისი სიყვარულით. ახალი აღთქმის ქრისტიანობა გამოირჩეოდა სიყვარულით ერთმანეთისა და მოყვასის მიმართ. 

`როგორ შეუძლია ეკლესიას, ღმერთის დახმარებით, ქრისტეს მსგავსად, გააბათილოს სატანის ბრალდებები?` 