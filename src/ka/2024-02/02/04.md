---
title:  ერთგულება დევნის დროს 
date: 09/04/2024
---

მიუხედავად იმისა, რომ ქრისტიანებს ატყვევებდნენ, აწამებდნენ და დევნიდნენ, საუკუნეთა განმავლობაში ქრისტიანობის ადრეულ პერიოდში ეკლესია სწრაფად იზრდებოდა. ღმერთის ერთგული ადამიანები, რომლებმაც სრულად მიუძღვნეს თავი ქრისტეს და აღვსილნი იყვნენ სულიწმიდით, ხმამაღლა აცხადებდნენ მის სიტყვას. მრავალი ადამიანის ცხოვრება შეიცვალა, ათობით ათასი ადამიანი მოექცა ქრისტესკენ. 

`წაიკითხეთ საქმე. 4:18; 8:1-8. რა სირთულეებს წააწყდა ახალი აღთქმის ეკლესია პირველსავე დღეებში?`

`როგორ ფიქრობთ, თუ ქრისტიანული ეკლესია დასაბამიდანვე ამდენ დევნას განიცდიდა, რატომ იზრდებოდა ის ასე სწრაფად?`

მოწაფეები აწყდებოდნენ მუქარას (საქმე. 4:17), პატიმრობას (საქმე. 5:17,18), დევნას (საქმე. 8:1) და თვით სიკვდილს (საქმე. 7:59; საქმე. 12:2). თუმცა სულიწმიდის ძალით ისინი უშიშრად აცხადებდნენ მკვდრეთით აღმდგარი ქრისტეს შესახებ და ეკლესიებიც იზრდებოდა იუდეაში, გალილეასა და სამარიაში (საქმე. 9:31). 

ჯოჯოხეთის ბასტიონი შეირყა. სატანის ბორკილები დაიმსხვრა. წარმართული ცრურწმენები ჩამოიშალა მკვდრეთით აღმდგარი ქრისტეს ძალის წინაშე. სახარებამ გაიმარჯვა უპირატესობის მქონე ძალებზე. მოწაფეები აღარ იმალებოდნენ ზედათვალში. შიში დილის ნისლივით გაიფანტა. 

ამის ნაცვლად მოწაფეების გული რწმენით აივსო. მკვდრეთით აღმდგარი მათი უფლის ერთმა მზერამ შეცვალა მათი ცხოვრება. იესომ მას ახალი მნიშვნელობა შესძინა. ჩვენმა უფალმა მათ არა მხოლოდ დიადი დავალება მისცა (მარკ. 16:15), არამედ დიადი დაპირებაც: "არამედ თქვენ მიიღებთ ძალას, როცა გადმოვა სულიწმიდა თქვენზე და იქნებით ჩემი მოწმენი იერუსალიმში, მთელ იუდეასა და სამარიაში და ქვეყნის კიდემდე" (საქმე. 1:8). 

სახარებამ დედამიწის ყველაზე შორეულ კუთხეებამდეც მიაღწია (კოლ. 1:23). მართალია მოწაფეთაგან უკანასკნელი, იოანე, I საუკუნის დასასრულს მოკვდა, ჭეშმარიტების კელაპტარი სხვებმა აიტაცეს და განაგრძეს ქრისტეს შესახებ ქადაგება. ახ. წ. დაახლოებით 110 წელს, პლინიუს უმცროსმა, რომის ერთ-ერთი პროვინციის, ბითვინიის მმართველმა, რომელიც თანამედროვე თურქეთის ჩრდილოეთ სანაპიროზე იმყოფებოდა, წერილი მისწერა იმპერატორ ტრაიანეს. პლინიუსის განცხადება მნიშვნელოვანია, რადგან იესოს ჯვარცმიდან თითქმის 80 წლის შემდეგ გაკეთდა. პლინიუსი აღწერდა ოფიციალურ სასამართლო პროცესებს, რომლებსაც ის ქრისტიანების გამოსავლენად და სიკვდილით დასასჯელად ატარებდა. ის აცხადებდა: "ყველა ასაკის, კლასისა და ორივე სქესის წარმომადგენელი არაერთი ადამიანი საფრთხის ქვეშ ექცევა ბრალდებების გამო, და ეს ასე გაგრძელდება. ამ ცრურწმენის [ქრისტიანობის] ინფექცია არა მხოლოდ ქალაქებში, არამედ სოფლებსა და მამულებშიც გავრცელდა" (Henry Bettenson, Documents of the Christian Church, p. 4). სატანის ყველაზე ბოროტი თავდასხმების მიუხედავად, ქრისტიანული ეკლესია სწრაფად იზრდებოდა. 

`რას შეუძლია ადრეული ეკლესიის გამოცდილებიდან, რომ დაგვეხმაროს ჩვენ, ბოლო ჟამის ეკლესიას?`