---
title:  მხსნელის ტანჯული გული 
date: 07/04/2024
---

როდესაც იესო ელეონის მთაზე იმყოფებოდა და ზემოდან დაჰყურებდა იერუსალიმს, მისი გული მწუხარებით აივსო. იოანეს სახარებაში ნათქვამია: "თავისიანებთან მოვიდა და თავისიანებმა არ მიიღეს იგი" (იოან. 1:11). იესომ გააკეთა ყველაფერი რაც შესაძლებელი იყო, რათა დაეხსნა თავისი ერი მათი საყვარელი ქალაქის მოსალოდნელი განადგურებისგან. 

იესოს სიყვარული თავისი ხალხის მიმართ იღვრებოდა უსასრულო სიყვარულით სავსე გულიდან. ის მუდამ სიყვარულით მოუწოდებდა მათ მონანიებისკენ, სთხოვდა, რომ მიეღოთ მისი მოწყალე მოწოდება. 

`წაიკითხეთ ლუკ. 19:41-44 და მათ. 23:37,38. რას გვეუბნება ეს მუხლები იესოს დამოკიდებულებაზე თავის ხალხთან და იუდეველთა გამოხმაურებაზე მის მადლიან და მოწყალე მოწვევაზე?`

`როგორ ფიქრობთ, რას იტყოდა იესოს დღეს რომ შეეხედა ქალაქისთვის (დასახლებისთვის), რომელშიც ცხოვრობთ?`

ჩვენთვის რთულია ისეთი მოვლენის, როგორიც იერუსალიმის ნგრევა იყო - ღმერთის სიყვარულის ჭრილში გაცნობიერება. როგორც ისტორიული ცნობები გვაუწყებს, როდესაც რომის მხედართმთავარმა, ტიტუსმა, საკუთარი ამალა ქალაქის წინააღმდეგ მიმართა, დაიღუპა არანაკლებ 60 ათასი ადამიანი. იერუსალიმი დაცარიელდა. დახოცეს კაცები, ქალები, ბავშვები. სად იყო ღმერთი, როდესაც მისი ერი ასე ძლიერ იტანჯებოდა? პასუხი ნათელია, თუმცა მისი ბოლომდე გააზრება არ არის მარტივი. ის ტიროდა, როდესაც ქალაქს უყურებდა. ის საუკუნეთა განმავლობაში მოუწოდებდა თავის ერს მონანიებისკენ. როდესაც მის სიკეთესა და სიყვარულს აუჯანყდნენ, იუდეველებმა დაკარგეს ღმერთის მფარველობა. ღმერთი ყოველთვის როდი ერევა, რათა მისმა ხალხმა თავიდან აიცილოს არჩევანის შედეგები. მან საშულაება მისცა შედეგებს ბუნებრივად გამოვლენილიყო. ღმერთი არ ყოფილა იერუსალიმის დაცემისას უდანაშაულო ბავშვების დაღუპვის მიზეზი - უდანაშაულოთა ტრაგიკული სიკვდილი სატანის ნახელავი იყო და არა ღმერთის. 

სატანას სიამოვნებს ომი, რადგან ის ყველაზე ცუდ სურვილებს აღძრავს ადამიანის გულში. საუკუნეების განმავლობაში მისი მიზანი ტყუილი და ნგრევა, შემდეგ კი ამ დანაშაულის ღმერთზე გადაბრალება იყო. 

`წაიკითხეთ მათ. 24:15-20. რა დარიგება მისცა იესომ თავის ხალხს, რათა დაეხსნა ისინი იერუსალიმის მოსალოდნელი განადგურებისგან?`

საინტერესოა, რომ 70 წელს იერუსალიმის მკვიდრ ქრისტიანთა აბსოლუტური უმრავლესობა იუდეველი იყო. მოსიყვარულე ღმერთი ისწრაფვოდა, რომ რაც შეიძლება მეტი ადამიანი შეენარჩუნებინა თავისი ერიდან. ამიტომაც ურჩია მათ დაეტოვებინათ ქალაქი რომაელთა ლაშქარის მოახლოებისას. 

`დაფიქრდით შემდეგ მტკიცებულებაზე: არ უნდა ვიმსჯელოთ ღმერთის ხასიათის შესახებ იმ მოვლენების მიხედვით, რასაც ჩვენ ირგვლივ ვხედავთ; ყველა მოვლენა, რომელსაც ვხედავთ, უმჯობესია განვიხილოთ ბიბლიაში წარმოდგენილი მისი კეთილი ხასიათის გაცნობიერებით.` 