---
title:  იესო, ჩვენი შუამდგომელი სამსჯავროზე 
date: 23/05/2024
---

`წაიკითხეთ ებრ. 10:9-14. რა სხვაობაზე საუბრობს ეს მონაკვეთი მიწიერ საწმიდარში სამღვდლო მსახურებასა და იესოს მსახურებას შორის ზეციურ საწმიდარში?`

ქრისტე ჯვაზრე მოკვდა ყველასთვის, ის იყო სრულყოფილი მსხვერპლი ცოდვისთვის. მისი სამღვდლო მსახურება ზეციურ საწმიდარში განგვწმედს ჩვენ. ახლა, როდესაც წმიდათა წმიდაში შევიდა, ის სამსჯავროზე წარსდგება, როგორც ჩვენი შუამდგომელი (იხ. 1 იოან. 2:1). "ასევე ქრისტეც, რომელმაც ერთხელ შესწირა თავი, რომ აღეხოცა მრავალთა ცოდვა, მეორედ გამოჩნდება არა ცოდვებისაგან განსაწმედად, არამედ მის მომლოდინეთა სახსნელად" (ებრ. 9:28). მისი მსხვერპლისა და შუამდგომლობის მეშვეობით ცოდვას ბოლო მოეღო. ახლა ის კვლავ მოდის, ყველასთვის "რომელთაც შეიყვარეს მისი გაცხადებით მოსვლა" (2 ტიმ. 4:8).

`წაიკითხეთ ებრ. 7:25. რა არის ამ მუხლში მნიშვნელოვანი პირადად თქვენთვის?`

"ადამიანისათვის ქრისტეს შუამდგომლობა ზეციურ საწმიდარში - ეს გადარჩენის გეგმის ისეთივე განუყოფელი ნაწილია, როგორც მისი ჯვარცმა. თავისი სიკვდილით დაიწყო მან ამ გეგმის განხორციელება, რომლის დასასრულებლად ზეცად ამაღლდა მკვდრეთით აღდგომის შემდგომ. ჩვენ რწმენით უნდა შევიდეთ ფარდის მიღმა, "სადაც ჩვენთვის წინამორბედად შევიდა იესო" (ებრ. 6:20). იქ დგას გოლგოთას ჯვრის ნათელი. იქ შეგვიძლია ღრმად შევიცნოთ გამოსყიდვის საიდუმლო. ზეცამ უდიდესი საფასური გაიღო ადამიანის გადასარჩენად; გაღებული მსხვერპლი სრულად აკმაყოფილებს ღმერთის დარღვეული რჯულის მოთხოვნებს. იესომ გახსნა გზა მამის ტახტისკენ და მისი შუამდგომლური მსახურების მეოხებით, მასთან რწმენით მოსულ ყოველ ადამიანს შეუძლია თავისი სურვილი ამცნოს უზენაესს" (ელენ უაითი. დიადი ბრძოლა. გვ. 489).

ხსნის გეგმა - ღმერთის ყოვლისმომცველი გეგმაა დიადი ბრძოლის დასრულებისა და ჩვენი პლანეტის სატანის ძალაუფლებისაგან გადარჩენისთვის. იესოს ცხოვრებამ გაუცხადა ღმერთის სიყვარული გასაჭირში მყოფ წუთისოფელს და სამყაროს, რომელიც აკვირდება მას. მისმა სიკვდილმა აჩვენა, თუ რამდენად საზარელია ცოდვა და გადარჩენა მოუტანა მთელ კაცობრიობას. ზეციურ საწმიდარში მისი შუამდგომლობა გადარჩენის შესაძლებლობას აძლევს ყველა მორწმუნეს.

`რა კავშირი აქვს ქრისტეს ჯვარცმით სიკვდილს მის შუამდგომლობასთან ზეციურ საწმიდარში? რატომ არის სამსჯავრო აუცილებელი ხსნის გეგმაში?` 