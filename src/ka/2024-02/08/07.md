---
title:  შემდგომი გამოკვლევისათვის 
date: 24/05/2024
---

მიაქციეთ ყურადღება, თუ როგორ არის აღწერილი იესოს საქმიანობა სამსჯავროზე ჩვენთვის და ჩვენი როლი ამ ყოველივეში: "იესო არ ამართლებს ადამიანთა ცოდვებს, მაგრამ მიუთითებს მათ რწმენაზე და მიტევების მიღების უფლებაზე, იწვდის თავის განგმირულ ხელებს მამისა და წმიდა ანგელოზებისაკენ და ამბობს, "მე მათ სახელებით ვცნობ, ჩემს ხელისგულებზე დავიწერე ისინი". "შესაწირავი ღმერთისა, სული მოდრეკილი; მოდრეკილისა და მორჩილის სული არ დაამცირო, ღმერთო!" (ფსალმ. 50:19). და იგი მიმართავს თავისი ხალხის ცილისმწამებელს: "გიკრძალავს უფალი, სატანავ! გიკრძალავს უფალი, რომელმაც იერუსალიმი ამოარჩია! განა ეს ცეცხლიდან მოწყვეტილი მუგუზალი არ არის? (ზაქ. 3:2)"" (ელენ უაითი. დიადი ბრძოლა. გვ. 484). 

"იმ ფაქტმა, რომ ისინი, ვინც ღვთის შვილებს უწოდებენ საკუთარ თავს, უფლის წინაშე დასვრილი სამოსით არიან წარდგენილნი, მისი სახელის აღმსარებლები უნდა მიიყვანოს თვინიერებამდე და საკუთარი გულების სიღრმისეულ კვლევამდე. ყველა იმ ადამიანს, ვინც მართლაც განწმედს თავის სულს ჭეშმარიტების მორჩილებით, ექნება ყველაზე თავმდაბალი წარმოდგენა საკუთარ თავზე. რაც უფრო დიდი ყურადღებით აკვირდებიან ისინი ქრისტეს უმწიკვლო ხასიათს, მით მეტად უჩნდებათ სურვილი რომ მიესადაგონ მის ხატებას და მით ნაკლებად ხედავენ საკუთარ თავში სისუფთავესა და სიწმიდეს. მაგრამ საკუთარი ცოდვილი მდგომარეობის გაცნობიერებით, ჩვენ უნდა მივენდოთ ქრისტეს, როგორც ჩვენს სიმართლეს, განწმედასა და გამოსყიდვას. ჩვენ ვერ გავცემთ პასუხს სატანის მიერ ჩვენ წინააღმდეგ წარდგენილ ბრალდებებს. მხოლოდ ქრისტეს შეუძლია ჩვენს დასაცავად სარწმუნო არგუმენტების მოყვანა. მას შეუძლია გააჩუმოს ბრალმდებელი არა ჩვენს, არამედ საკუთარ დამსახურებებზე დაყრდნობით" (ელენ უაითი. მოწმობანი ეკლესიისთვის. ტ.5. გვ. 471, 472).

"დღეს ჩვენ გამოსყიდვის უდიდეს პერიოდში ვცხოვრობთ. მიწიერი, სიმბოლური მსახურებისას, როდესაც მღვდელმთავარი ისრაელის გამოსყიდვის ცერემონიალს ატარებდა, ყველანი უნდა განწმედილიყვნენ მონანიებითა და ღვთის წინაშე ცოდვების აღიარებით. იგივე უნდა მოვიმოქმედოთ ჩვენც, რათა ცოდვებმა არ გაგვრიყოს ღვთის ხალხისაგან. მათ მსგავსად ყველამ, ვისაც სურს, რომ მისი სახელი შენარჩუნებული იყოს წიგნში, ამ გამოცდისათვის დარჩენილ მცირე დღეებში გულწრფელად უნდა მოინანიოს ღვთის წინაშე თავისი ცოდვები" (ელენ უაითი. დიადი ბრძოლა. გვ. 489, 490).

**კითხვები მსჯელობისთვის:**

`1.რა განცდები გვეუფლება, როდესაც ვფიქრობთ იმაზე, თუ როგორ აღაპყრობს იესო ჩვენი გულისთვის თავის განგმირულ ხელებს მამის წინაშე? რატომ არის ეს ჩვენი ერთადერთი იმედი სამსჯავროზე?`

`2.ჩვენ ვცხოვრობთ გამოსყიდვის დღის ჟამს. გამოსყიდვა - ღმერთის საქმეა დაღუპულ ცოდვილთა სახსნელად. მაშ რატომ შეიძლება ნებისმიერი დღე, რომელიც ღმერთის მიერ ცოდვილთა გადარჩენას ეძღვნება, იყოს კეთილი უწყება?`

`3.მიაქციეთ ყურადღება რას წერს ელენ უაითი: "მხოლოდ ქრისტეს შეუძლია, რომ ქმედითად გვიშუამდგომლოს. მას შეუძლია გააჩუმოს ბრალმდებელი არა ჩვენს, არამედ საკუთარ დამსახურებებზე დაყრდნობით" (Advent Review and Sabbath Herald, January 2, 1908). როგორ შეიძლება ეს იქცეს თქვენს პირად იმედად?`