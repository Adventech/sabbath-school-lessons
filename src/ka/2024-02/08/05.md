---
title:  სახარება წმიდათა წმიდაში 
date: 22/05/2024
---

`წაიკითხეთ ებრ. 10:19-22. რა დარწმუნებულობას და რა ღვთაებრივ მოწვევას აძლევს ეს მუხლები თითოეულ ჩვენგანს?` 

ებრაელთა მიმართ წერილში პავლეს მთავარი სათქმელი გადმოცემულია შემდეგ სიტყვებში: "მივყვეთ", "გაბედულად", "ნუ მივატოვებთ", ესე იგი ჩვენი რწმენა უნდა კონცენტრირდეს იესოზე, ჩვენს დიდებულ მღვდელმთავარზე. იესოში ჩვენ გაგვაჩნია ყველაფერი, რისი საჭიროებაც გვაქვს. რწმენით შეგვიძლია შევიდეთ ზეციურ საწმიდარში "ახალი და ცოცხალი გზით", რომელიც იესომ გაგვიხსნა. 

როდესაც ეზოში შევიხედავთ, დავინახავთ სისხლს სპილენძის სამსხვერპლოს რქებზე. წმიდაში ვიხილავთ სისხლს სასაკმევლე სამსხვერპლოს ოქროს რქებზე. ჩვენ დავინახავთ მადლის ტახტის წინ მდებარე კრეტსაბმელზე მიპკურებულ სისხლს. 

იესოს სისხლი ყოველ ნაბიჯზე გვიმზადებს გზას. ეს იმედს გვმატებს, რადგან მხოლოდ მაშინ შეგვიძლია გავერთიანდეთ ღმერთთან, როდესაც იესო მოგვიტევებს და დაფარავს ჩვენს ცოდვებს. ღმერთის წყალობა უსაზღვროა, მაგრამ ასევე უსაზღვროა მისი სამართლიანობა. სამართლიანობა კი ვერ მიიღებს ქრისტეს მსხვერპლს ჩვენი ურჯულოების გამოსყიდვად, თუ იესო არ გასცემს მტკიცე დაპირებას, რომ პირველ რიგში, მოგვიტევებს ცოდვებს, ხოლო მეორე - დაფარავს მათ. 

`წაიკითხეთ გამოცხ. 11:19. როგორ ფიქრობთ, რატომ აჩვენებს ღმერთი ზეციურ ტაძარს და აღთქმის კიდობანს სამსჯავროს სცენის წარმოჩენისას?` 

აქ, თვალისმომჭრელ ციალსა და ღმერთის თანდასწრების დიდების სიკაშკაშეში, სამყაროს სატახტო დარბაზში, ღმერთის ტახტის ფერხთით, ჩვენ ვხედავთ ღმერთის რჯულს აღთქმის კიდობანში. აქ, წმიდათა წმიდაში ცხადდება ღმერთის სამართლიანობა და წყალობა. ვერცერთი მიწიერი ხელისუფლება ვერ შეცვლის ღმერთის რჯულს, რადგან ყველაფერ სხვასთან ერთად, ის დაბეჭდილია აღთქმის კიდობანში, ზეცაში. ებრ. 8:10-ში ნათქვამია: "აჰა, აღთქმა, რომელსაც აღვუთქვამ ისრაელის სახლს, იმ დღეების შემდეგ, ამბობს უფალი: ჩავდებ ჩემს რჯულს მათ გონებაში და დავწერ მათ გულებზე, და ვიქნები მათი ღმერთი და ისინი იქნებიან ჩემი ერი". როდესაც რწმენით შევდივართ ზეციურ საწმიდარში, ჩვენ მოვიპოვებთ ჩვენს წარსულ შეცოდებათა მიტევებას და ძალას, რომ ვიცხოვროთ მორჩილებით ქრისტეს მეშვეობით, რომელიც მოკვდა ჩვენი გულისთვის და დაწერა რჯული ჩვენს გულებზე. იესო გვიხსნის "სრულად" (ებრ. 7:25). იესო სრულად და მთლიანად გვიხსნის - ცოდვისთვის სასჯელისა და მისი ძალაუფლებისგან. 

`რატომ არის იესოს შუამდგომლობა - საოცარი კეთილი უწყება? რომ არა ეს კეთილი უწყება, გვექნებოდა თუ არა რჯულის, სიმართლის საზომის წინაშე გამართლების იმედი?` 