---
title:  წმიდათა წმიდაში 
date: 20/05/2024
---

`წაიკითხეთ ლევ. 16:21, 29:34; 23:26-32 და ებრ. 9:23-28. რატომ იყო გამოსყიდვის დღე ასეთი მნიშვნელოვანი ძველ ისრაელში? რომელი მნიშვნელოვანი პრობლემა გვარდებოდა მხოლოდ გამოსყიდვის დღეს?`

მღვდელმსახურები მთელი წლის განმავლობაში ყოველდღიურად მსახურობდნენ, მაგრამ გამოსყიდვის დღეს, რომელსაც ებრაულად იომ-კიპურ ეწოდება, მთელი ისრაელის მზერა საწმიდარზე იყო მიპყრობილი. ლევ.16-სა და 23-ში მოყვანილია მითითებები იმის შესახებ, თუ როგორ უნდა ჩატარებულიყო მსახურება გამოსყიდვის დღეს. ყველა ჩვეული საქმე ჩერდებოდა. ხალხი მარხულობდა. როდესაც მღვდელმთავარი ხალხის გულისთვის შედიოდა ღმერთის თანდასწრებაში, წმიდათა წმიდაში, ისრაელიანები საკუთარ გულებს იკვლევდნენ. ისინი თვინიერებითა და გულწრფელი მონანიებით ეძებდნენ ღმერთს. 

ნებისმიერი, ვინც ამ დღეს "თავს არ დაიმდაბლებს, მოიკვეთება" და ვეღარ იქნება რჩეული ერის ნაწილი (ლევ. 23:27,29). გამოსყიდვის დღეს მღვდელმთავარს უფლისთვის საწმიდარში შეჰქონდა ვაცის სისხლი, რომელსაც აპკურებდა მადლის ტახტს და უსვამდა სისხლს ოქროსა და სპილენძის სამსხვერპლოების რქებზე, რითაც განიწმიდებოდა მთელი საწმიდარი. როდესაც მღვდელმთავარი "მორჩებოდა განწმედას", იგი ასხამდა ორივე ხელს ცოცხალ ვაცს და ინანიებდა ისრაელის ცოდვებს. შემდეგ ვაცი მიჰყავდათ უდაბნოში, რათა სამუდამოდ განეშორებინათ ბანაკიდან (ლევ. 16:20-22). 

საწმიდარში სისხლი ყოველდღიური მსხვერპლშეწირვის დროს შეჰქონდათ, რაც მეტყველებს იმაზე, რომ ცოდვა იწერებოდა (იერ. 17:1) და ღმერთი საკუთარ თავზე იღებდა მისი სამუდამოდ აღმოფხვრის პასუხისმგებლობას. ახლა კი, გამოსყიდვის დღეს, ცოდვა გამოჰქონდათ საწმიდრიდან და ატვირთინებდნენ განტევების ვაცს, აზაზელის ვაცს, რომელიც წარმოადგენს სატანას, რაც მიუთითებს მის საბოლოო პასუხისმგებლობაზე ცოდვის არსებობასთან დაკავშირებით. 

განტევების ვაცი მიჰყავდათ შორს, უდაბნოში, რათა გამოსყიდვის დღის დასასრულს ღმერთს ჰქონოდა განწმედილი საწმიდარი და ჰყოლოდა განწმედილი ერი. ზეციურ საწმიდარში იესო აღასრულებდა მსახურებას ჯერ წმიდაში, და ახლა უკვე, 1844 წლიდან, 2300 დღის გასვლის შემდეგ - წმიდათა წმიდაში. 

ჩვენ ამ დიად სამსჯავროს იესოს წყალობით, ჩვენი მონაცვლე მსხვერპლის მეშვეობით გავივლით. როგორც ელენ უაითმა თქვა, ჩვენ გავმართლდით "მისი სიმართლით, რომელშიც ჩვენ წილი არ მიგვიძღვის" (ქრისტე წუთისოფლის იმედი. გვ. 25). მისი სიმართლის წყალობით, რომელიც ჩვენ მოგვეწერება, ჩვენ მორჩილს ვხდით ჩვენს სულებს, ანუ განვეშორებით ცოდვას. ეს ნიშნავს იმას, რომ ჩვენ არ ვეგუებით ჩვენში არსებულ ბოროტებას, არ ვამართლებთ და არ ვეჭიდებით ჩვენთვის სანუკვარ ცოდვებს, არამედ ვიზრდებით მადლსა და სიწმიდეში. 

`რას ნიშნავს გამოსყიდვის დღე დღეს, ჩვენს ცხოვრებაში? რატომ უნდა მოახდინოს მან გავლენა ჩვენს ცხოვრებაზე?`