---
title:  ზეციური საწმიდარი 
date: 19/05/2024
---

`წაიკითხეთ გამ. 25:8, 9, 40 და ებრ. 8:1-6. რომელ ორ საწმიდარზე საუბრობს ეს მუხლები?`

1844 წლის შემდეგ პირველი ადვენტისტები რამდენიმე თვის განმავლობაში ყურადღებით სწავლობდნენ წმიდა წერილს, რა დროსაც მათ გააცნობიერეს, რომ ბიბლიაში მოხსენიებულია ორი საწმიდარი - ერთი მოსეს მიერ აშენებული, ხოლო მეორე მისი დიდებული ორიგინალი, რომელიც ზეცაში იმყოფება. "გამოთქმა "საწმიდარი", როგორც ბიბლიაში ვკითხულობთ, უპირველეს ყოვლისა, ეწოდება მოსეს მიერ ზეციური ტაძრის მიხედვით აგებულ კარავს და ასევე, ჭეშმარიტ კარავს ზეცაში, რომლის ასლი იყო მიწიერი საწმიდარი. ქრისტეს ჯვარცმით დამთავრდა სიმბოლური მსახურება. "ჭეშმარიტი კარავი" ზეცაში - ახალი აღთქმის საწმიდარია და რადგან დანიელის წინასწარმეტყველება (8:14) თავის აღსრულებას ახალ აღთქმაში პოულობს, ამიტომ საწმიდარი, რომელზეც აქ არის ლაპარაკი, ახალი აღთქმის საწმიდარს უნდა ნიშნავდეს. ამგვარად, წინასწარმეტყველება: "2300 საღამოს და დილას გასტანსო - და მერე გაიწმიდება საწმიდარი" - ეჭვგარეშეა, ზეციურ საწმიდარზე მიუთითებს". (ელენ უაითი. დიადი ბრძოლა. გვ. 417).  

უდაბნოს საწმიდარი იყო სხვა მასშტაბებში შესრულებული ნიმუში, ანუ პირველსახე ზეციური საწმიდრისა. მიწიერი საწმიდრის ღვთისმსახურებები ღმერთის გამომსყიდველ გეგმას განჭვრეტდნენ. თითოეული შეწირული მსხვერპლი მიუთითებდა იესოს მსხვერპლზე გოლგოთის ჯვარზე (იოან. 1:29). ქრისტეს მსხვერპლის წყალობით ჩვენ გათავისუფლებული ვართ ცოდვის მსჯავრისაგან. ჩვენ მივიღეთ მიტევება. ჩვენი დანაშაული ქრება, როდესაც ვიღებთ იესოს მსხვერპლს, რომელიც ჩვენ გამო შეეწირა, და ვინანიებთ ჩვენ ცოდვებს (1 იოან. 1:9). იესო არა მხოლოდ კრავია, რომელიც ჩვენ გამო მოკვდა, არამედ ჩვენი მღვდელმთავარიცაა, რომელიც ცოცხალია ჩვენთვის. 

ებრ. 7:25-ში მოცემულია განმარტება: "ამიტომაც ძალუძს სრულად გადაარჩინოს ყველა, ვინც მისი შუამდგომლობით მიეახლება ღმერთს, ვინაიდან ცოცხალია მუდამ, რათა უშუამდგომლოს მათ". იგი გვაშორებს დანაშაულს და გვიხსნის ცოდვის ბატონობისგან (რომ. 8:1-4; 2 კორ. 5:21). იესოს მსახურება ზეციურ საწმიდარში ჩვენი გულისთვის მიმდინარეობს. მისი შუამდგომლობის შედეგად ცოდვის ბატონობა ჩვენს ცხოვრებაში სუსტდება. ჩვენ აღარ ვართ ჩვენი ცოდვილი ბუნების ტყვეობაში. ჩვენ თავისუფალი ვართ ქრისტეში: თავისუფალი ვართ ცოდვის მსჯავრისაგან და ცოდვის ბატონობისაგან. როდესაც რწმენით ვეჭიდებით ქრისტეს, ჩვენ დარწმუნებული ვართ გადარჩენაში. 

`რას ნიშნავს თქვენთვის ის ფაქტი, რომ იესო ზეცაში იმყოფება, მსახურობს თქვენი გულისთვის და შუამდგომლობს თქვენთვის? რისთვის გვჭირდება შუამდგომელი? რატომ არის ეს ჭეშმარიტება კეთილი უწყება?`