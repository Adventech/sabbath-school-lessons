---
title:  მხოლოდ ღმერთის სიტყვა 
date: 28/04/2024
---

`წაიკითხეთ ფსალმ. 118:103,104; ფსალმ. 118:147 და ფსალმ. 118:162. როგორ აღწერდა დავითი თავის დამოკიდებულებას ღმერთის სიტყვისადმი?` 

ბიბლია იყო რეფორმატორები რწმენის საფუძველი და მათი სწავლების არსი. მათ ესმოდათ, რომ საქმე ჰქონდათ ღვთივსულიერ "ღვთის ცოცხალ და მარადარსებულ სიტყვასთან" (1 პეტრ. 1:23). მათთვის თითოეული მისი სიტყვა ძვირფასი იყო. როდესაც ისინი ფურცლავდნენ მის გვერდებს და იჯერებდნენ მის დაპირებებს, მათი რწმენა მტკიცდებოდა, ხოლო სიმამაცე ახალ ძალას იძენდა. "ეს ასეა ღვთის სიტყვის ნებისმიერ დაპირებასთან დაკავშირებით. მათი მეშვეობით იესო პირადად ესაუბრება თითოეულ ჩვენგანს, და გვესაუბრება ისე უშუალოდ, თითქოს მისი ხმა რეალურად ჩაგვესმოდეს. სწორედ ღვთის სიტყვის დაპირებებშია ნათქვამი, რომ ქრისტე გვანიჭებს თავის მადლსა და ძალას. ეს დაპირებები ჭეშმარიტად სიცოცხლის ხის ფოთლებია, "ხალხთა განსაკურნავად" (გამოცხ. 22:2). თუ მივიღებთ და გავითავისებთ მათ, ისინი განამტკიცებს ჩვენს ხასიათს, გაგვამხნევებს და მოგვანიჭებს გამძლეობას. სხვა არაფერს აქვს ასეთი მკურნალი ძალა და სხვა ვერაფერი მოგვანიჭებს სიმამაცესა და რწმენას, რომელიც სასიცოცხლოდ საჭირო ენერგიას ჰმატებს მთელ ადამიანურ არსებას" (ელენ უაითი. განკურნების მსახურება. გვ.122).

წმიდა წერილი გვანუგეშებს ჩვენს მწუხარებაში, გვაიმედებს, როდესაც ვწუხვართ, ანათებს ბნელში. ის გზას გვიკვალავს, როდესაც დაბნეული ვართ, გვანიჭებს დარწმუნებულობას, როდესაც გაურკვევლობაში ვართ, გვავსებს ძალით ჩვენი სისუსტის ჟამს და გვაძლევს სიბრძნეს იქ, სადაც უმეცარნი ვართ. როდესაც ვმსჯელობთ ღვთის სიტყვის ირგვლივ და ვენდობით მის დაპირებებს, ღმერთის მაცოცხლებელი ძალა გვანიჭებს ფიზიკურ და სულიერ ძალებს, გვინათებს გონებას, განწმედს ჩვენს ემოციებს.

რეფორმატორები თავიანთ მეხსიერებას წმიდა წერილის სიტყვებით ავსებდნენ. ისინი ცხოვრობდნენ ღვთის სიტყვის თანახმად და ბევრი მათგანი ღვთის სიტყვის გამო დაიღუპა. ისინი არ ყოფილან ზედაპირული, თვითკმაყოფილი, უზრუნველი ქრისტიანები ზედაპირული ქრისტიანული ცხოვრებით. მათ იცოდნენ, რომ ღმერთის სიტყვის ძალის გარეშე ისინი წინ ვერ აღუდგებოდნენ მათ წინააღმდეგ მებრძოლ ბოროტ ძალებს. 

ჯონ უიკლიფი (1320 ან 1324-1384) დიდად გატაცებული იყო ბიბლიის თარგმნით უბრალო ადამიანისთვის გასაგებ ინგლისურ ენაზე. ის გაასამართლეს პაპობის წინააღმდეგ გამოსვლებისთვის, მაგრამ ადგილობრივი სასულიერო პირების მხარდაჭერის გამო სიკვდილით ვერ დასაჯეს. სასამართლოზე უიკლიფმა სერიოზული მოწოდებით მიმართა თავის მსაჯულებს. "როგორ ფიქრობთ, ვის ებრძვით თქვენ? - იკითხა ბოლოს მან. - მოხუცს, რომელსაც ცალი ფეხი სამარეში უდგას? - არა! თქვენ ებრძვით ჭეშმარიტებას, მაგრამ სიმართლე თქვენზე ძლიერია და იგი აუცილებლად გაიმარჯვებს" (უაილი, წიგნი 2, თავი 13, ციტ.: ელენ უაითის დიადი ბრძოლის მიხედვით, გვ. 90). უიკლიფის ბოლო სიტყვები ასრულდა, როდესაც ღმერთის ჭეშმარიტების სინათლემ გაფანტა შუასაუკუნეების წყვდიადი. 

`როგორ გამშვიდებდათ ღმერთის სიტყვა განსაცდელის ჟამს?`