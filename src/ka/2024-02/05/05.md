---
title:  "მხოლოდ ქრისტე… მხოლოდ მადლით" 
date: 01/05/2024
---

`წაიკითხეთ რომ. 3:23,24; რომ. 6:23. ამ მუხლების თანახმად, როგორ შეუძლია ადამიანს ხსნის მოპოვება?` 

ხსნა ღმერთის საჩუქარია. სულიწმიდას მივყავართ რწმენით იმის მიღებისკენ, რაც ქრისტემ მოგვანიჭა გოლგოთის ჯვარზე თავისი სიკვდილით. იესო ღმერთის ძეა, მან თავისი სრულყოფილი სიცოცხლე გაწირა ჩვენი ცოდვების გამოსასყიდად. 

ღვთაებრივი სამართლიანობა მოითხოვს სრულყოფილ მორჩილებას. ქრისტეს სრულყოფილი ცხოვრება ანაცვლებს თითოეული ჩვენგანის არასრულყოფილ ცხოვრებას. ღვთაებრივი რჯულის თანახმად, რომელიც დავარღვიეთ, მარადიული სიკვდილი უნდა მოგვესაჯოს. ბიბლია ნათლად საუბრობს ამის შესახებ. ჩვენი ცოდვილი არჩევანის გამო ჩვენ აღარ შევესაბამებით ღვთაებრივ იდეალს ჩვენს ცხოვრებაში. ჩვენ შევცოდეთ. საკუთარ თავებს მიბარებულნი ჩვენ ვერ დავაკმაყოფილებთ წმიდა ღმერთის სამართლიან მოთხოვნებს. შედეგად კი მარადიულ სიკვდილს ვიმსახურებთ. მაგრამ არსებობს კეთილი უწყებაც. პავლე მოციქული გვარწმუნებს: "ვინაიდან ცოდვის საზღაური სიკვდილია, ხოლო ღვთის მადლი - საუკუნო სიცოცხლე ჩვენს უფალში, ქრისტე იესოში" (რომ. 6:23). ეს მადლია, ჩვენ არ დაგვიმსახურებია საუკუნო სიცოცხლე. ის რომ ჩვენი საქმეების მიხედვით გვეძლეოდეს, გამოვიდოდა, რომ ჩვენ გამოვიმუშავებთ მას. თუ არსებობს ერთი ჭეშმარიტება, რომელიც ყველაზე ნათლად კაშკაშებს სახარების გვერდებზე, ეს სწორედ ის არის, რომ ჩვენ ვერაფრით ვერ დავიმსახურებთ ხსნას. 

მარტინ ლუთერმა და სხვა რეფორმატორებმა აღმოაჩინეს, რომ ქრისტე, და მხოლო ქრისტეა ხსნის წყარო. სწორედ მაშინ დაიწყო ლუთერმა ქრისტეს გამომსყიდველი მადლის შესახებ ქადაგება. უამრავი ადამიანი იკრიბებოდა, რომ მოესმინა მისი გულწრფელი, საბედისწერო უწყებები. მისი სიტყვები ცივი წყლის ნაკადულს წააგავდა მათი ცხოვრების უნაყოფო უდაბნოში. ადამიანები შებოჭილი იყვნენ შუასაუკუნეების ეკლსიის ტრადიციების ბორკილებით და იმ მრავალსაუკუნოვანი წეს-ჩვეულებების ტყვეობაში იმყოფებოდნენ, რომლებსაც არ მიჰყავდათ სულიერი ცხოვრებისკენ. ჭეშმარიტება, რომლის შესახებაც ქადაგებდა ლუთერი, შეეხო მათ გულებს და მრავალი ადამიანის ცხოვრება შეცვალა. 

 ახალი აღთქმის კითხვისას ლუთერს განაცვიფრებდა ღმერთის სიკეთე, მისი სურვილი, გადაარჩინოს მთელი კაცობრიობა. ყველაზე ცნობილი თვალსაზრისი, რომელსაც იმ დროის საეკლესიო ხელმძღვანელები ასწავლიდნენ, აცხადებდა, რომ ხსნა ნაწილობრივ ადამიანის ხელთაა, ნაწილობრივ კი ღმერთის. ლუთერმა გააცნობიერა, რომ ქრისტეს ჯვარცმით სიკვდილი საკმარისია მთელი კაცობრიობისთვის.

"ქრისტეს მიეცა ჩვენთვის განკუთვნილი სასჯელი, რათა ჩვენც ისე მოგვექცნენ, როგორც იგი იმსახურებს. დასჯილი ჩვენი ცოდვებისათვის, რომელშიც მას წილი არ ჰქონია, ქრისტე იტანჯა, რათა გავმართლებულიყავით მისი სიმართლით, რომელშიც ჩვენ წილი არ მიგვიძღვის. იგი მოკვდა ჩვენთვის, რათა ჩვენ მისი სიცოცხლე მიგვეღო. "მისი წყლულებით ჩვენ განვიკურნეთ"" (ელენ უაითი. ქრისტე - წუთისოფლის იმედი. გვ. 25). 

რა საოცრადაა გადმოცემული სახარება - ჩვენ შეგვიძლია ვიყოთ გამართლებული სიმართლით, "რომელშიც წილი არ მიგვიძღვის". რა დიდებული დაპირებაა!

`თუ გადარჩენა ღმერთის საქმეა ქრისტეში, მაშინ რა როლს თამაშობს კეთილი საქმეები ქრისტიანულ ცხოვრებაში? როგორ შეგვიძლია დავადასტუროთ გულმოწყალე საქმეების მნიშვნელობა ჩვენს ცხოვრებაში ისე, რომ მათზე არ დავამყაროთ ჩვენი იმედები?`