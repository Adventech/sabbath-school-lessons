---
title:  ღვთის სიტყვის გადაცემისას 
date: 29/04/2024
---

`წაიკითხეთ 2 კორ. 4:1-6. რაში პოულობდა პავლე ნუგეშს ყველა იმ გამოწვევის მიუხედავად, რომელსაც მას უწყობდნენ, მაშინ, როდესაც ღვთის სიტყვის ჭეშმარიტებას აცხადებდა?`

სახარების ქადაგებისას პავლე მოციქული გადაულახავ სირთულეებს წააწყდა; ამის მიუხედავად ის დარწმუნებული იყო, რომ საბოლოოდ ღმერთის სიტყვა გაიმარჯვებდა, "ვინაიდან არაფრის გაკეთება ძალგვიძს ჭეშმარიტების წინააღმდეგ, არამედ ჭეშმარიტებისათვის" (2 კორ. 13:8). 

რეფორმატორებიც მსგავს განსაცდელებს აწყდებოდნენ, მაგრამ რწმენით ინარჩუნებდნენ ღმერთის სიტყვისადმი ერთგულებას. ერთი შეხედვით გადაულახავი სირთულეების წინაშე სიმამაცის მაგალითია უილიამ ტინდეილი (1494-1536). ტინდეილი ოცნებობდა, რომ ინგლისისთვის მიეცა ბიბლიის ზუსტი და მარტივად წაკითხვადი თარგმანი. მან გადაწყვიტა, რომ ბიბლია ორიგინალის ენებიდან ეთარგმნა და გამოესწორებინა ზოგიერთი ნაკლოვანება, რომელიც 150 წლის წინ უიკლიფის მიერ გაკეთებულ თარგმანს ჰქონდა. საბოლოოდ, ტინდეილი დააპატიმრეს და წარადგინეს სასამართლოს წინაშე. ლონდონის ეპისკოპოსმა შეიძინა მისი თარგმანის მრავალი ნიმუში, რომელიც გერმანიაში, ვორმსში დაიბეჭდა, და საჯაროდ დაწვა ისინი მოედანზე. ტინდეილი ახ. წ. 1536 წელს ბელგიაში გაასამართლეს. მას ერეტიკოსობა დაედო ბრალად და სიკვდილით დასჯა მიესაჯა: ის გაგუდეს, შემდეგ კი დაწვეს. სიკვდილის წინ ის ლოცულობდა: "უფალო, აუხილე ინგლისის მეფეს თვალები". ღმერთმა საოცარი პასუხი გასცა მის ლოცვას. 

მისი სიკვდილის შემდეგ ოთხი წლის განმავლობაში ბიბლიის ოთხი ინგლისური თარგმანი გამოიცა. 1611 წელს დაიბეჭდა ბიბლიის თარგმანის მეფე იაკობისეული ვერსია, რომელიც მნიშვნელოვანწილად ეფუძნება ტინდეილის შრომებს. ორმოცდათოთხმეტი სწავლული, რომელიც ამ ვერსიის თარგმნაში მონაწილეობდა, მნიშვნელოვანწილად ეყრდნობოდა ტინდეილის თარგმანის ადრეულ ნიმუშებს. სტატისტიკური მონაცემების მიხედვით, მეფე იაკობის ბიბლიის ძველი აღთქმის 76%, ხოლო ახალი აღთქმის 83% არის ტინდეილის თარგმანი. 2011 წელს მეფე იაკობის თარგმანით გამოცემულმა ბიბლიამ 400 წლის საიუბილეო თარიღი აღნიშნა, მისმა ბეჭდური ეგზემპლარების რაოდენობამ მილიარდს გადააჭარბა. მან უშუალო გავლენა იქონია ბიბლიის თარგმნაზე ორ ათასზე მეტ ენაზე, რასაც მოჰყვა ათობით მილიონი ადამიანის მოქცევა მთელ მსოფლიოში. უილიამ ტინდეილის მსხვერპლი ამად ღირდა. 

რაოდენ რთულადაც არ უნდა აღექვათ ეს და რაოდენ მძიმეც არ უნდა ყოფილიყო გარემოებები, ტინდეილს და მის კოლეგებს, რომელთაც ბიბლია სინდისის უმაღლეს საზომად მიაჩნდათ, სწამდათ, რომ ღმერთი ყველაფერს თავისი ნებისამებრ აღასრულებს. ტინდეილის ცხოვრება მრავალთა გადარჩენას მიეძღვნა. 

`წაიკითხეთ დან. 12:3 და გამოცხ. 14:13. როგორ მიესადაგება ეს მუხლები ტინდეილის ცხოვრებას? დაუფიქრდით თქვენს ცხოვრებას და თქვენს გავლენას სხვა ადამიანებზე. როგორი ზეგავლენის გავრცელებისკენ მოგვიწოდებს ეს მუხლები, რომ სხვებმაც მიიღონ მარადიულობის სასარგებლო გადაწყვეტილება?`