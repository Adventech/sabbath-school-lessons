---
title:  სულიწმიდით განსწავლულები 
date: 30/04/2024
---

ერთხელ უნივერსიტეტის ბიბლიოთეკაში მეცადინეობისას მარტინ ლუთერმა აღმოაჩინა ბიბლიის ლათინური ასლი. ამ დრომდე მან არ იცოდა ასეთი წიგნის არსებობის შესახებ. ის დიდი აღფრთოვანებით კითხულობდა მუხლებსა და თავებს ერთმანეთის მიყოლებით. განცვიფრებული იყო ღმერთის სიტყვის სიცხადითა და ძალით. ბიბლიის გვერდების ფურცლვისას სულიწმიდამ გონება გაუხსნა მას. ის გრძნობდა სულიწმიდის ხელმძღვანელობას, როდესაც ტრადიციის ბურუსში გახვეული ჭეშმარიტებები ახალ მნიშვნელობას იძენდა. ბიბლიასთან თავისი პირველი შეხვედრის აღწერისას ის წერდა: "ნეტავ ჩემთვისაც მოეცა ასეთი წიგნი ღმერთს!"

`რა პრინციპებს გვასწავლის ეს მუხლები იმასთან დაკავშირებით, თუ როგორ განვმარტოთ ბიბლია?`

`იოან. 14:26`

`იოან. 16:13,14`

`2 პეტრ. 1:20,21`

განსაკუთრებულად ღირებულია ამ მუხლებში დარწმუნებულობა იმაში, რომ იგივე სულიწმიდა, რომელიც შთააგონებდა ბიბლიის ავტორებს, გვხელმძღვანელობს ჩვენც, როდესაც წმიდა წერილს ვკითხულობთ. ის არის ღვთაებრივი ჭეშარიტების ღვთაებრივი განმმარტებელი. სამწუხაროდ, დღესდღეობით ქრისტიანობის აღმსარებელთა დიდი ნაწილი ნაკლებ მნიშვნელობას ანიჭებს ზებუნებრივს ბიბლიაში და აზვიადებს ადამიანურ ნაწილს. რადგანაც სატანა ვეღარ გვიმალავს ბიბლიას, ის მიმართავს სხვა გზას: უკარგავს მას ზებუნებრივ ხასიათს, რათა ის მიიჩნიონ უბრალოდ კარგ ლიტერატურად, ან, რაც უარესია, ხალხზე რელიგიური ზეგავლენის იარაღად. 

რეფორმატორები ნათლად ხედავდნენ, რომ წმიდა წერილის სარწმუნოდ განმარტება მხოლოდ სულიწმიდას შეეძლო, და არა მღვდლებს, კარდინალებს ან პაპებს. აი დიალოგი შოტლანდიელ რეფორმატორს, ჯონ ნოკსა და შოტლანდიის დედოფალს, მარიას შორის: "მის სიტყვებს მოჰყვა დედოფლის პროტესტი: თქვენ თქვენებურად განმარტავთ სახარებას, ისინი კი (კათოლიკე მღვდლები) - თავისებურად. ვის უნდა დავუჯერო, ან ვინ იქნება თქვენი მსაჯული? "თქვენ უნდა ერწმუნოთ უფალს, რომელმაც თავის სიტყვაში ყველაფერი გასაგებად განაცხადა, - უპასუხა რეფორმატორმა. - უნდა დაიჯეროთ ის, რასაც მისი სიტყვა გვასწავლის და არა ის, რასაც სხვადასხვა ადამიანი ამბობს. ღვთის სიტყვა გასაგებად არის დაწერილი და, თუკი მასში არის რომელიმე ძნელად გასაგები ადგილი, სულიწმიდა, რომელიც არასოდეს ეწინააღმდეგება თავისივე სიტყვას, დაგვეხმარება გავიგოთ იგი, სხვა ტექსტების მეშვეობით. ასე, რომ სხვა არავითარი ეჭვი არ არსებობს, გარდა ადამიანის სიჯიუტისა თავის უმეცრებაში" (დევიდ ლეიინგი. ჯონ ნოკსის ნაშრომთა კრებული. ტ. 2. გვ. 281, 284; ციტირებული: ელენ უაითის დიადი ბრძოლის მიხედვით, გვ. 251). 