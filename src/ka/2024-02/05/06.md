---
title:  მორჩილება – რწმენის ნაყოფი 
date: 02/05/2024
---

`წაიკითხეთ რომ. 3:28; რომ. 8:1,2. თუკი ხსნა ღმერთის საჩუქარია, რა როლი ენიჭება ღმერთის რჯულის დაცვას?` 

ლუთერის დროს ქრისტიანულ ეკლესიაში ცვლილების ქარმა დაუბერა. ათობით ათასმა ადამიანმა გაითავისა, რომ უნდა განეშოროს საკუთარ ცოდვილ "მე"-ს და ამის ნაცვლად მზერა მიაპყროს იესოს. ეჭვგარეშეა, რომ როდესაც ასეთი ადამიანები აკვირდებიან საკუთარ თავს და იმას, თუ როგორი იყვნენ თავად, ისინი მხოლოდ იმას ხედავდნენ, რაც მათ სიმამაცეს ართმევდა. რომელი მორწმუნე არ განიცდის იმავეს დღეს? აი, რატომ უნდა ვუმზერდეთ ამის ნაცვლად იესოს. 

ღმერთის მადლი გვცვლის ჩვენ. ერთხელ ჯონ უესლი (1703-1791) ეწვია მორავიელი ძმების საკრებულოს ლონდონში. უესლი გაოცებული იყო, როდესაც ლუთერის აზრებს ისმენდა რომაელთა მიმართ წერილთან დაკავშირებით. ცხოვრებაში პირველად მან დაიწყო სახარების გაცნობიერება. რაღაც შეიცვალა მის სულში და მან იგრძნო უცნაური მიზიდულობა ქრისტესკენ, რომელმაც საკუთარი სიცოცხლე გაწირა მისთვის. მან შესძახა: "მე ვგრძნობდი, რომ ხსნის მოსაპოვებლად ვენდობოდი ქრისტეს, მხოლოდ ქრისტეს: და მე მივიღე რწმუნება, რომ მან იტვირთა ჩემი ცოდვები, ჩემიც კი, და მიხსნა მე ცოდვისა და სიკვდილის რჯულისგან" (John Whitehead, The Life of the Rev. John Wesley, M.A, p. 331).

`წაიკითხეთ 1 პეტრ. 2:2. განმარტეთ, როგორ მიჰყავს ღვთის სიტყვის სიყვარულს და ღვთის სიტყვის კითხვას ადამიანი ხსნამდე ("გაიზარდოთ ხსნისათვის")` 

რეფორმატორები თანმიმდევრულად სწავლობდნენ ღმერთის სიტყვას, რათა უკეთ გაეგოთ მისი ჭეშმარიტებები. მათ არ აკმაყოფილებდათ არც საწყისი მდგომარეობა, არც ხისტი რელიგიური გამოცდილება განსაკუთრებული ზრდის გარეშე, მათ მუდამ სურდათ ქრისტეს უკეთ შეცნობა. მრავალ ქრისტიანს, რომელიც ბიბლიაზე იყო დაიმედებული, შუა საუკუნეებში ასეთი მიძღვნილობა ძალიან ძვირად დაუჯდა. მათ აწამებდნენ, აგდებდნენ საპყრობილეებში, დევნიდნენ და კლავდნენ. მათ ართმევდნენ ქონებას, უწვავდნენ სახლებს, უოხრებდნენ მიწებს, დევნიდნენ მათ ოჯახებს. როდესაც საკუთარი სახლებიდან განდევნიდნენ, ისინი ელოდნენ ქალაქს, "რომლის მშენებელი და შემოქმედიც ღმერთია" (ებრ. 11:10). როდესაც აწამებდნენ, ისინი ლოცავდნენ თავიანთ მტანჯველებს, ხოლო როდესაც ბნელ და ნესტიან მიწისქვეშა საპყრობილეებში ისხდნენ, ისინი ითხოვდნენ ღმერთის დაპირებების შესრულებას ნათელი ხვალინდელი დღის შესახებ. მართალია მათი სხეულები ციხეში იყო ჩაკეტილი, მაგრამ მათ თავისუფლება ჰქონდათ ქრისტეში, მისი სიტყვის ჭეშმარიტებებში, თავისუფლება ჰქონდათ მისი მალე დაბრუნების იმედში. 

`როდესაც საკუთარ თავს უყურებთ, როგორ შეგიძლიათ იყოთ დარწმუნებული ხსნის იმედში?`