---
title:  ორი მოწმე 
date: 05/05/2024
---

`წაიკითხეთ გამოცხ. 11:3-6. ჩამოთვალეთ ორი მოწმის ხუთი განმასხვავებელი ნიშანი, რომელიც აღმოაჩინეთ ამ მუხლებში.`

ზაქ. 4-ში წინასწარმეტყველი ხედავს ორ ზეთისხილის ხეს ოქროს სასანთლის გვერდით - იმავე სიმბოლოებს, რომლებსაც ვხვდებით გამოცხ. 11-ში. ზაქარიას ეუწყა, რომ "ორნი ცხებულნი არიან ესენი, მთელი ქვეყნის უფლის წინაშე მდგარნი" (ზაქ. 4:14). ორი ზეთისხილის ხე ზეთს აწვდის სასანთლეს და ლამპრები არ ქრება. ეს გვახსენებს მეფსალმუნის სიტყვებს: "სანთელია ჩემი ფეხისთვის სიტყვა შენი და სინათლე - ჩემი ბილიკისათვის" (ფსალმ. 118:105). ზეთი წარმოადგენს სულიწმიდას (ზაქ. 4:2,6). იოანეს ხილვა გამოცხ. 11-ში აღწერს ღმერთის სიტყვას, რომელიც სულიწმიდის ძალით წარმოითქმება წუთისოფლის სასწავლებლად. 

ორ მოწმეს შეუძლია წინასწარმეტყველება და წვიმის აკრძალვა იქამდე, სადამდეც იწინასწარმეტყველებენ. მათ შეუძლიათ წყლის სისხლად გადაქცევა და დედამიწის წყლულებით გავსება. ღმერთის განკარგულებით ელიამ თქვა, რომ ისრაელში არ იქნებოდა წვიმა და მის ლოცვაზე პასუხად სამ წელიწად-ნახევრის განმავლობაში არ უწვიმია (იაკ. 5:17). ამის შემდეგ მან ლოცვით მიმართა ღმერთს და მახოლოდ მას შემდეგ გაწვიმდა, რაც ბაალის წინასწარმეტყველებმა ვერ შეძლეს გვალვის შეჩერება (3 მეფ. 17,18). ღმერის განკარგულებით მოსემ ეგვიპტელებს ყოველგვარი უბედურება მოუვლინა, მათ შორის, წყალი აქცია სისხლად, რადგან ფარაონმა არ ისურვა ღვთის ერის გათავისუფლება (გამ. 7). 

მათ, ვინც წმიდა წერილისთვის ზიანის მიყენებას ცდილობს, საკუთარი პირიდან გამომავალი ცეცხლი შთანთქავს. ღმერთი ამბობს: "რადგან თქვენ ამბობდით ასეთ სიტყვას, მე ვაქცევ შენს პირში ჩემს სიტყვებს ცეცხლად, ხოლო ამ ერს - შეშად, რომელსაც ის შთანთქავს" (იერ. 5:14). ღმერთის სიტყვას განაჩენი გამოაქვს ყველასთვის, ვინც მას უარყოფს. მისი სიტყვა პირში ცეცხლს წააგავს. 

იოან. 5:39-ში იესო აცხადებს, რომ ძველი აღთქმის წერილი მის შესახებ მოწმობს. ის ასევე ამბობს, რომ სახარება ექადაგება "დასამოწმებლად" მთელს ქვეყნიერებას (მათ. 24:14), და ახალი აღთქმა, ძველ აღთქმასთან ერთად, ამ დამოწმების საფუძველს წარმოადგენს. გამოცხ. 11:3-ში გამოიყენებულ ბერძნულ სიტყვას იგივე ფუძე აქვს (მარტიუს), რაც ამ ორ მუხლში გამოყენებულ დამოწმების აღმნიშვნელ სიტყვებს. როგორ ფიქრობთ, რაზე მიუთითებს ორი მოწმე გამოცხ. 11:3-6-ში?

ზემოთ აღნიშნულის გათვალისწინებით შეგვიძლია ვივარაუდოთ, რომ ორი მოწმე ეს არის წმიდა წერილი, ძველი და ახალი აღთქმა, რომლებსაც სამყაროსთვის ღმერთის სინათლე და ჭეშმარიტება მოაქვთ. 

`დღეს ბევრ ქრისტიანს აქვს ძველი აღთქმის უგულებელყოფის ტენდენცია, იმ მიზეზით, რომ არსებობს ახლი აღთქმაც. რატომ არის ძველი აღთქმის ასეთი შეფასება მცდარი?`