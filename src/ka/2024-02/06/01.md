---
title:  ორი მოწმე 
date: 04/05/2024
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ფსალმ. 118:89; ეს. 40:8; 54:17; დან. 7:25; ზაქ. 4:14; გამოცხ. 11:3-6, 15-18; 12:5,6,14,15.

> <p>სამახსოვრო მუხლი:</p>
> "ხმება ბალახი, ჭკნება ყვავილი, ჩვენი ღმერთის სიტყვა კი საუკუნოდ დგას" (ეს. 40:8)

წასაკითხი მასალა: "დიადი ბრძოლა", თავები 12-17. 

საუკუნეთა განმავლობაში ღმერთის სიტყვა კრიტიკული კვლევის ობიექტი იყო, ეჭვს იწვევდა და ზოგის მხრიდან უარყოფას აწყდებოდა. მას ატყვევებდნენ მონასტრებში, წვავდნენ მოედნებზე და ნაკუწებად ხევდნენ. მის მორწმუნეებს დასცინოდნენ, აბუჩად იგდებდნენ, ციხეში სვამდნენ და წამებით სიკვდილისთვისაც იმეტებდნენ. ამ ყველაფრის მიუხედავად, ღმერთის სიტყვამ გაიმარჯვა.

შუასაუკუნეების ეკლესია დევნიდა ერთგულ, ბიბლიაზე დანდობილ ქრისტიანებს. მაგრამ ღმერთის სიტყვამ გაფანტა სიბნელე. შევიწროვებამ და დევნამ ვერ შეაჩერა ღმერთის სიტყვის გავრცელება. როდესაც ბიბლიის ინგლისურად მთარგმნელს, უილიამ ტინდეილს რწმენის გამო ასამართლებდნენ, მას ჰკითხეს, თუ ვინ ეხმარებოდა ყველაზე მეტად ბიბლიური ჭეშმარიტების გავრცელებაში. ტინდეილი ცოტა ხანს დაფიქრდა, შემდეგ კი უპასუხა: "დარემის ეპისკოპოსი". მოსამართლეები შოკირებულნი დარჩნენ. 

ტინდეილმა განმარტა, რომ ერთხელ ეპისკოპოსმა მისგან ინგლისური ბიბლიების დიდი რაოდენობა შეიძინა და საჯაროდ დაწვა. ეპისკოპოსმა არ იცოდა, რომ ამით ხელს უწყობდა ჭეშმარიტების გავრცელებას. მან ბიბლიები ჩვეულებრივზე გაცილებით მეტ ფასად შეიძინა. ამ შენაძენის წყალობით ტინდეილმა იმაზე მეტი ბიბლიის დაბეჭდვა მოახერხა, ვიდრე დაიწვა. ფერფლად ქცეული ჭეშმარიტება კვლავ და კვლავ აღდგება მკვდრეთით, რომ ანათოს მთელი თავისი ბრწყინვალებით. 

ამ კვირის განმავლობაში ჩვენ გამოვიკვლევთ ერთ-ერთ ყველაზე სასტიკ თავდასხმას წმიდა წერილსა და ქრისტიანულ რწმენაზე. საფრანგეთის რევოლუციის დროს ქვეყნის ქუჩები სისხლით გაივსო. პარიზის მთავარ მოედანზე გილიოტინა დადგეს და ათასობით ადამიანი სიკვდილით დაისაჯა. ათეიზმი სახელმწიფო რელიგიად იქცა. ამ ყველაფრის მიუხედავად ღვთის სიტყვის მოწმობის დახშობა შეუძლებელი იყო. 