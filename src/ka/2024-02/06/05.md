---
title:  ორი მოწმე მკვდრეთით აღდგა 
date: 08/05/2024
---

`წაიკითხეთ გამოცხ. 11:11. რას წინასწარმეტყველებს ეს მუხლები ღმერთის სიტყვის შესახებ?`

საფრანგეთის რევოლუციის დასასრულს ღმერთის სიტყვა, გადატანითი მნიშვნელობით, კვლავ მოუბრუნდება სიცოცხლეს. დაიწყება მძლავრი გამოღვიძება. ძლიერი შიში შეიპყრობს მათ, ვინც იხილავს, რომ ღმერთის სიტყვა კვლავ გახდება ღმერთის ცოცხალი ძალა გადარჩენისთვის. XVIII საუკუნის დასასრულს ღმერთმა გამოარჩია მამაკაცები და ქალები, რომლებსაც მტკიცედ ჰქონდათ გადაწყვეტილი სახარების მიტანა ქვეყნის კიდეებამდე. ბიბლიური უწყება სწრაფად ვრცელდებოდა. ბიბლიის ძალის ხელმძღვანელობით მისიონერები მთელი მსოფლიოს გარშემო მოგზაურობდნენ. მაგალითად, უილიამ კერი, რომელიც ინდოეთში გაემგზავრა და ბიბლია ათეულობით ინდურ ენაზე თარგმნა. 

საფრანგეთის რევოლუციის შემდეგ ასეთი აქტიური მსოფლიო მისიონერული საქმიანობა შემთხვევითი მოვლენა არ არის. ღმერთის სიტყვა ცოცხალია და მიუხედავად იმისა, რომ ბევრს ის "მკვდარი" ეგონა, ის ცოცხლობდა მორწმუნეების გულებში და კვლავ უნდა აღმდგარიყო სრულფასოვანი ცხოვრებისთვის, რასაც წინასწარმეტყველებდა გამოცხადების წიგნი. "ურწმუნო ვოლტერმა ერთხელ ტრაბახით განაცხადა: "მე დავიღალე ხალხის მოსმენით, რომელიც ამტკიცებს, რომ 12 ადამიანმა დააარსა ქრისტიანული რელიგია. მე დავამტკიცებ, რომ ერთი ადამიანიც საკმარისია მის მოსასპობად". მისი სიკვდილის დღიდან მრავალი წელი გავიდა… მილიონობით ადამიანი შეუერთდა ბიბლიის წინააღმდეგ მებრძოლთ, მაგრამ როგორ უძლეველია ეს წიგნი, მისი მოსპობა შეუძლებელია! თუკი ვოლტერის პერიოდში ბიბლიის ასამდე ეგზემპლარი არსებობდა, ახლა მისი რიცხვი ასობით ათასს აღემატება. პირველ რეფორმატორთაგან ერთ-ერთმა ქრისტიანული ეკლესიის შესახებ თქვა: "ბიბლია – ეს არის გრდემლი, რომელზედაც ბევრი ჩაქუჩი გაიცვითა" (ელენ უაითი. დიადი ბრძოლა. გვ. 288). 

`წაიკითხეთ ფსალმ. 118:89 და ფსალმ. 110:7,8. გაგვიზიარეთ თქვენი გამოცდილება, როდესაც დარწმუნდით, რომ ბიბლიას ნამდვილად შეგვიძლია ვენდოთ.`

ღმერთის სიტყვა მრავალ თავდასხმას განიცდის, მაგრამ ის არასოდეს განადგურდება. სამწუხაროდ ზოგჯერ ქრისტიანებიც კი ულახავენ ბიბლიას ავტორიტეტს, როდესაც ლოგიკითა და კრიტიკული აზროვნებით ხელმძღვანელობენ და  ეჭვქვეშ აყენებენ მის გარკვეულ ნაწილებს. ამით ისინი უარყოფენ იმ ფაქტს, რომ ბიბლია - ღვთაებრივი წარმომავლობის წიგნია. 

ჩვენ არავითარ შემთხვევაში არ უნდა ავყვეთ ღმერთის სიტყვაზე თავდასხმის ცდუნებებს, როგორი დამაჯერებლებიც არ უნდა იყვნენ ისინი. ბიბლია – ცოცხალი სიტყვაა, იგი დღესაც მიმართავს ადამიანთა გულებს, ახალი ცხოვრებისკენ უბიძგებს მათ, ვინც მზად არის მოუსმინოს და გაჰყვეს მის სწავლებებს. 

`რომელი წინასწარმეტყველებებია თქვენთვის განსაკუთრებულად მნიშვნელოვანი და რატომ?` 