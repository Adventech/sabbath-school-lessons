---
title:  ორი მოწმე მოკლულია 
date: 07/05/2024
---

`წაიკითხეთ გამოცხ. 11:7-9. ბიბლიური ენის სიმბოლურობის გათვალისწინებით, ღმერთის ორ მოწმეს, ძველ და ახალ აღთქმასთან დაკავშირებულ რა ინციდენტს წინასწარმეტყველებს ეს მუხლები?`

ახ. წ. 538 წელს წარმართული რომის იმპერია დაეცა. რომის იმპერატორმა იუსტინიანემ სამოქალაქო, პოლიტიკური და რელიგიური ძალაუფლება პაპ ვიგილიუსს გადასცა. დაიწყო შუასაუკუნეების ეკლესიის ბატონობის ხანგრძლივი პერიოდი. ის გრძელდებოდა 1798 წლამდე. ამავე წლის 10 თებერვალს ნაპოლეონის ბრძანებით (რომელიც მაშინ იტალიის ჯარს ხელმძღვანელობდა), ფრანგმა გენერალმა ბერთიემ ყოველგვარი დაბრკოლების გარეშე შეაღწია რომში. პაპი პიუს VI დაატყვევეს და ჩაიყვანეს საფრანგეთში, სადაც აღესრულა კიდეც. ეს თარიღი აღნიშნავს რომის ეკლესიის საერო ხელისუფლების დასასრულს,  აღწერილს წინასწარმეტყველთა მიერ - 1260 დღეს ანუ წელს, როგორც დაწერილია დანიელისა და გამოცხადების წიგნებში (იხ. ორშაბათის გაკვეთილი).

რა მნიშვნელოვანი მოწმობაა ბიბლიურ წინასწარმეტყველებათა ჭეშმარიტების დასტურად! დანიელი, რომელიც ქრისტეს შობამდე 500 წლით ადრე წერდა, დიდი სიზუსტით აღწერს მოვლენებს, რომლებიც 2300 წლის შემდეგ მოხდება. ჩვენ მართლაც შეგვიძლია ვენდოთ ბიბლიაში მოყვანილ წინასწარმეტყველებებს. 

ამავდროულად, მთელი ამ ხნის განმავლობაში სახარების ჭეშმარიტება წმიდა წერილის მოწმობის მეშვეობით ინარჩუნებდა სიცოცხლეს. მაგრამ ბიბლიურ ჭეშმარიტებას კიდევ უფრო დიდი განსაცდელი ელოდა. უფსკრულიდან ამომავალი მხეცი (სატანა) ებრძოდა წმიდა წერილს. 1789 წელს დაწყებული საფრანგეთის რევოლუციის დროს მას ბიბლიის ავტორიტეტზე ახალი თავდასხმა ჰქონდა მომზადებული. 

საფრანგეთის რევოლუციის დროს ხელისუფლებამ ოფიციალურად ჩამოაყალიბა გონების კულტი, ხელისუფლების მიერ მხარდაჭერილი ათეისტური რელიგიის სახით. მათი მიზანი ამით ქრისტიანობის ჩანაცვლება იყო. 1793 წლის 10 ნოემბერს მთელი ქვეყნის მასშტაბით იმართებოდა გონიერების დღესასწაული. ეკლესიები მთელ საფრანგეთში გონიერების ტაძრებად აქციეს, გონების ქალღმერთად ტახტზე ქალი დასვეს (იხ. ივანე ბუნინი. გონების ქალღმერთი). ქუჩებში ბიბლიებს წვავდნენ. ღმერთი არარსებულად გამოაცხადეს, სიკვდილს კი უსასრულო ძილი უწოდეს. სატანა უღმერთო ადამიანებს იყენებდა ღმერთის ორი მოწმის მოსაკლავად. მათ გვამებს ის დაყრის "დიდი ქალაქის ქუჩაში, რომელსაც სულიერად ჰქვია სოდომი და ეგვიპტე, სადაც ჯვარს ეცვა მათი უფალიც" (გამოცხ. 11:8). 

ეგვიპტე მრავალღმერთიანი ქვეყანა იყო, რომელიც უარყოფდა ჭეშმარიტ ღმერთს (იხ. გამ. 5:2). სოდომი უზნეობის ამსახველია. საფრანგეთის რევოლუციის დროს ღმერთის ორი მოწმე - ძველი და ახალი აღთქმა - მოკლეს ათეიზმისა და უზნეობის გამო, რომლებიც განსაკუთრებულად მძვინვარებდნენ მაშინ, როდესაც რევოლუციისა და სისხლისღვრის შედეგად ჩვეული შეზღუდვები შესუსტდა. 

გამოცხ. 11:9-ში ნათქვამია, რომ ღმერთის მოწმეების გვამები დაუმარხავად იქნება დაყრილი "სამნახევარი დღის", ანუ 3,5 წლის განმავლობაში. 

ათეიზმმა განვითარების უმაღლეს წერტილს საფრანგეთის რევოლუციის დროს მიაღწია, რაც დაახლოებით 3,5 წლის განმავლობაში მაინც გრძელდებოდა. ეს პერიოდი 1793 წლის 26 ნოემბრიდან იწყება, როდესაც პარიზში გამოცემულმა დეკრეტმა რელიგია გააუქმა, და გრძელდება 1797 წლის 17 ივნისამდე, როდესაც საფრანგეთის მთავრობამ გააუქმა შეზღუდვები რელიგიურ კანონებთან მიმართებით. 