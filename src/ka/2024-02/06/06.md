---
title:  ჭეშმარიტების დღესასწაული 
date: 09/05/2024
---

ღმერთის მტრის თავდასხმების მიუხედავად, დედამიწაზე მუშაობა დიდებულ დასასრულს მიაღწევს. სახარება ექადაგება "ყოველ ერს და ტომს, ენასა და ხალხს სახარებლად" (გამოცხ. 14:6). დიადი ბრძოლა ქრისტესა და სატანას შორის დასრულდება იმით, რომ ქრისტე დაამარცხებს ბოროტ ძალებს. ღმერთის ძალა იზეიმებს ბოროტებაზე, ცოდვა კი სამუდამოდ აღმოიფხვრება სამყაროდან. გამოცხ. 11 იწყება იმის აღწერით, თუ როგორ ცდილობს სატანა ქრისტიანული რწმენის განადგურებას და ღმერთის რწმენის მოსპობას საფრანგეთის რევოლუციის მეშვეობით. ხოლო მთავრდება ღმერთის სამეფოს გამარჯვებით ხელისუფლებებსა და მთავრობებზე, ბოროტების ძალებზე. ეს ამხნევებს ყველას, ვისაც ქრისტეს საქმისა და მისი ჭეშმარიტების გულისთვის ცეცხლოვანი განსაცდელების გამოვლა უწევს.

`წაიკითხეთ გამოცხ. 11:15-18. ამ მუხლების თანახმად, რა მოვლენებია მოსალოდნელი დედამიწის ისტორიის დასკვნით ფაზაში?`

ამქვეყნიური სამეფო ჩვენი უფლის სამეფოდ იქცევა. ქრისტე იმარჯვებს. ბოროტება დამარცხებულია. იესო იმარჯვებს, სატანა მარცხდება. სიმართლე ზეიმობს. ჭეშმარიტება მეფობს. ჩვენთვის სასარგებლო იქნებოდა შემდეგ დარიგებაზე ყურადღების გამახვილება: "ყველაფერი, რაც ადამიანურ ავტორიტეტზეა დაფუძნებული, დაინგრევა. მაგრამ, ღვთის უცვლელი სიტყვის კლდეზე აშენებული მარად იცოცხლებს" (ელენ უაითი. დიადი ბრძოლა. გვ.288). 

`წაიკითხეთ გამოცხ. 11:19. როგორ ფიქრობთ, ყველა კატაკლიზმის ფონზე რატომ აჩვენებს ღმერთი თავის ტაძარსა და კიდობანს?`

იოანემ იხილა როგორ გაიღო ტაძარი ცაში. როდესაც მან წმიდათა წმიდაში შეიხედა იქ აღთქმის კიდობანი დაინახა. ძველი აღთქმის საწმიდარში, რომელიც დიადი ზეციური ორიგინალის პირველსახე იყო, ღმერთის დიდებული თანდასწრება კიდობნის თავსახურზე განლაგებულ ორ ანგელოზს შორის ისახებოდა. მართალია მხოლოდ მადლით გადავრჩებით რწმენის მეშვეობით, მაგრამ ღმერთის რჯულის მორჩილება გვაჩვენებს, არის თუ არა ჩვენი რწმენა ჭეშმარიტი. ღმერთის რჯული საფუძველი ან საზომია სამსჯავროზე (იაკ. 2:12). ეს ფაქტი განსაკუთრებით მნიშვნელოვანი და არსებითი ბოლო ჟამის დროს ხდება (იხ. გამოცხ. 12:17; 14:12). 

`რაზე მეტყველებს დღეს ჩვენთვის ეს განსაცვიფრებელი კონტრასტი საფრანგეთის უღმერთო რევოლუციასა და გამოცხ. 11-ში აღწერილ დიდებულ კულმინაციას შორის?`