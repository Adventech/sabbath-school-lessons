---
title:  წინასწარმეტყველური პერიოდები 
date: 06/05/2024
---

`შეადარეთ გამოცხ. 11:3 და გამოცხ. 12,5,6,14,15 - დან. 7:25-ს. რა მსგავსებას ხედავთ ამ წინასწარმეტყველურ პერიოდებში?` 

ორი მოწმე "ისინი იწინასწარმეტყველებენ ათას ორას სამოც დღეს ძაძებით მოსილნი" (გამოცხ. 11:3). ეს იგივე პერიოდია, რაც ის 42 თვე, როდესაც "წარმართები" (ისინი, ვინც ეწინააღმდეგება ღმერთის ჭეშმარიტებას) გათელავენ წმიდა ქალაქს (გამოცხ. 11:2). ღმერთის მტრები ფეხქვეშ თელავენ ღმერთის ჭეშმარიტებას 1260 დღის განმავლობაში (42X30=1260, აპოკალიპტურ წინასწარმეტყველებაში ყოველი დღე აღნიშნავს ერთ წელს), და ღმერთის ორი მოწმე, ძველი და ახალი აღთქმა წინასწარმეტყველებს მათ წინააღმდეგ დროის ამავე პერიოდის განმავლობაში. 

როგორც უკვე ვიხილეთ (იხ. მეოთხე გაკვეთილი), დან. 7:25-ში ნათქვამია, რომ მომცრო რქის ხელისუფლება, რომელიც რომის იმპერიის დაშლის შედეგად წარმოიშვა, დაიწყებს ღვთის ერის დევნას "დროის, დროებისა და ნახევარი დროის" განმავლობაში. "დრო" - არის ერთი წელიწადი (360 დღე). ამრიგად, სამნახევარი დრო უტოლდება 1260 დღეს.

გამოცხ. 12:6,13-ში საუბარია ღვთის ერის დევნის 1260 დღის შესახებ. გამოცხ. 12:14 საუბარია დროის, დროებისა და ნახევარი დროის შესახებ. გამოცხ. 13:5-ში საუბარია 42 თვის შესახებ. როგორც 42 თვის, ასევე 1260 დღის შესახებ საუბარს ვაწყდებით გამოცხ. 11:2,3-შიც. ყველა ეს წინასწარმეტყველება სხვადასხვა მხრიდან აღწერს ერთსა და იმავე დროით მონაკვეთს.

როდესაც ადამიანები წმიდა წერილის ავტორიტეტს უარყოფენ, მის ადგილს სხვა (ადამიანური) ავტორიტეტები იკავებენ. ამას ხშირად მივყავართ იმ ადამიანების დევნამდე, რომლებიც ადიდებენ ღმერთის სიტყვას, როგორც ეს ხდებოდა პაპების ხელისუფლების პირობებში, 538-დან 1798 წლის ჩათვლით, როდესაც შუასაუკუნეების ეკლესია ღრმა სულიერ წყვდიადში ჩაეფლო. ადამიანურმა დადგენილებებმა შეცვალა ღვთის მცნებები. ადამიანურმა ტრადიციებმა დაჩრდილა სახარების სიმარტივე. რომის ეკლესია გაერთიანდა საერო ხელისუფლებასთან, რომ საკუთარი ძალაუფლება მთელ ევროპაზე გაევრცელებინა. 

ამ 1260 წლის განმავლობაში ღმერთის სიტყვა, მისი ორი მოწმე, ძაძებით იყო შემოსილი. მათ ჭეშმარიტებებს ტრადიციებისა და რიტუალების დიდი გროვა ფარავდა. ეს ორი მოწმე განაგრძობდა წინასწარმეტყველებას; ბიბლია ჯერ კიდევ საუბრობდა. ასეთი სულიერი სიბრმავის პირობებშიც კი ღმერთის სიტყვა მაინც ინახებოდა. იყვნენ ისინი, ვინც უფრთხილდებოდა მას, ცხოვრობდა მისი მცნებების შესაბამისად. მაგრამ ევროპის ხალხთა მასებთან შედარებით ისინი ბევრნი არ ყოფილან. ვალდენსები, იან ჰუსი, იერონიმე, მარტინ ლუთერი, ულრიხ ცვინგლი, ჯონ კალვინი, ჯონ და ჩარლზ უესლები და მრავალი სხვა რეფორმატორი ერთგული იყვნენ ღმერთის სიტყვის იმდენად, რამდენადაც მისი გაგება შეეძლოთ. 

`დღესდღეობით მრავალი ქრისტიანის მიერ გაზიარებული სწავლებებიდან რომლები ეფუძნება ტრადიციას და არა ღვთის სიტყვას?` 