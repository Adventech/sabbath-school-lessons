---
title:  "მხეცის იდენტიფიცირება: ნაწილი I" 
date: 11/06/2024
---

`წაიკითხეთ გამოცხ. 13:1,2. საიდან ჩნდება მხეცი და ვინ ანიჭებს მას ძალაუფლებას?`

გამოცხადების წიგნი გველეშაპს პირველ რიგში სატანასთან აიგივებს. გამოცხ. 12:3-5 ამბობს, რომ "როგორც კი შობა" დედაკაცმა, გველეშაპმა მაშინათვე სცადა, რომ გაენადგურებინა "მისი ძე, ვაჟი", რომელიც შემდეგ "ატაცებული იქნა… ღმერთთან და მის ტახტთან". ეს ეშმაკი ცდილობდა წარმართული რომის მეშვეობით გაენადგურებინა ქრისტე (იხ. მათ. 2:16-18). ღმერთისა და ადამიანის მოსისხლე მტერი პოლიტიკურ და რელიგიურ ძალაუფლებებს იყენებს საკუთარი მიზნების მისაღწევად. 

მხეცის ამ ძალაუფლების შესახებ ჩვენ გვეუწყა: "მისცა მას გველეშაპმა თავისი ძალა, თავისი ტახტი და დიდი ხელმწიფება" (გამოცხ. 13:2). ეს წინასწარმეტყველება ზუსტად აღსრულდა ასეულობით წლის შემდეგ, როდესაც რომის იმპერატორმა, კონსტანტინემ დედაქალაქი რომიდან კონსტანტინოპოლში (თანამედროვე თურქეთის ტერიტორიაზე) გადაიტანა. იმპერიულ ქალაქ რომის ყოფილ ტახტსა თუ კეისართა რეზიდენციაში ძალაუფლება გაქრა. ამრიგად, წარმართულმა რომმა მხეცს გადასცა თავისი ტახტი და დედაქალაქი. 

აიზეკ ბეკუსი ამტკიცებდა: "იმპერიის დედაქალაქის კონსტანტინოპოლში გადმოტანით… კონსტანტინემ რომის ეპისკოპოსს საშუალება მისცა, რომ დაეყენებინა საკუთარი თავი მიწის ყველა მკვიდრსა და ზეციერ ღმერთზე მაღლა" (The Infinite Importance of the Obedience of Faith, and of Separation from the World, p. 16, quoted in Le Roy Edwin Froom, The Prophetic Faith of Our Fathers, vol. 3, p. 213). თომას ჰობსის თანახმად, "პაპობა სხვა არაფერია, თუ არა მკვდარი რომის იმპერიის აჩრდილი, გვირგვინდადგმული რომ ზის მის საფლავზე" (Leviathan, პ. 386). საგულდაგულო ანალიზი გვიჩვენებს, რომ ზღვიდან ამომავალი მხეცი გამოცხ. 13-ში განდგომილი რელიგიური ძალაა, რომელიც რომიდან გამოდის და თაყვანისცემის მსოფლიო სისტემად იქცევა (გამოცხ. 13:3,4). ეს მხეცი არის არა ადამიანი, არამედ რელიგიური ორგანიზაცია, რომელმაც ღვთის სიტყვის ჭეშმარიტებები ჩაანაცვლა ადამიანური დადგენილებებით. 

`წაიკითხეთ გამოცხ. 13:1,6. საითკენ მიმართავს მხეცი თავის ძალისხმევას?`

იოან. 10:33-სა და ლუკ. 5:21-ში ბიბლია "ღვთისგმობას" ორი მაგალითით განმარტავს: 1) ადამიანი, რომელიც აცხადებს, რომ ღმერთია, და 2) ადამიანი, რომელსაც აქვს პრეტენზია ცოდვების მიტევების ძალაუფლებაზე. ეს ბრალდებები მცდარია, რადგან იესო მართლაც ღმერთია და შესაბამისად, აქვს ცოდვების მიტევების უფლება. რომის პაპობას ორი განმასხვავებელი სწავლება აქვს, რომლებსაც ბიბლია ღვთისგმობას უწოდებს: იგი ამტკიცებს, რომ მის სამღვდელოებას აქვს ცოდვების მიტევების ძალაუფლება, პაპს კი ღმერთის უფლებები აქვს დედამიწაზე. 