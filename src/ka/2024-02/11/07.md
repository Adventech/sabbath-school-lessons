---
title:  შემდგომი გამოკვლევისათვის 
date: 14/06/2024
---

მხეცის და მისი ხატების თაყვანისცემა შეიცავს ალუზიას დან. 3-ზე, სადაც შედრაქს, მეშაქსა და ყაბედ-ნეგოს ბაბილონის მეფემ ოქროს კერპის თაყვანისცემა უბრძანა, წინააღმდეგ შემთხვევაში კი გავარვარებულ ღუმელში მოხვდებოდნენ. ძველ ბაბილონშიც და თანამედროვე ბაბილონშიც მთავარი არის თაყვანისცემა. ჭეშმარიტი თაყვანისცემა მომდინარეობს ღვთის სიტყვით განსწავლული გონებიდან, მისი სიყვარულით გარდაქმნილი სულიდან და მისი სულით აღსავსე გულიდან. მაშინ ჩვენ არ "მივესადაგებით წუთისოფელს", არამედ ვიცხოვრებთ ღმერთის ნების შესაბამისად, რომელიც მის სიტყვაშია. ამაშია ჩვენი ერთადერთი იმედი!

"უფალი არასოდეს ატანს ძალას ადამიანის ნებას და სინდისს; სატანა კი პირიქით, ყოველთვის ძალას და სისასტიკეს იყენებს იმათ დასამორჩილებლად, ვის ცდუნებასაც სხვა გზით ვერ შეძლებს. ძალითა და შიშით ცდილობს იგი ადამიანის სინდისის დამონებას და ამ გზით თაყვანისცემისა და პატივისცემის მიღწევას. ამ მიზნის მისაღწევად იგი რელიგიურ და სახელმწიფო ძალაუფლებას იყენებს, აიძულებს რა მათ ისეთი კანონების გამოცემას, რომლებიც ღვთის მცნებათა საწინააღმდეგოა და ადამიანთა დადგენილებების დაცვას მოითხოვს" (ელენ უაითი. დიადი ბრძოლა. გვ. 591).

"მომავალი ცდუნებისათვის წინააღმდეგობის გასაწევად ისინი ღრმად უნდა ჩასწვდნენ ღმერთის ნებას, მის სიტყვაში ასახულს. მხოლოდ მაშინ შეძლებენ ისინი ღმერთის სათანადო პატივისცემას, როცა სწორი წარმოდგენა ექნებათ მის ხასიათზე, მმართველობასა და ჩანაფიქრზე და შესაბამისად იმოქმედებენ. მხოლოდ მას, ვინც თავისი გონება ბიბლიური ჭეშმარიტებით გააძლიერა, შეუძლია, შეუპოვრად იდგეს უკანასკნელ დიად ბრძოლაში" (იქვე. გვ. 593).

"მაგრამ უფალს დედამიწაზე ჰყავს ხალხი, ვისთვისაც ბიბლია და მხოლოდ ბიბლია არის საზომი ყოველი მოძღვრებისა და საფუძველი ყოველგვარი რეფორმისა. სწავლულთა არცერთი აზრი, სამეცნიერო დასკვნა, დოქტრინა თუ საეკლესიო დადგენილება, ისეთივე მრავალრიცხოვანი და ურთიერთსაწინააღმდეგო, როგორც თავად ეკლესიები, რომლებსაც ისინი წარმოადგენს, არც უმრავლესობის ხმა, - არცერთი მათგანი არ შეიძლება ჩაითვალოს რელიგიური რწმენის რომელიმე პუნქტის მტკიცებად ან უარყოფად. სანამ რომელიმე მოძღვრებას ან მითითებას მივიღებდეთ, უნდა დავრწმუნდეთ, რომ იგი განმტკიცებულია ღვთის სიტყვით: "ასე ამბობს უფალი!" (იქვე. გვ. 595).

**კითხვები მსჯელობისთვის:**

`1.როგორ შეგვიძლია ვიცხოვროთ ქრისტეს მოსვლის მოლოდინში, გავუფრთხილდეთ ამ იმედს და ამასთანავე არ ჩავცვივდეთ პანიკაში?`

`2.უფრო ღრმად დაუფიქრდით თაყვანისცემის საკითხს. როგორ გვეუბნება ჩვენი ყოველდღიური ცხოვრება, მისი წესი იმას, თუ ვის ან რას ვცემთ თაყვანს?`

`3.როგორ შეგვიძლია დავეხმაროთ საკუთარ თავს ან სხვებს, რომ მომავალს ვუყუროთ რწმენით და არა შიშით?` 