---
title:  მოსალოდნელი კრიზისი 
date: 10/06/2024
---

გამოცხ. 13-ში წინასწარმეტყველება მხეცის ნიშნის შესახებ მოგვითხრობს სატანის ღმერთის წინააღმდეგ ბრძოლის ყველაზე სასტიკი და მძაფრი ნაწილის შესახებ. მას შემდეგ, რაც იესო ჯვარზე მოკვდა, მტერმა იცოდა, რომ დამარცხებულია, მაგრამ მას მტკიცედ აქვს გადაწყვეტილი, რომ რაც შეიძლება მეტი ადამიანი გადაიბიროს. მისი პირველი ხრიკი - ეს არის ტყუილი. როდესაც ტყუილი არ მუშაობს, ის ძალას მიმართავს. საბოლოო ჯამში სწორედ ის იდგება იმ ბრძანების უკან, რომლის თანახმადაც სიკვდილი მიესჯება ყველას, ვინც უარს განაცხადებს მხეცის თაყვანისცემაზე ან მისი ნიშნის მიღებაზე. 

რელიგიური დევნა, რა თქმა უნდა, სიახლე არ არის. ის მას შემდეგ არსებობს, რაც ღმერთის მითითებისადმი მორჩილების გამო კაენმა აბელი მოკლა. იესომ თქვა, რომ ეს მორწმუნეებს შორისაც კი მოხდება. 

`წაიკითხეთ იოან. 16:2; მათ. 10:22; 2 ტიმ. 3:12 და 1 პეტრ. 4:12. სიცრუის გარდა კიდევ რომელ ხერხს იყენებს სატანა, რომ ჩამოაშოროს ქრისტიანები თაყვანისცემის ჭეშმარიტ გზას?` 

ქრისტიანობის ისტორიის განმავლობაში დევნა ჩვეული მოვლენა იყო. ეს ხდებოდა წარმართულ რომშიც, მაგრამ ყველაზე ნათელი გამოხატულება ჰპოვა შუასაუკუნეების ეკლესიის მიერ ბიბლიის მორწმუნე ქრისტიანთა დევნაში. მხეცის ნიშანი მხოლოდ და მხოლოდ ბოლო რგოლია ამ ჯოჯოხეთურ ჯაჭვში. ისევე, როგორც დევნა გასულ საუკუნეებში, ისიც მიმართულია იმაზე, რომ აიძულოს თითოეულ ადამიანს შეხედულებათა გარკვეული წყების მიღება და თაყვანისცემის დამტკიცებული სისტემისადმი მორჩილება.

წინასწარმეტყველება ამბობს, რომ დევნა ეკონომიკური სანქციებით დაიწყება: ვერავინ იყიდის და გაყიდის, თუ არ ექნება მხეცის ნიშანი. ყველა, ვინც უარს განაცხადებს ნიშნის მიღებაზე, საბოლოო ჯამში სიკვდილით დაისჯება (გამოცხ. 13:17). 

უკანასკნელი განსაცდელის წინ ეშმაკი უკვე ამზადებს მხეცის ნიშნის მისაღებად ყველას, ვინც თავს ქრისტიანს უწოდებს და უბიძგებს კომპრომისებისკენ მათ ცხოვრებაში. როდესაც ერთი შეხედვით მთელი მსოფლიო განცვიფრებულია და აღტაცებით მისდევს მხეცს (გამოცხ. 13:3), უეცრად სცენა იცვლება, და ყურადღება გადაინაცვლებს ღმერთის ხალხზე. გამოცხ. 14:12 გვიჩვენებს ამ სურათს: "აქაა წმიდათა მოთმინება, რომლებიც იცავენ ღვთის მცნებებს და იესოს რწმენას". ღვთის ერი ღვთისმოსავი მორჩილებით ცხოვრობს. მისი წყალობით მორწმუნეები მტკიცედ დგანან მაშინაც, როცა გარშემო მიწა იძვრის. მაშინ, როდესაც მსოფლიო მხეცს მისდევს, ისინი  "მიჰყვებიან კრავს, სადაც არ უნდა მიდიოდეს" (გამოცხ. 14:4). ქრისტეს ძალით ისინი იმარჯვებენ ჯოჯოხეთის ძალებზე, რომლებიც მათ წინააღმდეგ გამოდიან. 

როგორც მე-9 გაკვეთილში ვიხილეთ, კეთილსა და ბოროტს შორის მთავარი კონფლიქტი თაყვანისცემას უკავშირდება. მხეცი იყენებს ტყუილს, ხოლო როდესაც ეს მეთოდი არ მუშაობს, მიმართავს ძალასა და იძულებას. 

`რამდენად აძლევთ ეკონომიკურ მიზეზებს იმის უფლებას, რომ ხელი შეგიშალოთ შაბათის დაცვაში, თუ მსგავსი რამ ხდება თქვენს ცხოვრებაში?` 