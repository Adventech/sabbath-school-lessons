---
title:  ხმამაღალი ძახილი 
date: 20/06/2024
---

`წაიკითხეთ გამოცხ. 18:1-4. რა ემართება ცრუ რელიგიას (ბაბილონს) და ღვთის ერს დიადი ბრძოლის ფინალში?`

ანგელოზს, რომელიც ბაბილონის დაცემის შესახებ აცხადებს, აქვს "დიადი ხელმწიფება". გამოცხ. 14-ის ანგელოზების მსგავსად, ისიც მაცნე-ადამიანს წარმოადგენს. ეს ანგელოზი იმდენად სრულად აცხადებს ღმერთის დიდებას, რომ მისმა ნათელმა მთელი დედამიწა მოიცვა. ბერძნული სიტყვა, რომელიც ახალ აღთქმაში ავტორიტეტს ან ძალაუფლებას აღნიშნავს, არის ეკსუსია. ხშირ შემთხვევაში ის დაკავშირებულია ქრისტეს გამარჯვებასთან ქვესკნელის ძალაუფლებებსა და სამთავროებზე. მათეს სახარებაში იესო ამ სიტყვას იყენებს მოწაფეების საქადაგებლად გაგზავნისას. მათ. 10:1-ში იესო ანიჭებს თავის მოწაფეებს ხელმწიფებას ჯოჯოხეთის სამთავროებსა და ძალაუფლებებზე. ის ღვთაებრივი ძალით აღჭურვილებს აგზავნის მათ, რომ ბოროტსა და კეთილს შორის ბრძოლაში გამარჯვებული გახდნენ. მათ. 28-ში ის კვლავ აგზავნის მათ "მთელი ხელმწიფებით ზეცასა და მიწაზე", რომ "წავიდნენ, მოიმოწაფონ ყველა ხალხი" (მათ. 28:18,19).

სულიწმიდის ძალით აღვსილმა, ცოცხალი ქრისტეს ხელმწიფებით მოარულმა, ქრისტეს, რომელმაც თავის სიცოცხლეშიც და სიკვდილშიც გაიმარჯვა ჯოჯოხეთის სამთავროებსა და ძალებზე, ახალი აღთქმის ეკლესიამ გაანათა დედამიწა ღმერთის დიდებით. მოწაფეებმა სულ რამდენიმე წლის განმავლობაში გაუცხადეს სახარება იმ დროისთვის ცნობილ მსოფლიოს (კოლ. 1:23). 

ჟამთა აღსასრულს სულიწმიდა უპრეცედენტო ძალით გადმოვა და სახარება გავრცელდება სამყაროს კიდეებამდე. ათასობით ადამიანი მოექცევა ერთ დღეში და ღმერთის მადლი და ჭეშმარიტება მთელ პლანეტაზე მოახდენს გავლენას. ამრიგად, მსოფლიო გაფრთხილებული იქნება, ხოლო სახარება და იმედი, რომელსაც ის შეიცავს მთელ მსოფლიოში გავრცელდება.

"სახარების ამ უმნიშვნელოვანესი სიტყვის ქადაგების დასრულებისას ღვთის ძალა ისეთივე სიძლიერით უნდა გამოვლინდეს, როგორც დასაწყისში. წინასწარმეტყველებანი, რომლებიც "საადრეო წვიმის" მიღებისას აღსრულდა, უნდა განმეორდეს, "გვიანი წვიმის" გარდმოფენისას სახარების ქადაგების დასრულების ჟამს…

ღმერთის მსახურნი სიხარულით გაბრწყინებული სახეებით იჩქარებენ, აუწყონ ეს სასიხარულო ამბავი დედამიწის ყველა კუთხეს. ათასობით ხმა გაავრცელებს ამ გაფრთხილებას. მოხდება მრავალი სასწაული. ავადმყოფები განიკურნებიან, მორწმუნენი მრავალ ზებუნებრივ სასწაულს მოახდენენ და მრავლად ექნებათ ნიშნები"  (ელენ უაითი. დიადი ბრძოლა. გვ. 611, 612).

`რა აყოვნებს სულიწმიდის დიად გადმოსვლას, გვიან წვიმას და ხმამაღალ ძახილს? როგორი უმნიშვნელოც არ უნდა იყოს ჩვენი, როგორც ცალკეული ადამიანების როლი, რა როლი შეგვიძლია შევასრულოთ, თუ გახსნილი ვიქნებით და მზად ვიქნებით მივიღოთ სულიწმიდის გადმოსვლა?`