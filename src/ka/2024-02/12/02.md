---
title:  ღმერთისა და მისი სიტყვის ერთგულება 
date: 16/06/2024
---

`წაიკითხეთ იგავ. 23:23 და იოან. 8:23. რატომ არის ღვთის სიტყვის ერთგულება განსაკუთრებით მნიშვნელოვანი მაშინ, როდესაც ბოლო დროის კრიზისებს ვუახლოვდებით?`

დიადი ბრძოლა საუკუნეების განმავლობაში იყო ბოროტსა და კეთილს შორის დაპირისპირება. სატანა - ცრუა და სიცურის მამაა (იოან. 8:44). იესო - ყოველგვარი ჭეშმარიტების ავტორია. მან განაცხადა: "მე ვარ გზა, ჭეშმარიტება და სიცოცხლე" (იოან. 14:6). ჭეშმარიტება, რომელიც სატანის სიცრუისგან გვათავისუფლებს, ღვთის სიტყვაშია. ბიბლია ამხელს სატანის სტრატეგიას და გვიცხადებს ღმერთის გეგმებს. წმიდა წერილი - ლამპარია, რომელიც გზას გვინათებს (ფსალმ. 118:105). მეფსალმუნე აცხადებს: "საწყისი შენი სიტყვებისა ანათებს, აგონიერებს მიამიტებს" (ფსალმ. 118:130). შემდეგ კი ამატებს: "დასაბამი შენი სიტყვისა ჭეშმარიტებაა" (ფსალმ. 118:160).

`წაიკითხეთ 2 პეტრ. 1:19. რომელ ილუსტრაციას იყენებს მოციქული, რომ აჩვენოს ღმერთის წინასწარმეტყველური სიტყვის მნიშვნელობა?`

ჩვენ "ბრძნულ იგავებს" არ გავყოლილვართ. ჩვენ ღმერთის სიტყვის წინასწარმეტყველებები გვინათებს გზას. ისინი გვეხმარება ჭეშმარიტებისა და მცდარი შეხედულებების ერთმანეთისგან გარჩევაში. ბიბლიის გარეშე ადამიანთა ცვალებადი აზრების ამარა დავრჩებოდით და მარტივად მოვტყუვდებოდით. "ღვთის შვილებმა უნდა იცოდნენ, რომ წმიდა წერილი მათ ცრუმოძღვრებისა და სატანური ცდუნების გავლენისაგან იცავს. სატანა ყოველგვარ ეშმაკობას იხმარს, რათა ადამიანებს ხელი შეუშალოს ბიბლიის გაცნობაში, რადგან ამ წიგნის ნათელი მტკიცებანი ნიღაბს ხდის მის სიცრუეს… სულ მალე დავინახავთ მის უკანასკნელ, უდიდეს ცდუნებას: ანტიქრისტე ჩვენ თვალწინ მრავალ სასწაულს მოახდენს. მისი სიყალბე იმდენად დაემსგავსება სიმართლეს, რომ მხოლოდ წმიდა წერილის საშუალებით იქნება შესაძლებელი ჭეშმარიტების სიცრუისაგან გარჩევა… მხოლოდ მას, ვინც თავისი გონიერება ბიბლიური ჭეშმარიტებით გააძლიერა, შეუძლია, შეუპოვრად იდგეს უკანასკნელ დიად ბრძოლაში. მაშინ ყოველმა ადამიანმა უნდა გადაწყვიტოს: "უფალს უფრო უნდა დავემორჩილო, თუ ადამიანებს? ეს გადამწყვეტი მომენტი სულ მალე დადგება. ვდგავართ თუ არა მტკიცედ ღვთის სიტყვის ურყევ კლდეზე? მზადა ვართ თუ არა ღვთის მცნებებისა და იესოს რწმენის დასაცავად?" (ელენ უაითი. დიადი ბრძოლა. გვ. 539). 

`დაუფიქრდით ზემოთ მოყვანილ ციტატაში აღნიშნულ საკითხებს. რა მოგვცემს საშუალებას გავუძლოთ ბოლო გამოცდას? რა გვიშლის ხელს ღმერთის სიტყვის შესწავლაში? როდის მივდივართ კომპრომისზე ჭეშმარიტებასთან საკუთარი სიამოვნების გამო?` 