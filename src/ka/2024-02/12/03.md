---
title:  ზეცისთვის აღბეჭდილნი 
date: 17/06/2024
---

მოსალოდნელი კრიზისის დროს, რომელიც თაყვანისცემასთან იქნება დაკავშირებული, ღმერთის შვილები არ დანებდებიან წუთისოფლის წნეხს (გამოცხ. 14:12). ისინი აღბეჭდილნი იქნებიან სულიწმიდის მიერ (ეფეს. 4:30) და არ წაბორძიკდებიან. ძველად ოფიციალური დოკუმენტების ავთენტურობა ბეჭდით დასტურდებოდა. ბეჭედი განმასხვავებელი, პირადი ნიშანი იყო. ვინაიდან საბოლოო კონფლიქტი კონცენტრირებულია თაყვანისცემასა და ღმერთის ავტორიტეტზე, რომელიც მის რჯულში ვლინდება, ჩვენ შეიძლება გვქონდეს მოლოდინი, რომ ღმერთის ბეჭედი მის რჯულში იქნება ასახული (შეადარეთ ეს. 8:16). 

`წაიკითხეთ გამ. 20:8-11. ბეჭდის რა ელემენტებს შეიცავს მცნება შაბათის შესახებ?` 

აქ ჩვენ ნამდვილი ბეჭდის სამ ელემენტს ვხედავთ: 1) იმ პიროვნების სახელს, რომელსაც ეკუთვნის ბეჭედი: "უფალი ღმერთი შენი", 2) მისი წოდება: "შემქმნელი" - შემოქმედი, 3) მისი ტერიტორია: "ცა და დედამიწა, ზღვა და ყოველი, რაც მასშია". ბიბლიაში ბეჭედს ზოგჯერ ნიშანი ეწოდება (რომ. 4:11). ეს ორი სიტყვა ურთიერთჩანაცვლებადია. შაბათს, როგორც ღმერთის ნიშანს ანუ ბეჭედს ღმერთის რჯულის შუაგულში, ცენტრალური ადგილი უჭირავს თაყვანისცემასთან დაკავშირებულ დასკვნით კონფლიქტში. (ეზეკ. 20:12,20; გამოცხ. 12:17).

`შეადარეთ გამოცხ. 7:1,2 და გამოცხ. 14:1 - გამოცხ. 13:16,17-ს. სად ისმება ღმერთის ბეჭედი და მხეცის ნიშანი? თქვენი აზრით, რას ნიშნავს, რომ ბეჭედი შუბლზეა დასმული?` 

ღმერთის ბეჭედი შუბლზეა დასმული. შუბლი მიუთითებს გონებაზე, რაც გააზრებულ გადაწყვეტილებას აღნიშნავს. 

მხეცის ნიშანი ისმება ან შუბლზე, ან ხელზე, ეს კი იმას ნიშნავს, რომ ადამიანები დარწმუნებული არიან საკუთარ გონებაში და სიკვდილის თავიდან ასარიდებლად საკუთარი ნებით ირჩევენ სატანის ტყუილს, ან როგორც ალტერნატივას - ცრუ თაყვანისცემას. 

ეშმაკი ვერ იტანს მათ, ვინც ღმერთს ემორჩილება. დიადი ბრძოლა თავის კულმინაციას მაშინ აღწევს, როდესაც გველეშაპი (სატანა) შეებრძოლება ნარჩომს - მორწმუნეებს, რომლებიც "იცავენ ღვთის მცნებებს და იესოს რწმენას" (გამოცხ. 14:12). ისინი განმტკიცდნენ ქრისტესადმი ერთგულებაში. 

`როგორ გვამზადებს უფლისადმი ყოველდღიური ერთგულება საბოლოო კრიზისისთვის?` 