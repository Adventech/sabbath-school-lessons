---
title:  სპირიტიზმის ლეტალური შედეგები 
date: 02/06/2024
---

წარმოდგენა იმის შესახებ, რომ სიკვდილი სინამდვილეში ყოფიერების ახალ ფაზაში გადასვლის საწინდარია, ეფუძნება სულის ბუნებრივი უკვდავობის კონცეფციას. ამ წარმართულმა იდეამ ეკლესიაშიც შემოაღწია, რადგან ეს უკანასკნელი თავის ბიბლიურ საფუძველს ჩამოშორდა, როდესაც ცდილობდა, რომ თავისი რწმენა უფრო ფართე რომაული საზოგადოებისთვის გასაგებად ექცია: "თეორია სულის უკვდავების შესახებ მიეკუთვნება ერთ-ერთს იმ ცრუ სწავლებებიდან, რომლებიც რომმა წარმართობისგან გადმოიღო და შემდეგ, ქრისტიანულ რელიგიაში დანერგა" (ელენ უაითი. დიადი ბრძოლა. გვ. 549). 

"ნუ გეშინიათ მათი, ვინც სხეულს კლავენ, სულის მოკვლა კი არ ძალუძთ. უფრო მეტად გეშინოდეთ, ვისაც სულის დაღუპვაც შეუძლია გეენაში და სხეულისაც" (მათ. 10:28). რას გვეუბნება ეს მუხლი სულის სავარაუდო უკვდავების შესახებ?

ღმერთმა აუკრძალა ისრაელიანებს ნებისმიერი სახის ოკულტურ პრაქტიკაში მონაწილეობა. მათ არ უნდა გაეჩერებინათ თავიანთ რიგებში "არც შემლოცველი და არც მესულთნე, არც მკითხავი და არც მკვდართა გამომკითხველი" (რჯლ. 18:11). ასეთი ადამიანები ქვებით უნდა ჩაექოლათ (ლევ. 20:27). სასჯელი შეიძლება სასტიკად მოგვეჩვენოს, მაგრამ ის ისრაელის ცრუ ღმერთების თაყვანისცემისაგან დასაცავად იყო ჩაფიქრებული. 

ჯადოქრობას დემონური ბუნება აქვს. ის უბიძგებს ადამიანებს ცრუ თაყვანისცემისკენ. ეს ღმერთთან ნამდვილი ურთიერთობის გაყალბებაა, რომელიც ვერასოდეს დაუკმაყოფილებს ადამიანს გულის სიღრმისეულ მოთხოვნილებებს. სპირიტიზმი უდევს საფუძვლად სატანის გეგმას - დაიპყროს მთელი მსოფლიო. მაგრამ იესო თავისი მადლითა და ძალით ათავისუფლებს დატყვევებულ ადამიანებს ბოროტების ბორკილებისაგან. 

`წაიკითხეთ ეკლ. 9:5 და ეს. 8:19,20. რას გვაუწყებს ეს მუხლები სიკვდილისა და მკვდრებთან საუბრის შესახებ?`

მოსაზრება, რომ მკვდრები სიკვდილისთანავე ხვდებიან სამოთხეში ბიბლიური არ არის, ისევე, როგორც კვირადღის დაცვა, მაგრამ ის ძალიან დიდი ხანია არსებობს და ისე მყარად აქვს ფესვი გადგმული, რომ ადამიანებს უჭირთ მისი დათმობა. ადამიანები თავიანთი ამ მრწამსის გამართლების მცდელობით იყენებენ კონტექსტიდან ამოგლეჯილ რამდენიმე მუხლს. მაგრამ ეს ცრუ სწავლება ვერაფრით ვერ დაიცავს მათ ტყუილისგან, რომელიც სატანს შეუძლია მათ თავს მოახვიოს, განსაკუთრებით დასკვნითი კრიზისის ეპოქაში. 

`გქონიათ თუ არა სხვა ქრისტიანული კონფესიების წარმომადგენელთათვის მკვდართა მდგომარეობის ახსნის გამოცდილება? თუ თქვენი ახსნილი გაიგეს, როგორ ფიქრობთ, რა დაგეხმარათ ამაში?`