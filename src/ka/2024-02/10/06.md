---
title:  "სპირიტიზმი დედამიწის ისტორიის უკანასკნელ დღეებში: ნაწილი II" 
date: 06/06/2024
---

გადარჩენაზე ჩვენი იმედი ქრისტეს ეფუძნება. მისი ფართოდ გაშლილი ხელები გვიხმობენ, რომ მივიღოთ უსასრულოდ ძვირფასი და გულუხვი მსხვერპლი. ქრისტე მალე დაბრუნდება თავისიანების წასაყვანად. 2 ტიტ. 2:13-ში ქრისტეს მეორედ მოსვლას "ნეტარი სასოება" ეწოდება. 

სატანის მიზანი ამ სასოების განადგურებაა. ის მოახდენს სასწაულებსა და ნიშნებს, რაც შესაძლებელია ყველაფერს გააკეთებს იმისათვის, რომ ჩამოაშოროს ადამიანები ბიბლიურ ჭეშმარიტებასა და ქრისტეში ხსნას. 

"აქაა წმიდათა მოთმინება, რომლებიც იცავენ ღვთის მცნებებს და იესოს რწმენას" (გამოცხ. 14:12). უკანასკნელ ბრძოლაში სატანა შეეცდება ყველაფერი გააკეთოს იმისათვის, რომ არ მისცეს საშუალება ადამიანებს დაიცვან "ღვთის მცნებები" ან ჰქონდეთ "იესოს რწმენა", ან ერთიც და მეორეც ერთდროულად. შესაბამისად, აუცილებელია სიფრთხილით მოვეკიდოთ ნებისმიერ სწავლებას, რომელიც, თუნდაც რომ თან ახლდეს სასწაულები და ნიშნები, ხელს უშლის ჩვენში ნარჩომის რომელიმე ამ ორი მახასიათებლის გამოვლენას. 

`წაიკითხეთ მათ. 24:23-27. რამდენად დიდია ეშმაკის მაცდური ძალა? თუ ჩვენ ქრისტიანები ვართ, რომლებმაც ვიცით წმიდა წერილი, ნიშნავს თუ არა ეს იმას, რომ უსაფრთხოდ ვართ და ვერ მოვტყუვდებით?`

დედამიწის ისტორიის ბოლო წუთებში სატანა თავის ბოლო სიცრუეს განახორციელებს: "მალე ვიხილავთ ცაზე საშინელ ზებუნებრივ მოვლენებს - დემონთა ძალაუფლების ნიშანს, რომლებიც სასწაულებს მოახდენენ. ეშმაკის სულები, დედამიწის მთავრებთან ერთად, გამოვლენ მთელს წუთისოფელში, რათა თავისი ცდუნების ქსელში გაახვიონ ისინი და დაარწმუნონ იმაში, რომ მხარში ამოუდგნენ სატანას მის უკანასკნელ ბრძოლაში ზეციური მმართველობის წინააღმდეგ. ისინი მოახერხებენ მთავართა და მათ ქვეშევრდომთა ცდუნებას. აღდგებიან ადამიანები, რომლებიც თავს ქრისტედ გამოაცხადებენ, მიითვისებენ სახელსა და თაყვანისცემას, რომელიც მხოლოდ ქვეყნიერების მხსნელს ეკუთვნის. ეშმაკეულნი საოცარ სასწაულებს მოახდენენ, განკურნავენ ავადმყოფებს და ეცდებიან ხალხის დარწმუნებას, რომ გამოცხადება მიიღეს ზეციდან, მაგრამ ეს გამოცხადება წმიდა წერილის მოწმობის საწინააღმდეგო იქნება.  

უდიდესი ცდუნების სცენის საბოლოო აქტი იქნება სატანის მცდელობა, წარმოგვიდგეს ქრისტეს სახით. ეკლესიამ დიდი ხანია განაცხადა, რომ იგი ელის მაცხოვრის მოსვლას, რითაც აღსრულდება მისი იმედი. უდიდესი თვალთმაქცი მშვენივრად გაითამაშებს ქრისტეს მოსვლის სცენას. მსოფლიოს სხვადასხვა კუთხეში სატანა წარსდგება ხალხის წინაშე ღვთის ძის მსგავსად, როგორც დიდებული და ბრწყინვალე პიროვნება, როგორც ეს აღწერილია იოანეს გამოცხადებაში (გამოცხ. 1:13-15)" (ელენ უაითი. დიადი ბრძოლა. გვ. 624; კურსივი დამატებულია).

`რატომ არის ჭეშმარიტების გაგება იმის შესახებ, თუ როგორ დაბრუნდება ქრისტე, ისევე როგორც ჭეშმარიტება მკვდართა მდგომარეობის შესახებ, ასე მნიშვნელოვანი, რომ არ მოვტყუვდეთ?`