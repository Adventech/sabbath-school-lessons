---
title:  სპირიტუალიზმის მხილება 
date: 01/06/2024
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ეკლ. 9:5; ეს. 8:19,20; მათ. 10:28; 24:23-27; იოან. 11:11-14. 21-25; 1 თეს. 4:16,17; 2 თეს. 2:9-12; გამოცხ. 16:13,14. 

> <p>სამახსოვრო მუხლი:</p>
> "ვინადან თვითონ უფალი გადმოვა ციდან ბრძანების სიტყვით, მთავარანგელოზის ხმაზე და ღვთის საყვირზე და ჯერ ქრისტეში მკვდარნი აღდგებიან, მერე კი ჩვენ, ცოცხლად დარჩენილები, მათთან ერთად ვიქნებით ზეატაცებულნი ღრუბლებში, რათა ჰაერში შევეგებოთ უფალს და ამგვარად უფალთან ვიქნებით სამარადისოდ" (1 თეს. 4:16,17).

წასაკითხი მასალა: "დიადი ბრძოლა", თავები 31-34. 

დაახლოებით ნახევარი საუკუნის წინ გაჩნდა მთელი რიგი ისტორიებისა, რომლებიც სიკვდილისპირა გამოცდილებას ასახავს ადამიანებში, რომლებმაც კლინიკური სიკვდილი გადაიტანეს და სიცოცხლისკენ მობრუნების შემდეგ აზიარებდნენ მათ მიერ "სიკვდილში" ნანახისა და გაგონილის წარმოუდგენელ დეტალებს (პირველი მკვლევარი - ამერიკელი ფსიქოლოგი და ფსიქიატრი რეიმონდ მოუდი, წიგნი "სიცოცხლე სიკვდილის შემდეგ", 1975). მთელი ამ დროის განმავლობაში ათასობით მსგავსი ისტორია შეაგროვეს და შეისწავლეს. მილიონობით ადამიანს მთელ მსოფლიოში, მათ შორის, ქრისტიანულ სამყაროშიც, სწამს, რომ ეს ისტორიები დადასტურებაა იმისა, რომ მკვდრები სინამდვილეში არ კვდებიან. ეს სპირიტიზმის ფუძემდებლური სწავლებაა - სატანის ერთ-ერთი ყველაზე გავრცელებული და ეფექტური ტყუილი. 

სინამდვილეში სპირიტიზმი სათავეს ედემში იღებს, ადამის და ევასთვის გაჟღერებული გველის პირველი ტყუილიდან: "არა, არ მოკვდებით" (დაბ. 3:4). ისტორიის მსვლელობისას მან ბევრი სხვა ფორმაც მიიღო, თუმცა მის ძირითად წინაპირობად ის რჩება, რომ სიცოცხლე სიკვდილის შემდეგაც გრძელდება. ეს იდეა ედო საფუძვლად XIX საუკუნის ერთ-ერთ ყველაზე მსხვილ ცრუ რელიგიურ მიმდინარეობას (სპირიტუალიზმს). დები ფოკსები აცხადებდნენ, რომ შეუძლიათ მიიღონ პასუხი თავიანთ კითხვებზე მკვდართა სულებისგან, თუმცა მოგვიანებით ერთ-ერთმა დამ თვითმხილება გამოაქვეყნა. 

უკანასკნელი დაპირისპირების დროს სატანა ბევრს შეაცდენს სპირიტიზმის მეშვეობით. გამოცხადების წიგნი გვიჩვენებს, რომ ეს ერთ-ერთი გზაა, რომლითაც ის მთელი მსოფლიოს დამორჩილებას ეცდება. 

ამ გაკვეთილის შესწავლისას ჩვენ დავინახავთ, რომ სატანის ბოლო ჟამის ცდუნებებისაგან თავდაცვის ერთადერთი გზა - ქრისტესთან პირადი ურთიერთობა და ბიბლიურ საფუძველზე მყარად დგომაა. ის თავის თავში მოიცავს სწავლებას სიკვდილის შესახებ იმისდა მიუხედავად, თუ რას ვგრძნობთ ან ვხედავთ. 