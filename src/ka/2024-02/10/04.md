---
title:  რას ამბობს სიკვდილის შესახებ ახალი აღთქმა 
date: 04/06/2024
---

`წაიკითხეთ იოან. 11:11-14, 21-25; 1 თეს. 4:16,17. სამყაროს ისტორიის რომელ მომენტში მოხდება მკვდრეთით აღდგომა?`

როგორც ძველი, ისე ახალი აღთქმა სიკვდილთან დაკავშირებით იყენებს ძილის სიმბოლოს. ბიბლიაში სიტყვა "ძილი" მინიმუმ 53-ჯერ არის სიკვდილთან გაიგივებული. ბიბლიის ავტორები თანხმდებიან იმ მოსაზრებაში, რომ არ არსებობს ცნობიერი არსებობის ფორმა უკვდავი სულის სახით, რომელიც სიკვდილისთანავე ტოვებს სხეულს. 

ახალი აღთქმა ამატებს კიდევ ერთ განზომილებას, რომელზე მინიშნებებიც უკვე ძველ აღთქმაში არსებობდა - დიდებული მკვდრეთით აღდგომა ქრისტეს დაბრუნებისას. 

სახარებები ადასტურებს, რომ საუკუნო სიცოცხლე მხოლოდ ქრისტეშია შესაძლებელი. ბოროტი ძალები ვერ დაუკარგავენ მორწმუნეებს მარადიული სიცოცხლის რწმენას. ქრისტემ დაამარცხა სიკვდილი ჯვარზე. სამარხი ვეღარ დააკავებს მასში მყოფებს. ქრისტეს აღდგომა - ესაა გარანტია იმისა, რომ ერთ დღესაც მისი დაბრუნების დროს მორწმუნეებიც აღდგებიან საფლავებიდან. 

ყურადღებით წაიკითხეთ პავლეს სიტყვები: "რადგან, თუ მკვდრები არ აღდგებიან, არც ქრისტე აღმდგარა. ხოლო თუ ქრისტე არ აღდგა, თქვენი რწმენა ფუჭია და კვლავ თქვენს ცოდვებში ხართ. მაშინ ისინიც დაღუპულან, რომელთაც ქრისტეში განისვენეს" (1 კორ. 15:16-18). რა აზრი შეიძლება ჰქონდეს ამ მუხლებს, თუ მკვდრები სიკვდილის შემდეგ უკვე ზეცაში იმყოფებიან? მაშინ რას გულისხმობს პავლე, როდესაც ამბობს, რომ მათ "განისვენეს", თუ სინამდვილეში ისინი უკვე ზეცაში არიან? 

პავლე წერს, რომ ქრისტეს აღდგომა ჩვენი აღდგომის საფუძველია და მისი აღდგომის გარეშე "ჩვენი რწმენა ფუჭია და კვლავ ჩვენს ცოდვებში ვართ", მკვდრები კი მიწაში რჩებიან - მათ განისვენეს. 

ეს მუხლები კარგად შეესატყვისება სხვა ბიბლიურ მუხლებს, რომლებიც საუბრობს აღდგომის იმედისა და იესოს დაბრუნების შესახებ, რა დროსაც მივიღებთ "უხრწნელ, შეუბილწავ და უჭკნობ მემკვიდრეობას, რომელიც ცაშია შენახული თქვენთვის" (1 პეტრ. 1:4). მაგრამ თუ მკვდრები უკვე ზეცაში არიან, რატომ საუბრობს პეტრე მემკვიდრეობაზე, რომელიც "ზეცაშია შენახული" ჩვენთვის? ცხადია, ახალი აღთქმის მორწმუნეები მოუთმენლად ელოდნენ ქრისტეს მოსვლას და მკვდრების აღდგომას, და ეს იმედი შთააგონებდა მათ, რომ ცხოვრებისეულ განსაცდელებში ღმერთის ერთგული დარჩენილიყვნენ. 

`რატომ არის მკვდრეთით აღდგომა ქრისტიანული რწმენის ასეთი დიდებული იმედი? რა იქნებოდა, რომ გვქონოდა ჯვარცმა, მაგრამ არ გვქონოდა მკვდრეთით აღდგომა? რა იმედი გვექნებოდა? მაშინ რატომ არის მკვდრეთით აღდგომა ჩვენი რწმენის ასეთი მნიშვნელოვანი შემდაგენელი ნაწილი?`