---
title:  საწმიდარი და რჯული 
date: 26/05/2024
---

`წაიკითხეთ გაკვეთილის სამახსოვრო მუხლი (გამოცხ. 12:17). როგორ ფიქრობთ, რატომ "განრისხდა" სატანა მცნებების დამცველებზე?` 

`წაიკითხეთ გამ. 25:16 და 31:18. რა იდო აღთქმის კიდობანში, რომელიც წმიდათა წმიდაში იყო განთავსებული?`

გამოსყიდვის დღე განკითხვის დღე იყო. მთელ ისრაელს უნდა მიეღო მონაწილეობა ამ მოვლენაში მონანიებით, საკუთარი გულის გამოკვლევითა და ნებისმიერი საქმიანობისაგან თავის შეკავებით (იხ. ლევ. 23:29-31). მღვდელმთავარი მხოლოდ ამ დღეს შედიოდა წმიდათა წმიდაში, რათა აღესრულებინა ცოდვების გამოსყიდვის მსახურება. იქ, საწმიდრის იდუმალ ადგილას, აღთქმის კიდობანი იმყოფებოდა. კიდობანში ქვის ფიქალებზე ამოტვიფრული ღმერთის რჯულის ათი მცნება იდო. კიდობნის ოქროს სახურავს მადლის ტახტი ეწოდებოდა, რომელზეც აპკურებდნენ სისხლს საწმიდრის ცოდვისგან განსაწმედად. ღმერთის თანდასწრება ვლინდებოდა მისი დიდების ბრწყინვალებით (ებრ. შეხინა) მადლის ტახტზე. ყოველი შეწირული მსხვერპლი მოწმობდა ღმერთის წყალობაზე ცოდვილის მიმართ, მაგრამ გამოსყიდვის დღე აჩვენებს, რომ ხსოვნა ცოდვის შესახებ სამსჯავროს დღემდე ინახება (ებრ. 10:3) და რომ მისი აღმოფხვრა მხოლოდ ცოდვისაგან განმწმედი ქრისტეს სისხლის რწმენითაა შესაძლებელი (1 პეტრ. 1:18, 19). იქ, ღმერთის თანდასწრებაში, წყალობა და სამართლიანობა საუკეთესოდ ერწყმის ერთმანეთს.

ზეციურ საწმიდარში შეხედვისას იოანე მოციქულმა დაინახა, რომ "გაიღო ღვთის ტაძარი ცაში და გამოჩნდა მისი აღთქმის კიდობანი მის ტაძარში" (გამოცხ. 11:19). "დიად ბრძოლაში" წერია: "ზეციური კარვის წმიდათაწმიდაში წმიდად ინახება ღვთიური რჯული - სიანის მთაზე ღმერთის მიერ გრგვინვითა და ქუხილით წარმოთქმული და მისსივე ხელით ქვის ორ ფიქალზე დაწერილი. ღვთის რჯული, რომელიც ზეციურ საწმიდარში ინახება, არის უმაღლესი ორიგინალი, რომლის ზუსტი ასლი ქვის ფიქალებზე ამოკვეთა და ხუთწიგნეულში ჩაწერა მოსემ. ის, ვინც ამ საკითხის დიდი მნიშვნელობა შეიმეცნა, დარწმუნდა ღვთიური რჯულის სიწმიდეში და უცვლელობაში" (ელენ უაითი. დიადი ბრძოლა. გვ. 434).

როდესაც პირველი ადვენტისტები იკვლევდნენ ბიბლიურ სწავლებას საწმიდრის შესახებ მათ გააცნობიერეს ღმერთის რჯულისა და შაბათის მნიშვნელობა, რომელიც ღვთის რჯულის შუაგულშია. ისინი შემდეგნაირად მსჯელობდნენ: თუ ღვთის რჯული გამოჩნდა აღთქმის კიდობანში ზეციურ საწმიდარში, მაშინ, რასაკვირველია, შეუძლებელია, რომ ის გაუქმებულიყო ჯვარზე. 

`დაფიქრდით შაბათზე, რომელიც ყოველკვირეულად მეორდება. რას გვეუბნება ეს სამყაროს შექმნის შესახებ სწავლების მნიშვნელობის შესახებ? რომელ სხვა ჭეშმარიტებაშია ასეთივე ძლიერი და განმეორებადი შეხსენება?` 