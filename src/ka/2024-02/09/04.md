---
title:  შაბათი და რჯული 
date: 28/05/2024
---

`წაიკითხეთ გამოცხ. 14:6,7. ამ მუხლებში პირველი ანგელოზის უწყებაში შაბათის შესახებაა საუბარი, თუმცა სიტყვა "შაბათი" არ გვხვდება. როგორ უსვამს ხაზს პირველი ანგელოზის უწყება შაბათის სიწმიდეს?` 

სამყაროს შექმნა მეტყველებს ჩვენს ღირებულებაზე ღვთის თვალში. ჩვენ მარტონი არ ვართ სამყაროში - ჩვენ კოსმოსის მტვერი და გენეტიკური შემთხვევითობა არ ვართ. სხვა სიტყვებით, სამყაროში სიცოცხლის გაჩენის საზოგადოდ მიღებული სამეცნიერო სცენარი, რომელიც აიტაცა მასობრივმა საინფორმაციო საშუალებებმა და მასობრივმა კულტურამ, წარმოადგენს ჩვენი წარმოშობის შესახებ იმ შეხედულებას, რომელიც არანაირად არ შეესაბამება ბიბლიურ ისტორიას. 

ჩვენ ვარსებობთ იმიტომ, რომ იესომ შეგვქმნა. ის ღირსია ჩვენი თაყვანისცემის არა მხოლოდ იმიტომ, რომ მისი შექმნილი ვართ, არამედ იმის გამოც, რომ გამოგვისყიდა. შექმნა და გამოსყიდვა არის ყველა ჭეშმარიტი თაყვანისცემის ცენტრში. ამრიგად, შაბათი სასიცოცხლოდ მნიშვნელოვანია ღმერთისმიერი ხსნის გეგმის გასაცნობიერებლად. შაბათი მეტყველებს შემოქმედის მზრუნველობასა და მხსნელის სიყვარულზე. 

სამყაროს შექმნის კვირეულის დასასრულს ღმერთმა დაისვენა მის მიერ შექმნილი ქვეყნიერების სილამაზესა და დიდებულებაში. მან დაისვენა ჩვენთვის მაგალითის მოსაცემადაც. შაბათი - ყოველკვირეული შეჩერებაა დროში იმისათვის, რომ განვადიდოთ ჩვენი შემქმნელი. შაბათ დღეს ღმერთის თაყვანისცემით ჩვენ ვხსნით ჩვენ გულებს განსაკუთრებული კურთხევის მისაღებად, რომელიც მან სწორედ ამ დღეს მიანიჭა და არა რომელიმე სხვას. 

შაბათი მიგვითითებს შემოქმედზე, რომელმაც ისე ძლიერ შეგვიყვარა, რომ არ მიგვატოვა, როდესაც ჩვენთან დაკავშირებულ მის პირვანდელ ჩანაფიქრს განვეშორეთ. შაბათი - მარადიული ნიშანია ჩვენი სიმშვიდისა ქრისტეში. ეს შემოქმედისადმი ერთგულების განსაკუთრებული ნიშანია (ეზეკ. 20:12, 20). ეს სიმშვიდის ნიშანია, და არა საქმის; მადლის და არა მეკანონეობის; რწმენის, და არა განკითხვის; ხსნის საკითხებში ღმერთზე დამოკიდებულების, და არა საკუთარ თავზე დაიმედების. შაბათის ჭეშმარიტი სიმშვიდე - ეს მადლის სიმშვიდეა ჩვენი შემქმნელის კეთილ მკლავებში, რომელმაც გვიხსნა და კვლავ მოვა ჩვენი გულისთვის. 

გამოცხ. 14-ის უწყება, ღმერთის უწყება ბოლო ჟამის მსოფლიოსთვის, მოუწოდებს ადამიანებს, რომ სიმშვიდე ჰპოვონ მის სიყვარულსა და მზრუნველობაში ყოველ შაბათ დღეს. ის მოგვიწოდებს, რომ გვახსოვდეს ჩვენი შემქმნელი და დიდება მივაგოთ მას. ამასთან ერთად, შაბათის დაცვა დამაკავშირებელი ძაფია ედემის სრულყოფილებასა და ახალი ცისა და ახალი დედამიწის დიდებას შორის, რომლებსაც ღმერთი შექმნის. ის გვახსენებს, რომ ერთხელაც ედემის ბრწყინვალება კვლავ აღდგება.

`მეშვიდე დღის ადვენტისტთა უმეტესობას ბრალი წაუყენეს მეკანონეობაში, რომელიც, როგორც წესი, უკავშირდება შაბათის დაცვას. ისაუბრეთ შაბათის, როგორც ხსნისა და რწმენით გამართლების შესახებ. დასვენების შესახებ ღმერთის ბრძანების შესრულება რატომ უბიძგებს ადამიანებს იფიქრონ, თითქოს საკუთარი ძალებით ვცდილობთ ზეცისკენ გზის გაკვალვას?` 