---
title:  მხეცის ნიშანი 
date: 29/05/2024
---

`წაიკითხეთ გამოცხ. 12:12,17. კიდევ ერთხელ მიაქციეთ ყურადღება ეშმაკის დამოკიდებულებას მათდამი, ვინც ინახავს და ასრულებს ღვთის მცნებებს. გამოგიცდიათ თუ არა საკუთარ თავზე სატანის მრისხანება, როდესაც ღმერთის ერთგულებას ინარჩუნებდით?`

გამოცხ. 12-ში აღწერილია სამყაროსეული კონფლიქტი ქრისტესა და სატანას შორის, რომელიც საუკუნეთა განმავლობაში გრძელდებოდა. მისი კულმინაცია - სატანის საბოლოო თავდასხმაა ღმერთის ერზე. გამოცხ. 13-ში მოთხრობილია გველეშაპის ორი მოკავშირის - ზღვიდან ამომავალი მხეცისა და მიწიდან ამომავალი მხეცის შესახებ. ეს ორი ძალა უერთდება მას ღმერთის ერის წინააღმდეგ ბრძოლაში.

`წაიკითხეთ გამოცხ. 13:4,8,12,15. მიაქციეთ ყურადღება მხეცის თაყვანისცემის განმეორებად იდეას. თქვენი აზრით, რატომ ცდილობს სატანა რომ მიაღწიოს ადამიანთა მხრიდან მისი და მისი მოკავშირე ძალებისადმი თაყვანისცემას?` 

მიაქციეთ ყურადღება კონტრასტს. ადამიანები ან შემოქმედს ეთაყვანებიან, ან სხვა რამეს. შემოქმედი ღირსია თაყვანისცემის (გამოცხ. 5:9). ქრისტეს და სატანას შორის დაპირისპირება ზეცაში იწყება თაყვანისცემის შესახებ მტკიცებით: "ავალ ღრუბლის გორაკებზე, დავემსგავსები უზენაესს" (ეს. 14:14). სატანას ის თაყვანისცემა სწყუროდა, რომლის ღირსიც მხოლოდ შემოქმედია. გამოცხ. 13-ის თანახმად ის ამაში წარმატებას მიწიდან ამომავალი მხეცის დახმარებით აღწევს (გამოცხ. 13:4). 

დან. 7-თან შედარება აჩვენებს, რომ ეს მიწიდან ამომავალი მხეცი ისეთივეა, როგორიც მომცრო რქა, რომელიც "განიზრახავს დროთა და რჯულის შეცვლას" და იმოქმედებს 1260 წინასწარმეტყველური "დღის", ანუ 1260 წლის განმავლობაში (დან. 7:25; შეადარეთ გამოცხ. 13:5-ს; იხ. გაკვეთილი 6). ღმერთის რჯულის ერთადერთი ნაწილი, რომელიც დროს ეხება - მეოთხე მცნებაა. ეკლესიამ, და არა ღმერთმა სცადა თაყვანისცემის დღის შეცვლა და გადაიტანა ის შაბათიდან, მეშვიდე დღიდან, კვირადღეზე, კვირის პირველ დღეზე.

მიწიური ხელისუფლებისთვის მისწრაფება, რომ შეცვალოს თაყვანისცემის დღე, შაბათი, რომელიც თავად ღმერთმა დააწესა თავისი ხელმწიფების ნიშნად (გამ. 31:13; ეზეკ. 20:12,20), არის ღვთაებრივი ძალაუფლების უზურპაციის მცდელობა ყველაზე საწყის დონეზე. ამრიგად, ამ საკითხში მდგომარეობს ჭეშმარიტ და ცრუ თაყვანისცემას შორის უკანასკნელი დაპირისპირების არსი. 

სწორედ ამიტომ, გამოცხადების წიგნი ღმერთის ერთგულ ადამიანებს აძლევს შემდეგ განსაზღვრებას, - ისინი "იცავენ ღვთის მცნებებს" (გამოცხ. 12:17; 14:12). მცნებები მოიცავს მეშვიდე დღეს, შაბათს, და არა კვირადღეს. ისინი, ვინც უკუაგდებენ სამი ანგელოზის ბოლო მოწოდებას, რომ თაყვანი სცენ ღმერთს მის წმიდა დღეს (ეს. 58:13) და მხეცს ეთაყვანებიან მის ცრუ შაბათს, კვირადღეს, მიიღებენ მხეცის ნიშანს (იხ. გაკვეთილი 11). 