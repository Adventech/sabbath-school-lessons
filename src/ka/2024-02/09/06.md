---
title:  სამი ანგელოზის უწყება 
date: 30/05/2024
---

გამოცხ. 14:7-ში პირველი ანგელოზი დიდი ხმით აცხადებს: "გეშინოდეთ ღვთისა და დიდება მიაგეთ მას, ვინაიდან დადგა მისი სამსჯავროს ჟამი. თაყვანი ეცით ცისა და მიწის, ზღვისა და წყალთა წყაროების შემქმნელს". ზეცა მოგვიწოდებს, რომ პირველ რიგში ღმერთის ერთგული ვიყოთ, თაყვანი ვცეთ მას მთელი გულით, იმის გაცნობიერებით, რომ სამსჯავრო დგება. 

მეორე ანგელოზი აცხადებს: "დაეცა დიდი ბაბილონი, რომელმაც თავისი მძვინვარე მეძაობის ღვინო ასვა ყველა ხალხს" (გამოცხ. 14:8). ბაბილონი წარმოადგენს დაცემულ, განდგომილ რელიგიურ სისტემას, რომელმაც უარყო პირველი ანგელოზის უწყება და ცრუ თაყვანისცემის სისტემის სასარგებლოდ გააკეთა არჩევანი. აი, რატომ გვაფრთხილებს გამოცხ. 14:9-11, რომ განვერიდოთ "მხეცისა და მისი ხატების" თაყვანისცემას. აქ ნაჩვენებია ორი ურთიერთსაპირისპირო ვარიანტი - შემოქმედის თაყვანისცემა და მხეცის თაყვანისცემა. პლანეტა დედამიწის თითოეული მკვიდრი მიიღებს თავის საბოლოო, შეუცვლელ გადაწყვეტილებას იმასთან დაკავშირებით, თუ ვის უერთგულებს ბოლომდე - იესოს თუ სატანას. 

`წაიკითხეთ გამოცხ. 14:12. რომელია ის ორი თვისება, რომელიც განასხვავებს მათ, ვინც უარს ამბობს მხეცის თაყვანისცემაზე? რატომ არის ორივე სასიცოცხლოდ მნიშვნელოვანი?`

ბოლო ჟამს ღმერთს ეყოლება ხალხი, რომელიც უერთგულებს მას უდიდესი ოპოზიციისა და მსოფლიო ისტორიაში უსასტიკესი დევნის წინაშე. ქრისტეს სიმართლის ძღვენის წყალობით ისინი იცხოვრებენ მადლითა და მორჩილებით აღსავსე ცხოვრებით. შემოქმედის თაყვანისცემა დაპირისპირებულია მხეცის თაყვანისცემასთან და ღმერთის მცნებების დაცვით გამოიხატება. ეს საბოლოო დაპირისპირება, რომელიც ქრისტესადმი ერთგულებას და მხეცის ძალაუფლებას ეხება, თაყვანისცემაზეა კონცენტრირებული, და კეთილსა და ბოროტს შორის ამ დიადი ბრძოლის ცენტრში - შაბათია.

მხსნელის ამ ერთგულ მიმდევრებს არა მხოლოდ იესოსადმი რწმენა, არამედ იესოს მსგავსი რწმენა ექნებათ. რწმენა, რომელიც იესოს ჰქონდა - იმდენად ღრმა, ნდობით აღსავსე და ერთგულია, რომ ქვესკნელის ყველა ბნელი ძალა ერთად და დედამიწის ყველა განსაცდელიც კი ვერ შეარყევს მას. ეს არის რწმენა, რომელიც ენდობა, როცა არ შეუძლია, რომ დაინახოს, სწამს, როცა არ შეუძლია ახსნას რატომ, და აქვს იმედი, როცა არ შეუძლია გაიგოს. ეს "იესოს რწმენა" თავისთავად არის ძღვენი, რომელსაც რწმენის მეშვეობით მივიღებთ. ის გაგვიძღვება წინ ამ კრიზისში. როდესაც საბოლოო კრიზისი დაგვატყდება თავს და შევხვდებით ეკონომიკურ ბოიკოტს, დევნას, ციხეში დატყვევებას და თვით სიკვდილსაც, იესოს რწმენა გაგვიძღვება დედამიწის ბოლო საათებში, ვიდრე ქრისტე არ დაბრუნდება. 

`როგორ გვამზადებს დღეს ღმერთი იმისთვის, რაც უნდა მოხდეს მომავალში?`