---
title:  ღმერთის რჯულის უცვლელობა 
date: 27/05/2024
---

`წაიკითხეთ ეკლ. 12:13,14. რა არის აქ ნათქვამი იმაზე, თუ როგორი დამოკიდებულება უნდა ჰქონდეს ქრისტიანს რჯულის მიმართ?`

მეშვიდე დღის ადვენტისტები რეფორმატორების გზას მიჰყვებიან, რომლებიც აღამაღლებდნენ ღმერთის რჯულის სიწმიდეს. მიაქციეთ ყურადღება ჯონ უესლის შემდეგ მტკიცებას: "რიტუალური თუ ცერემონიული რჯული, რომელიც მოსემ ისრაელის ძეებს გადასცა და რომელიც შეიცავდა ყველა წესსა და დადგენილებას ძველ მსხვერპლშეწირვასა და სატაძრო მსახურებასთან დაკავშირებით, უფალმა მართლაც დაანგრია, წაშალა და სრულად გააუქმა თავისი მოსვლით… მაგრამ ათ მცნებაში არსებული ზნეობრივი რჯული, რომელსაც წინასწარმეტყველები იცავდნენ, მას არ გაუუქმებია. მის გეგმებში არ შედიოდა აქედან რამის გაუქმება. ეს ის რჯულია, რომელიც არასოდეს დაირღვევა, რომელიც "მკვიდრი იქნება… ჭეშმარიტი მოწმე ზეცაში"… ამ რჯულის თითოეული ნაწილი ძალაში უნდა რჩებოდეს მთელი კაცობრიობისთვის ყველა საუკუნეში; ვინაიდან არ არის დამოკიდებული არც დროზე, არც ადგილზე, არც სხვა რომელიმე გარემოებაზე, რომლებიც  შეიძლება ცვალებადი იყოს, არამედ დაფუძნებულია ღმერთის არსზე, ადამიანის არსზე და მათ უცვლელ ურთიერთდამოკიდებულებაზე" ("Our Lord’s Sermon on the Mount,"Discourse V, John Wesley’s Sermons: An Anthology, pp. 208, 209).

`როგორ ფიქრობთ, ესმის თუ არა ღმერთს იმ ადამიანის ლოცვები, რომელიც შეგნებულად არღვევს ღვთის რჯულს? (იგავ. 28:9).`

`წაიკითხეთ რომ. 7:11,12; ფსალმ. 18:8-12. ღმერთისთვის დამახასიათებელი რა თვისებები შეგვიძლია მოვაწეროთ ღვთის რჯულსაც?` 

ღვთის რჯული - მისი ხასიათის ანაბეჭდია, მისი ტახტის საძირკველი  და ზნეობრივი საფუძველი კაცობრიობისთვის. სწორედ ამ მიზეზით სძულს სატანას ის. "ყველასათვის გასაგები იყო, რომ თუკი მიწიერი საწმიდარი იყო მოდელი  ზეციურისა, მაშინ რჯული, რომელიც აღთქმის კიდობანში ინახებოდა დედამიწაზე, წარმოადგენდა ზუსტ ასლს იმ რჯულისა, რომელიც აღთქმის კიდობანში იყო ზეცაში. ზეციური საწმიდარის შესახებ ჭეშმარიტების მიღება ნიშნავდა ღვთის რჯულის აუცილებელ დაცვას, მათ შორის მეოთხე მცნებისაც - შაბათის შესახებ. სწორედ ამაში მდგომარეობს ჯიუტი და მტკიცე წინააღმდეგობის საიდუმლო წმიდა წერილის სწორი განმარტების მიმართ, იმ წერილისა, რომელიც მიგვითითებს ქრისტეს მსახურებაზე ზეციურ საწმიდარში" (ელენ უაითი. დიადი ბრძოლა. გვ. 435).

`რა მიზეზით ამტკიცებენ ხშირად ადამიანები, რომ ათი მცნების დაცვის ვალდებულება აღარ გვაქვს? როგორ ფიქრობთ, სინამდვილეში რა დგას ამ ყველაფრის მიღმა?`