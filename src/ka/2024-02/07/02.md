---
title:  მისი მოსვლის დაპირება 
date: 12/05/2024
---

პროტესტანტ რეფორმატორებსა და მოგზაურ მქადაგებლებს, რომლებიც ჰოლანდიიდან ახალი ქვეყნისკენ მიემართებოდნენ, იესოს მოსვლა სწყუროდათ. მათთვის ქრისტეს მეორედ მოსვლა ის სასიხარულო მოვლენა იყო, რომელსაც მოუთმენლად ელოდნენ. ჯონ უიკლიფი მოუთმენლად ელოდა ქრისტეს მოსვლას, როგორც ეკლესიის იმედს. კალვინი გამოდიოდა ყველა რეფორმატორის სახელით როდესაც ქრისტეს დიდებული დაბრუნების შესახებ აცხადებდა, რომ ეს "ყველა მოვლენას შორის ყველაზე ღირსშესანიშნავია". ღმერთის ერთგული ადამიანები ელოდებოდნენ ქრისტეს მეორედ მოსვლას, მათ არ აშინებდათ ის. 

`წაიკითხეთ იოან. 14:1-3; 1 თეს. 4:13-18 და ტიტ. 2:11-14. რომელი უდიდესი მოვლენაა აღწერილი ამ მუხლებში დიადი ბრძოლის ისტორიიდან?`

`როგორ ფიქრობთ, რატომ ახდენდა საუკუნეების განმავლობაში ქრისტეს მეორედ მოსვლის შესახებ დაპირება ქრისტიანთა ცხოვრებაზე კოლოსალურ გავლენას?` 

მარტივად გასაგებია ის, თუ რატომ მოჰქონდა ამხელა იმედი და სიხარული ქრისტეს მეორედ მოსვლის რწმენას ქრისტიანებისთვის, რომლებიც ბიბლიას ენდობოდნენ. ის მიუთითებს ავადმყოფობის, ტანჯვისა და სიკვდილის, ასევე სიღატაკის, უსამართლობისა და ჩაგვრის დასასრულზე. გვაუწყებს უთანხმოებების, კონფლიქტებისა და ომების დასასრულს. ის შეიცავს წინასწარმეტყველებას ისეთი მომავლის შესახებ, რომელიც აღსავსეა ბედნიერებით, ქრისტესთან და ყველა საუკუნის გამოსყიდულთან ახლო ურთიერთობით მარადისობის განმავლობაში. 

"ქრისტეს მოსვლა იმედით აღაფრთოვანებდა მის მიმდევართ ყველა საუკუნეში. ზეთისხილის მთაზე გამომშვიდობებისას მაცხოვარმა დაბრუნება აღუთქვა მოციქულებს და ამ ამან გაანათა მისი მოწაფეების მომავლი სიხარულითა და იმედით, რომელსაც მწუხარებამ და გამოცდამ ვერაფერი დააკლო. დევნისა და ტანჯვის ქარცეცხლში "უზენაესი ღმერთისა და ჩვენი მაცხოვრის, იესო ქრისტეს გამოჩენა" მათთვის "ნეტარი სასოება" იყო. როდესაც თესალონიკელი ქრისტიანები მწუხარებით მარხავდნენ თავიანთ მიცვალებულებს - ჭეშმარიტ მორწმუნეთ იმედი ჰქონდათ, რომ საკუთარი თვალით იხილავდნენ უფლის მოსვლას, პავლე მოციქული, მათი მოძღვარი, ახსენებდა მათ მკვდრეთით აღდგომის შესახებ, რომელიც მაცხოვრის მოსვლისას მოხდება. მაშინ ქრისტეში მკვდარნი აღდგებიან და ცოცხლებთან ერთად "ზეატაცებულნი იქნებიან", რათა ჰაერში შეეგებონ უფალს. "და ამგვარად, - ამბობს მოციქული, - უფალთან ვიქნებით სამარადისოდ. ამიტომ ანუგეშეთ ერთმანეთი ამ სიტყვებით (1 თეს. 4:16,18)" (ელენ უაითი. დიადი ბრძოლა. გვ. 302).

`რამდენად მნიშვნელოვანია მეორედ მოსვლის ფაქტი ჩვენი პირადი რწმენისთვის? რატომ აღმოვჩნდებოდით მის გარეშე, როგორც პავლე ამბობდა, სრულიად უიმედო მდგომარეობაში (იხ. 1 კორ. 15:15-18).` 