---
title:  დათქმული დროის მოლოდინში 
date: 13/05/2024
---

მართალია პროტესტანტ რეფორმატორებს სწამდათ ქრისტეს პირდაპირი, ხილული, ყველასთვის გასაგონი და დიდებული დაბრუნების, დროთა განმავლობაში ბიბლიური ჭეშმარიტების ასეთი გაგება შეიცვალა. XIX საუკუნის ცნობილი მქადაგებლები ასწავლიდნენ, რომ ქრისტე მოვა, რათა დაამკვიდროს თავისი სამეფო  და ათასწლიანი სამეფო დედამიწაზე. ამან გამოიწვია სულიერი ლეთარგია და სულიერი ფასეულობებისადმი გულგრილობა. 

ამის მსგავსად ქრისტეს მოწაფეებსაც არასწორად ჰქონდათ გაგებული მესიის მოსვლის ბუნება. მათ ეგონათ, რომ ის მოვა, როგორც გამარჯვების მომტანი მხედართმთავარი, რომელიც მოსპობს რომის მონობის უღელს და არა როგორც წყევლისა და ცოდვის ბორკილებისაგან დამხსნელი. როგორც აღმოჩნდა, მათ არ ესმოდათ, როგორი იქნებოდა მისი მოსვლა. 

`წაიკითხეთ საქმე. 1:9-11; გამოცხ. 1:7 და მათ. 24:27,30,32. ამ მუხლების თანახმად, როგორი იქნება ქრისტეს მოსვლა?`

როდესაც ქრისტე პირველად მოვიდა, როგორც ჩვილი ბავშვი ბეთლემის ბაგაში, ძალიან ცოტა იყო ისეთი ადამიანი, ვინც მისი მოსვლა ამოიცნო. მაგრამ როდესაც ის მეორედ მოვა, მას იხილავს "ყოველი თვალი". ყოველი ყური მოისმენს მისი დაბრუნების მაუწყებელ საყვირს. დედამიწის ყოველი მკვიდრი იხილავს მის დიდებას. თავი არ უნდა მოვიტყუოთ. წმიდა წერილი ძალიან მკაფიოდ აღწერს იმ მოვლენებს, რომლებიც ქრისტეს დაბრუნებას უკავშირდება. 

"ერთ-ერთ ყველაზე დიდებულ და ბრწყინვალე ბიბლიურ ჭეშმარიტებას წარმოადგენს სიმართლე ქრისტეს მეორედ მოსვლის შესახებ, - რითაც დასრულდება კაცობრიობის გამოსყიდვა. ღმერთის მომთაბარე შვილებისათვის, რომლებიც ამდენი ხნის განმავლობაში "სასიკვდილო ჩრდილსა და წყვდიადში იმყოფებოდნენ, დაპირება უფლის მეორედ მოსვლის შესახებ, რომელიც არის "აღდგომა და სიცოცხლე" და, რომელიც კვლავ შემოიკრებს თავის გაფანტულ შვილებს, მეტად ძვირფასი და სასიხარულო იმედია. უფლის მეორედ მოსვლის მოძღვრება წმიდა წერილის შინაარსის ძირითად ნაწილს წარმოადგენს. პირველი წყვილის ედემთან ნაღვლიანი გამოთხოვების დღიდან, რწმენის შვილებმა დაიწყეს აღთქმულის მოსვლის ლოდინი, რომელსაც უნდა გაენადგურებინა დამღუპველის ძალაუფლება და მათთვის უნდა დაებრუნებინა დაკარგული სამოთხე" (ელენ უაითი. დიადი ბრძოლა. გვ. 299).

პირველ ადვენტისტთა ხელმძღვანელი ლუტერ უორენი ხშირად ეუბნებდა ახალგაზრდებს: "ქრისტეს მოსვლისთვის მომზადების ერთადერთი გზა - მზადება და მზადყოფნაში დარჩენაა". უწყება ქრისტეს მალე დაბრუნების შესახებ - გადაუდებელი მოწოდებაა თითოეული ჩვენგანისთვის, რომ გამოვიკვლიოთ ჩვენი გულები და შევაფასოთ ჩვენი სულიერი ცხოვრება. ეს არის მოწოდება ღვთისმოსავი ცხოვრებისკენ. ქრისტეს დიდებული დაბრუნების ბრწყინვალე ნათელში არ არის ადგილი განზე გადგომისთვის. 

`წაიკითხეთ 1 თეს. 5:2-5 და ებრ. 9:28. რა გამხნევებას გვაძლევს ეს მუხლები მეორედ მოსვლასთან დაკავშირებით?`