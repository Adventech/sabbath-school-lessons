---
title:  ყველაზე ხანგრძლივი წინასწარმეტყველური ჯაჭვი 
date: 16/05/2024
---

`წაიკითხეთ ეზრ. 7:7-13. როდის გამოიცა განკარგულება, რომელიც ნებას რთავდა სპარსეთში მყოფ ისრაელიანთა ტყვეებს, რომ გასულიყვნენ და აღედგინათ თავიანთი ტაძარი?`

ეს განკარგულება სპარსეთის მეფე ართახშასთამ გამოსცა ძვ.წ. 457 წელს. ეს ბოლო განკარგულება იყო იმ სამს შორის, რომელთა საფუძველზეც იუდეველებს უფლება ეძლეოდათ, რომ დაბრუნებულიყვნენ, აეშენებინათ ისრაელი და აღედგინათ ღვთისმსახურება ტაძარში. ეს ბოლო განკარგულება ყველაზე სრულფასოვანი იყო, ამიტომ სწორედ აქედან იწყება 2300 დღის/წლის შესახებ წინასწარმეტყველების ათვლა. 

`წაიკითხეთ დან. 9:25, 26. როდის უნდა დაიწყოს მთელი ეს წინასწარმეტყველური პერიოდი? რა ძირითადი მოვლენებია აღწერილი ამ მუხლებში?`

ამ მნიშვნელოვან წინასწარმეტყველებაში დანიელი ამბობს, რომ "იერუსალიმის აღდგენისა და აშენების ბრძანების გამოსვლიდან" მესიის მოსვლამდე გავა 69 წინასწარმეტყველური კვირა ან 483 წინასწარმეტყველური დღე, ანუ წელი. ძვ.წ. 457 წლის შემოდგომაზე ბრძანების გამოცემიდან 483 წელი გრძელდება ახ.წ. 27 წლის შემოდგომამდე. სიტყვა "მესია" ნიშნავს ცხებულს. ახ.წ. 27 წლის შემოდგომაზე მოხდა ქრისტეს ნათლობა და მან მიიღო სულიწმიდით ცხება (საქმე. 10:38). ნათლობის შემდეგ ქრისტე გალილეაში გაემართა, "ღვთის სახარებას ქადაგებდა და ამბობდა: "აღსრულდა ჟამი" (მარკ. 1:14,15).

ახ.წ. 31 წელს, ბოლო წინასწარმეტყველური შვიდეულის შუა პერიოდში, ნათლობიდან 3,5 წლის შემდეგ იესო ჯვარს აცვეს. მსხვერპლშეწირვის სისტემა, რომელიც მომავალ ღმერთის კრავზე მიუთითებდა, გოლგოთაზე ქრისტეს მსხვერპლით დასრულდა. პირველსახე შეხვდა სახეს და საბოლოოდ დასრულდა ყველანაირი მსხვერპლშეწირვა ცერემონიული სისტემის ფარგლებში.

`წაიკითხეთ დან. 9:27. როგორ მთავრდება წინასწარმეტყველება სამოცდაათი შვიდეულის შესახებ?` 

სამოცდაათი შვიდეული, ანუ 490 წელი, რომელიც იუდეველთათვის არის დადგენილი, ახ.წ. 34 წელს, სინედრიონის მიერ სახარების უარყოფით დასრულდა (საქმე. 6:8-7:60). 

თუ 2300 დღის შესახებ წინასწარმეტყველებას გამოვაკლებთ 490 წელს, წინასწარმეტყველების აღსრულებამდე დაგვრჩება 1810 წელი, რასაც მივყავართ ახ.წ. 1844 წელთან. უილიამ მილერს და პირველ ადვენტისტებს სწამდათ, რომ საწმიდარი დან. 8:14-დან იყო დედამიწა და ვარაუდობდნენ, რომ ქრისტე დედამიწის ცეცხლით განსაწმედად 1844 წელს უნდა მოსულიყო. (იხ. პარასკევი დღის სქემა). 