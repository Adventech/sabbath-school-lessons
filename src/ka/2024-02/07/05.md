---
title:  2300 დღე (დან. 8:14) 
date: 15/05/2024
---

უილიამ მილერმა გააცნობიერა, რომ წინასწარმეტყველთა მიერ აღწერილი მოვლენები ზუსტად შესრულდა: აბრაამის შთამომავლების მიერ გატარებული 400 წელი ეგვიპტეში, ისრაელის 40 წლიანი ხეტიალი უდაბნოში, ისრაელის 70 წლიანი მონობა და ისრაელისთვის დადგენილი 70 შვიდეული დანიელის წიგნში (დაბ. 15:13; რიცხვ. 14:34; იერ. 25:11; დან. 9:24). 

`წაიკითხეთ მარკ. 1:15; გალ. 4:4. რას გვეუბნება ეს მუხლები ღმერთის მიერ  დადგენილ ქრისტეს პირველად მოსვლის ვადებზე?` 

წინასწარმეტყველებების შესწავლისა და წმიდა წერილის მუხლების ერთმანეთთან შედარებისას მილერი მივიდა დასკვნამდე, რომ თუ ღმერთს განსაზღვრული აქვს კონკრეტული დრო გარკვეული მოვლენებისთვის, მაშინ ისეთი მოვლენისთვისაც, როგორიც მეორედ მოსვლაა, მას ასევე უნდა ჰქონდეს კონკრეტული დრო. 

`წაიკითხეთ დან. 8:14. რა უნდა მომხდარიყო 2300 დღის გასვლის შემდეგ?`

უილიამ მილერი იზიარებდა იმ დროისთვის გავრცელებულ მოსაზრებას იმასთან დაკავშირებით, რომ "საწმიდრის განწმედა" - დედამიწის ცეცხლით განწმედას გულისხმობს. ის გულმოდგინედ სწავლობდა წმიდა წერილს, რომ კარგად გაეცნობიერებინა ასეთი დიდი მნიშვნელობის მოვლენა. მან აღმოაჩინა კავშირი დან. 8-სა და დან. 9-ს შორის. დან. 8-ში ანგელოზმა მიიღო მითითება "აუხსნას მაგას ეგ ხილვა" (დან. 8:16). ამ თავის დასასრულს დან. 8-ის მთელი ხილვის მხოლოდ ის ნაწილი დარჩა განუმარტავი (დან. 8:27), რომელშიც 2300 დღის შესახებაა საუბარი. მოგვიანებით ანგელოზი უბრუნდება დანიელს და ეუბნება: "ახლა გამოვედი, რომ ჭკუა დაგარიგო" (დან. 9:22, იხ. აგრეთვე დან. 9:23, 25-27). ანგელოზის სიტყვები უნდა დახმარებოდა დანიელს, რომ გარკვეულიყო 2300 დღის შესახებ ნათქვამში. 

ჩვენ ეს ვიცით, რადგან დანიელისთვის მიცემული განკარგულების შემდეგ, რომ "გაიგოს სიტყვა და მიხვდეს ხილვას" (დან. 9:23) ანგელოზის პირველი სიტყვები იყო: "შენი ერისთვის და შენი წმიდა ქალაქისთვის სამოცდაათი შვიდეულია დადგენილი" (დან. 9:24). სიტყვა, რომელიც აქ ნათარგმნია, როგორც "დადგენილი", სიტყვასიტყვით ნიშნავს "ჩამოჭრილს". სამოცდაათი შვიდეული, ანუ 490 წელი უნდა ჩამოჭრილიყო, მაგრამ საიდან? 2300 დღის შესახებ ხილვიდან, რადგან ეს ერთადერთი ნაწილია მე-8 თავში, რომელიც დანიელმა ვერ გაიგო, და სწორედ მის განსამარტავად მოვიდა ანგელოზი. 

და რადგანაც 70 შვიდეულის ათვლა "იერუსალიმის აღდგენისა და აშენების ბრძანებიდან" იწყება (დან. 9:25), მილერმა იცოდა, რომ თუ ამ თარიღს დაადგენდა, მაშინ 70 შვიდეულისა და 2300 დღის შესახებ წინასწარმეტყველების დასაწყისის გაგებას შეძლებდა. 