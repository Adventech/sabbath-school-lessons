---
title:  ათასწლოვანი სამეფო დედამიწაზე 
date: 25/06/2024
---

გამოცხ. 19 მთავრდება იესოს დაბრუნების დრამატული აღწერით და უწმიდურთა განადგურებით. მაგრამ ისტორია ამით არ სრულდება. გამოცხ. 20-ში წარმოდგენილია ათასწლიანი ხანგრძლივობის პერიოდი, რომელსაც მილენიუმი ეწოდება. 

`წაიკითხეთ გამოცხ. 20:1-3. როგორ მოექცევა ღმერთი სატანას, როდესაც ქრისტე მეორედ მოვა?`

გამოცხ. 20:1-3-ის სახეები სიმბოლურია. სატანა პირდაპირი მნიშვნელობით არ არის შებორკილი და უფსკრულში ჩაგდებული. ათასი წლის განმავლობაში ის უკაცრიელ და უდაბურ დედამიწაზე იქნება მიჯაჭვული, და შებორკილი იქნება იმ გარემოებებით, რომლებიც თავადვე შექმნა. 2 პეტრ. 2:4-ში ვკითხულობთ, რომ სატანას და მის ანგელოზებს მიესაჯათ "წყვდიადის ჯურღმულების" სასჯელი. სატანა გარემოებებით იქნება დედამიწას მიჯაჭვული და მას არავინ ეყოლება საცდუნებელი. ათასი წლის განმავლობაში ის დაინახავს მხოლოდ სიცარიელეს, ნგრევას და კატასტროფას, რომლამდეც მისმა აჯანყებამ მიიყვანა.

ბერძნული სიტყვა აბიუსოს - იგივე სიტყვაა, რაც გამოყენებულია სეპტუაგინტაში, ძველი აღთქმის ბერძნულ თარგმანში, სამყაროს შექმნისას დედამიწის აღსაწერად. "და მიწა იყო უსახურ-უდაბური, და იყო ბნელი უფსკრულის პირზე" (დაბ.1:2). სიტყვა "უფსკრული" აღწერს უდაბურ დედამიწას. "უფსკრული" მიწისქვეშა გამოქვაბული ან სადღაც სამყაროში არსებული პირდაღებული სიცარიელე არ არის. ცოდვასა და ნგრევასთან დაკავშირებულმა სატანის ქმედებებმა, მეორედ მოსვლის წინმსწრებ ქაოსთან ერთად, დედამიწა დაუბრუნა შექმნის დასაწყისში არსებულ მდგომარეობას. 

`წაიკითხეთ იერ. 25:33. როგორ აღწერს წინასწარმეტყველი იერემია უწმიდურთა საზღაურის სცენას?`

წინასწარმეტყველები ხაზს უსვამენ კატასტროფულ ნგრევას ქრისტეს მეორედ მოსვლის დროს, და იმას, რომ ამ ათასწლიანი პერიოდის განმავლობაში დედამიწაზე არ დარჩება არცერთი ცოცხალი ადამიანი. სატანას და მის ანგელოზებს უწევთ, რომ უყურონ ქაოსს, რომელიც მათმა აჯანყებამ გამოიწვია. მთელი სამყარო ხელახლა აცნობიერებს, რომ ცოდვის საზღაური - სიკვდილია. ღმერთი ისე გადაჭრის ცოდვის პრობლემას, რომ ის არასოდეს აღარ აღმოცენდეს (ნაუმ. 1:9). არსებობს სამი ძირითადი გზა, რომლებითაც ღმერთი ამას აკეთებს. პირველ რიგში, ის გვიხსნის თავის უსაზღვრო სიყვარულს, მგზნებარე სურვილს და დაუღალავ ძალისხმევას მთელი კაცობრიობის გადარჩენისა. მეორე, ის გვიხსნის თავის სამართლიანობას, პატიოსნებას და სიმართლეს. მესამე, ის აძლევს სამყაროს საშუალებას, რომ დაინახოს ცოდვისა და აჯანყების საბოლოო შედეგები.