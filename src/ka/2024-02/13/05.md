---
title:  სამსჯავრო ათასწლოვანი მეფობის დროს 
date: 26/06/2024
---

`წაიკითხეთ გამოცხ. 20:4-6. რას აკეთებენ მართლები ათასი წლის განმავლობაში?`

ათასწლიანი მეფობის განმავლობაში მართლებს ექნებათ შესაძლებლობა, რომ საკუთარი თვალებით იხილონ ღმერთს სიყვარული და სამართლიანობა იმაში, თუ როგორ გადაჭრის იგი ცოდვის პრობლემას. რომელ ჩვენგანს არ აქვს კითხვები არაერთ საკითხთან დაკავშირებით, რომელთა დასმასაც ისურვებდა ღმერთისთვის? ახლა, ზეცაში ათასწლიანი მეფობის პერიოდში, გამოსყიდულები შეძლებენ ყველა ამ კითხვის დასმას. თუ საყვარელი ადამიანი ან მეგობარი არ აღმოჩნდება ზეცაში, გადარჩენილებს მიეცემათ შესაძლებლობა, რომ გააცნობიერონ ღმერთის გადაწყვეტილებები. ახლებურად და მთელი სისავსით აცნობიერებენ გამოსყიდულები ღმერთის მცდელობებს თითოეული იმ ადამიანის გადარჩენისა, ვისაც კი ოდესმე უცხოვრია. ისინი აცნობიერებენ, რომ თითოეულმა დაღუპულმა დაკარგა ზეცაში მოხვედრის შესაძლებლობა იმის გამო, რომ თავად უარყო ქრისტე. მხოლოდ მაშინ აღასრულებს ღმერთი თავის უკანასკნელ სამსჯავროს დაღუპულებზე - დადგება მეორე სიკვდილი, რომელიც სამუდამოდ დაღუპვას ნიშნავს. 

`წაიკითხეთ გამოცხ. 20:7-9. როგორ მთავრდება ათასი წელი? როგორია სატანისა და მისი მიმდევრების ბედი?`

ათასი წლის განმავლობაში სატანას არავინ ჰყავდა საცდუნებელი ან მოსატყუებელი. ის და მისი ანგელოზები მარტონი დარჩნენ, რომ დაფიქრებულიყვნენ ცოდვის სასიკვდილო შედეგებზე. ათასი წლის ბოლოს დაღუპული უწმიდურები მკვდრეთით აღდგებიან იმისათვის, რომ წარსდგნენ სამსჯავროს წინაშე და მიიღონ საზღაური (გამოცხ. 20:5).

ახლა სატანას მიმდევართა უზარმაზარი ჯარი ჰყავს. მართალია დიად ბრძოლაში სატანა დამარცხებას დამარცხებაზე განიცდიდა, მაგრამ ღმერთის მიერ უარყოფილთა უზარმაზარი ბრბოს დანახვა ამხნევებს მას. ის ჯერ არ არის მზად თავისი აჯანყების დასასრულებლად, ამიტომ გამოდის, რომ შეაცდინოს "ერები". სატანა შთააგონებს მათ, რომ ბოლოჯერ სცადონ ღმერთის დამხობა და საკუთარი სამეფოს დამკვიდრება. სიტყვები "გოგი და მაგოგი" გამოიყენება სატანისა და ყველა საუკუნის დაღუპულთა აღსანიშნავად. სატანა და მისი მიმდევრები ალყას შემოარტყამენ "წმიდათა ბანაკს და საყვარელ ქალაქს" (გამოცხ. 20:9).

ათასწლიანი მეფობის დასასრულს მხოლოდ უწმიდურნი კი არ აღდგებიან მკვდრეთით, არამედ ასევე წმიდა ქალაქი, ახალი იერუსალიმიც გადმოვა ციდან დედამიწაზე (გამოცხ. 21:2). წმიდები ცხოვრობდნენ და მეფობდნენ ქრისტესთან ერთად ახალ იერუსალიმში ათასი წლის განმავლობაში. ახლა კი, ათასი წლის გასვლის შემდეგ ქალაქი ღმერთთან, იესოსთან, ანგელოზებთან და ყველა გამოსყიდულთან ერთად ჩამოდის დედამიწაზე. დიადი ბრძოლის დასკვნით დაპირისპირებას ყველა ესწრება. ცოდვა ერთხელ და სამუდამოდ აღმოიფხვრება.

`რას გვეუბნება საბოლოო სამსჯავროს დადგომის დრო ღმერთის ხასიათის შესახებ?`