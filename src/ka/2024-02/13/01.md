---
title:  ღმერთის სიყვარულის დღესასწაული 
date: 22/06/2024
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ფსალმ. 90:1-11; იერ. 25:33; 30:5-7; გამოცხ. 20:11-15; 21:2-4; 22:11,12.

> <p>სამახსოვრო მუხლი:</p>
> "გავიგონე ტახტიდან დიდი ხმა, რომელიც ამბობდა: "აჰა, სავანე ღვთისა კაცთა შორის! და ის დამკვიდრდება მათ შორის, ისინი იქნებიან მისი ერი და თვით ღმერთი იქნება მათთან. მოსწმედს ყოველგვარ ცრემლს მათი თვალებიდან და აღარ იქნება სიკვდილი. გლოვა, გოდება, და ტკივილიც აღარ იქნება, რადგან წინანდელნი გადავიდნენ" (გამოცხ. 21:3,4). 

წასაკითხი მასალა: "დიადი ბრძოლა", თავები 39-42. 

ჩვენ შეგვიძლია იმედით ვუყუროთ მომავალს. დიახ, რთული დღეები გვიახლოვდება, მაგრამ რა სირთულეებსაც არ უნდა წავაწყდეთ, როგორი მწუხარებაც არ უნდა გადავიტანოთ, თუ გვექნება უკეთესი ხვალინდელი დღის იმედი, შევძლებთ, რომ დღევანდელი დღე აზრით, მიზნითა და სიხარულით გავატაროთ. ფრანკლინ რუზველტი აშშ-ს პრეზიდენტი იყო 1933-1945 წლებში, ამერიკის ერთ-ერთ ყველაზე რთულ პერიოდში. პოლიომიელიტის გამო მას მოძრაობა შეეზღუდა და დახმარების გარეშე გადაადგილებას ვეღარ ახერხებდა. ერთხელ მან დაწერა: "ჩვენ ყოველთვის ვეჭიდებოდით იმედს, რწმენას, დარწმუნებულობას იმაში, რომ ჰორიზონტს მიღმა არსებობს უკეთესი ცხოვრება, უკეთესი სამყარო". მსოფლიოს ერთ-ერთი ყველაზე ბრწყინვალე გონი, ალბერტ ეინშტეინი წერდა: "ისწავლეთ გუშინდელი დღისგან, იცხოვრეთ დღევანდელი დღით, გქონდეთ ხვალინდელი დღის იმედი". ალფრედ ლორდ ტენისონმა, დედოფალ ვიქტორიას ეპოქაში მოღვაწე ცნობილმა ინგლისელმა პოეტმა ერთხელ დაწერა: "დამდეგი წლის ზღურბლზე იმედი დგას, იღიმის და ჩურჩულებს: "ეს წელი უფრო ბედნიერი იქნება".

დასკვნით გაკვეთილში ჩვენ განვიხილავთ ქრისტეს უცვლელ სიყვარულს სამყაროს ისტორიის ყველაზე ამაღელვებელ პერიოდში და მის აბსოლუტურ გამარჯვებას კეთილსა და ბოროტს შორის დიად ბრძოლაში. ბიბლიის ბოლო წიგნი, გამოცხადება, გვაძლევს იმედს დღეს, ხვალ და სამარადისოდ.