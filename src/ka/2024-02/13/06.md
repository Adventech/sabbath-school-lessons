---
title:  ორი მარადიულობა 
date: 27/06/2024
---

`წაიკითხეთ გამოცხ. 20:11-15. რა არის "მეორე სიკვდილი", რომლის შესახებაც საუბარია ამ მუხლებში?`

ცოდვის პრობლემა ისე რომ გადაიჭრას, რომ ბოროტება არასოდეს აღარ გაჩნდეს, ყველა უნდა დარწმუნდეს, რომ ღმერთი ყველა თავის ქმედებაში სამართლიანი იყო. საბოლოო ჯამში ყველა მოიყრის მუხლს და აღიარებს ღმერთის სამართლიანობას დიად ბრძოლაში, სატანა და მისი ანგელოზებიც კი; ისინი იმასაც აღიარებენ, რომ ღმერთის წინააღმდეგ აჯანყებას არასოდეს არ ჰქონია არანაირი გამართლება. მიაქციეთ ყურადღება ელენ უაითის ამ გამოთქმას: "როგორც კი ზეციური წიგნები გადაიშლება, სადაც ჩანაწერებია გაკეთებული და იესო გადახედავს უწმიდურთ, ისინი მაშინვე გაიხსენებენ ყველა მათ მიერ ჩადენილ ცოდვას. გაახსენდებათ მომენტი, თუ როგორ გადაუხვიეს სიმართლისა და სიწმიდის გზიდან და, როგორ მიიყვანა საკუთარმა სიამაყემ და ურჩობამ ღვთის რჯულის დარღვევამდე. თითქოს ცეცხლის კალმით დაწერილი წარდგება მათ წინაშე ის ცდუნებანი, რომელთაც მათ წინააღმდეგობა არ გაუწიეს და ამით თავიანთი დანაშაულებრივი სურვილები დაიკმაყოფილეს; არასწორად გამოიყენეს ღვთიური წყალობა, აბუჩად იგდებდნენ ღვთის მაცნეებს, არ მიიღეს გაფრთხილება და ღმერთის არცერთი კურთხევა არ მიაკარეს თავიანთ ურჩ, მოუნანიებელ გულს…

უწმიდურნი, რომელთაც ბრალად ედებათ ზეციური მმართველობის მიმართ ღალატი, ახლა ღვთის სამსჯავროს წინაშე წარდგნენ. მათ არა ჰყავთ დამცველი, არა აქვთ გამართლება და მათი განაჩენი ასეთია: საუკუნო სიკვდილი" (ელენ უაითი. დიადი ბრძოლა. გვ. 666, 668).

`წაიკითხეთ გამოცხ. 20:9. როგორ გაანადგურებს ღმერთი საბოლოოდ ცოდვას და მის წყაროს?`

კეთილი უწყება ის არის, რომ სატანა და მისი ანგელოზები ცეცხლის ტბაში დაიხოცებიან. ცოდვას და ცოდვილებს ცეცხლი შთანთქავს. გამოცხ. 20:9-ის თანახმად, ისინი ცეცხლით შთაინთქმებიან, განადგურდებიან, და არ იქნებიან მარადიულ ტანჯვაში. მომდევნო მუხლში გამოყენებულია გამოთქმა "უკუნითი უკუნისამდე". კონტექსტის გათვალისწინებით, "უკუნითი უკუნისამდე" ყოველთვის არ ნიშნავს, რომ "უსასრულოდ", არამედ იქამდე, სანამ რაიმე მთლიანად არ დასრულდება (იხ. გამ. 21:6; 1 მეფ. 1:22,28; იუდ. 7 და 2 პეტრ. 2:4-6). დაღუპულთათვის მარადიული არის თვით განადგურება, და არა განადგურების აქტი. ღმერთი არავის იმეტებს მარადიული ტანჯვისთვის. 

`დასასრულს ყველა ადამიანს ელის ორი მარადიულობა. დაღუპულები მიიღებენ დამსახურებულ საზღაურს - მარადიულ სიკვდილს. პირადად თქვენთვის რა არის განსაკუთრებულად ძვირფასი გაკვეთილის სამახსოვრო მუხლში (გამოცხ. 21:3,4)?`