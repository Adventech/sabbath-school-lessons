---
title:  იმედი ვაების დროს 
date: 23/06/2024
---

`წაიკითხეთ დან. 12:1; იერ. 30:5-7. მიაქციეთ ყურადღება, როგორ აღწერს ბიბლია ამ მუხლებში უბედურ მოვლენებს, რომლებიც უშუალოდ ქრისტეს მეორედ მოსვლის წინ ხდება.`

განსაცდელის დროის შემდეგ დადგება ისეთი ვაების ჟამი, "ხალხის არსებობიდან ამ დრომდე რომ არ ყოფილა". გამოცხ. 16-ში აღწერილია შვიდი საბოლოო წყლული, რომლებიც უწმიდურ ქვეყნიერებაზე გადმოიღვრება. მაგრამ აქაც, ისევე, როგორც ეგვიპტის წყლულების დროს, ღვთის ერი დაცული იქნება მათგან. მიაქციეთ ყურადღება აღთქმას დანიელ წინასწარმეტყველის წიგნში: "იმ დროს შენი ხალხიდან ყველა გადარჩება, ვინც კი წიგნში ჩაწერილი აღმოჩნდება" (დან. 12:1). ეს, როგორც ჩანს, ეხება "სიცოცხლის წიგნს" (იხ. ფილიპ. 4:3; გამოცხ. 13:8; 20:12,15; 22:19). თუ იესოს ერთგულებას შევინარჩუნებთ, ჩვენი სახელი არ ამოიშლება სიცოცხლის წიგნიდან (გამოცხ. 3:5).  

`წაიკითხეთ 1 იოან. 3:1-3 და იოან. 14:30. რა შეიძლება ჩაითვალოს ერთადერთ სამზადისად მოსალოდნელი ვაების ჟამისთვის?`

ვაების ჟამს ღმერთის ერს იმდენად ღრმა პირადი ურთიერთობა ექნება იესოსთან, რომ მას ვერაფერი დაარღვევს. მათი მხურვალე სურვილია, რომ ყველაფერში ასიამოვნონ მას და სულიწმიდის მოქმედების მეშვეობით გახდნენ ისეთივე სპეტაკი, როგორიც ის არის. ქრისტეს გულში არაფერი იყო ისეთი, რაც სატანის ცდუნებებს გამოეხმაურებოდა. ჩვენც შეგვიძლია ავირეკლოთ ხასიათის ეს თვისება.

`წაიკითხეთ ფსალმ. 26:5 და ფსალმ. 90:1-11. რა გამამხნევებელ დაპირებებს გვაძლევს ღმერთი გასაჭირის დღეებისთვის?`

ზოგერთ ადამიანს არასწორად ესმის, თუ როგორ უნდა გადაიტანონ გასაჭირის დღეები შუამდგომელის გარეშე. იესო დაასრულებს შუამდგომლურ მსახურებას ზეციურ საწმიდარში, როდესაც ყველა მიიღებს საბოლოო გადაწყვეტილებას, მის მხარეს არიან თუ მის წინააღმდეგ. მაგრამ ეს არ ნიშნავს იმას, რომ ამ დროს მარტონი დავრჩებით და საკუთარ ძალებზე მოგვიწევს დაიმედება. იესო დაგვპირდა, რომ ყოველთვის ჩვენთან იქნება (მათ. 28:20). რწმენა გამოხატავს ნდობას, როცა ვერ ხედავს და სწამს მაშინაც კი, როცა ჩვენ ირგვლივ სამყარო ინგრევა. გასაჭირის დღეებში ჩვენი რწმენა მტკიცდება, ხოლო ჩვენი მისწრაფება მარადიულობისკენ იმდენად იზრდება, რომ ჩვენი ერთადერთი სურვილი - საუკუნო ცხოვრებაა იესოსთან ერთად.