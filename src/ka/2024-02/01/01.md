---
title:  ყველა ომის გამომწვევი ომი 
date: 30/03/2024
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
გამოცხ. 12:7-9; დაბ. 3:15; ეს. 14:12-14; ეზეკ. 28:12-15; იოან. 17:24-26

> <p>სამახსოვრო მუხლი:</p>
> "შეიქნა ცაში ომი: მიქაელი და მისი ანგელოზები ებრძოდნენ გველეშაპს. შეებრძოლნენ გველეშაპი და მისი ანგელოზები, მაგრამ ვერ გაუძლეს და აღარც ადგილი აღმოჩნდა მათთვის ცაში" (გამოცხ. 12:7,8). 

წასაკითხი მასალა: "დიადი ბრძოლა", თავი 29,30. 

თუ ღმერთი ასეთი კეთილია, მაშინ რატომაა სამყაროში ამდენი ბოროტება? როგორ შეუძლია მოსიყვარულე ღმერთს, რომ დაუშვას ბოროტების არსებობა? რატომ იტანჯებიან კეთილი ადამიანები? მიმდინარე კვირის გაკვეთილში ჩვენ გამოვიკვლევთ საუკუნოვან კონფლიქტს სიკეთესა და ბოროტებას შორის. ჩვენ განვიხილავთ ბოროტების წარმოშობას, რომელიც ზეცაში ლუციფერის აჯანყებით დაიწყო, ასევე  ღმერთის სულგრძელებას ცოდვის პრობლემის მოგვარებაში. 

ღმერთი წარმოუდგენელ სიყვარულს ავლენს თავისი ქმნილების მიმართ. სიყვარული - მისი ბუნების არსია (1 იოან. 4:7,8). მისი ყველა ქმედება სიყვარულით არის ნაკარნახევი (იერ. 31:3). შეუძლებელია, რომ  სიყვარული თავს მოახვიო, აიძულო, კანონით უბრძანო. ელენ უაითი ასე გამოხატავს ამ მოსაზრებას: "სიყვარულის გამოწვევა მხოლოდ სიყვარულით შეიძლება" (ქრისტე წუთისოფლის იმედი. გვ. 22). თუ უარვყოფთ არჩევანის ძალას - უარვყოფთ სიყვარულის უნარს, ხოლო სიყვარულის უნარის უარყოფა გვართმევს შესაძლებლობას ვიყოთ ჭეშმარიტად ბედნიერი. ღმერთი თავისი სიყვარულით მოიპოვებს ჩვენს ერთგულებას. ის ისე გადაჭრის ბოროტსა და კეთილს შორის დიადი ბრძოლის პრობლემას, რომ სამყაროში ცოდვა აღარასოდეს გაჩნდება. ღმერთის მიზანია აჩვენოს მთელ სამყაროს, რომ ის ყოველთვის თავისი ქმნილების ინტერესებიდან გამომდინარე მოქმედებდა. სამყაროს დანახვა ღმერთის სიყვარულის პერსპექტივიდან, კეთილსა და ბოროტს შორის დიადი ბრძოლის ჭრილში, არწმუნებს თითოეულ ჩვენგანს, რომ სიკეთე სამუდამოდ დასძლევს ბოროტებას. 