---
title:  სიყვარული პოულობს გზას 
date: 03/04/2024
---

ადამმა და ევამ შესცოდეს. ღმერთმა უთხრა, რომ მათ თუნდა დატოვონ თავიანთი სახლი. ამიერიდან მათი ხვედრი მძიმე შრომა და ტანჯვაა. მაგრამ მოუწევთ თუ არა მათ ტანჯვა და ბოლოს სიკვდილი - იმედის გარეშე? არის თუ არა სიკვდილი ყველაფრის დასასრული? 

სწორედ ამ მომენტში მისცა მათ ღმერთმა აღთქმა, რომელიც ჩაწერილია დაბ. 3:15-ში. მან უთხრა გველს: "და ჩამოვაგდებ მტრობას შენსა და დედაკაცს შორის, და შენს თესლსა და მის თესლს შორის: ის თავს გაგიჭეჭყავს და შენ მას ქუსლს დაუგესლავ". შეიძლება მათ მაშინვე ვერ გააცნობიერეს ამ სიტყვების მნიშვნელობა, მაგრამ ის კი გაიგეს, რომ ამიერიდან მათ აქვთ იმედი. როგორღაც "დედაკაცის თესლის" მეშვეობით მათ ხსნა მოევლინებათ. 

"დედაკაცის თესლი" - ქრისტეა (გალ. 3:16). ჯვარზე სატანამ ქუსლი დაუგესლა მას. მაგრამ იესოს გამარჯვება - ჩვენი გარანტიაა იმისა, რომ ერთ დღესაც გველს თავი გაეჭეჭყება, ადამისა და ევას მიერ გახსნილი ტანჯვისა და სიკვდილის კარი კი დაიხურება. 

`წაიკითხეთ ებრ. 2:9; გალ. 3:13 და 2 კორ. 5:21. რას გვეუბნება ეს მუხლები ქრისტეს უსაზღვრო მსხვერპლის შესახებ, რომელიც მან გაიღო ჯვარზე?` 

როდესმე თუ გიკითხავთ საკუთარი თავისთვის, მართლაც უყვარხართ თუ არა ღმერთს? შეხედეთ ჯვარს, შეხედეთ ეკლიან გვირგვინს, იესოს ნაიარევ ხელებსა და ფეხებს. გოლგოთაზე დაღვრილი სისხლის თითოეული წვეთით ღმერთი ამბობს: "მიყვარხარ. არ მინდა ზეცაში უშენოდ ყოფნა. კი, შენ შესცოდე, შენი თავი მტერს მიაბარე და არ იმსახურებ საუკუნო სიცოცხლეს. მაგრამ მე გამოგისყიდე, რომ დაბრუნება შეძლო". არასოდეს აღარ გაგიჩნდებათ კითხვა უყვარხართ თუ არა ღმერთს, თუ ჯვარს მიაპყრობთ მზერას. 

ბიბლია საუბრობს იესოს შესახებ, რომელიც მოვიდა წუთისოფელში, განიცადა და გაიზიარა კაცობრიობის სულიერი ტკივილი, იმედგაცრუება და ტანჯვა. ბიბლია გვიცხადებს ქრისტეს, რომელიც ისეთივე ცდუნებებს წააწყდა, როგორსაც ჩვენ ვხვდებით; ქრისტეს, რომელმაც გაიმარჯვა ცისქვეშეთის მთავრობებსა და ხელმწიფებებზე როგორც თავის სიცოცხლეში, ისევე ჯვარცმით სიკვდილის მეშვეობით. ეს ყველაფერი მან პირადად თითოეული ჩვენგანისთვის გააკეთა. 

დაფიქრდით ამის შესახებ: იესო, ის, ვინც სამყარო შექმნა (იოან. 1:3) ჩამოვიდა ზეციდან და არა უბრალოდ მოვიდა ამ დაცემულ სამყაროში, არამედ ისე იტანჯა მასში, როგორც არ დატანჯულა არცერთი ჩვენგანი (ეს. 53:1-5). და მან ეს იმიტომ გააკეთა, რომ თითოეული ჩვენგანი უყვარს. სარწმუნო მიზეზია იმედისთვის! 

`როგორ უარყო/გააბათილა ქრისტემ სატანის ბრალდებები ჯვარცმის მეშვეობით? რას გასცა პასუხი მისმა სიკვდილმა კეთილსა და ბოროტს შორის დიად ბრძოლაში?`