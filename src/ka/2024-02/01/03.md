---
title:  ლუციფერი ატყუებს, ქრისტე კი იმარჯვებს 
date: 01/04/2024
---

ლოგიკა უძლურია იმ კითხვის წინაშე, თუ როგორ გაჩნდა ლუციფერის, სრულყოფილი ანგელოზის გულში სიამაყე და შური, რომელმაც მიიყვანა ის ღია აჯანყებამდე შემოქმედის წინააღმდეგ. სატანის სიამაყე ამბოხებაში გადაიზარდა. მან ღმერთი უსამართლობაში დაადანაშაულა. მან მოახერხა სხვა ანგელოზთა გარკვეული ნაწილის დაყოლიებაც მათ გონებაში ეჭვების დათესვით, რასაც შედეგად მოჰყვა ღმერთის დადანაშაულება თვითნებობაში. 

`წაიკითხეთ გამოცხ. 12:4. ამ მუხლის თანახმად, რამდენმა ანგელოზმა ირწმუნა მისი სიცრუე ღმერთის შესახებ? რას გვეუბნება ეს სატანის ცბიერების ძალაზე?` 

როდესაც ზეცაში დაიწყო ომი, ანგელოზებს უნდა მიეღოთ გადაწყვეტილება: ღმერთს გაჰყვებოდნენ თუ სატანას? როგორი იყო ზეცაში მიმდინარე ეს ომი? იყო თუ არა ეს პირდაპირი გაგებით ბრძოლა,  მხოლოდ იდეების დაპირისპირება, თუ ორივე ერთად? ჩვენ არ ვიცით დეტალები, მაგრამ საბოლოო ჯამში კონფლიქტმა გამოიწვია სატანისა და მისი ანგელოზების "გადმოყრა" ზეციდან და "აღარც ადგილი აღმოჩნდა მათთვის ცაში" (გამოცხ. 12:8,9). აშკარაა, რომ ეს ომი მოიცავდა ნამდვილ ბრძოლას ძალის გამოყენებით. 

ერთი რამ ცხადია: თითოეული ანგელოზი იძულებული იყო მიეღო გადაწყვეტილება: ქრისტეს მხარეს არის თუ მის წინააღმდეგ? ვის გაჰყვება? ვის ხმას მოუსმენს? ერთგულმა ანგელოზებმა ქრისტეს კეთილი მითითებების მორჩილება არჩიეს, მაშინ, როდესაც ანგელოზთა მესამედმა ლუციფერს დაუჯერა, ღმერთისადმი ურჩობა გამოავლინა და ზეცა დაკარგა. 

დედამიწის ისტორიის ამ გადამწყვეტ მომენტში ჩვენც მოწოდებული ვართ მივიღოთ გადაწყვეტილება: ქრისტეს მხარეს ვართ თუ მის წინააღმდეგ? და ჩვენ უნდა განვაცხადოთ, თუ ვის მხარეს ვიქნებით: ქრისტეს თუ სატანის.

`წაიკითხეთ დაბ. 2:15-17; იესო 24:15; გამოცხ. 22:17. რა ფუძემდებლური გადაწყვეტილება უნდა მიიღოს თითოეულმა ადამიანმა თავის ცხოვრებაში?` 

ღმერთმა ადამიანი აზროვნების, საღი მსჯელობისა და არჩევანის გაკეთების უნარებით შექმნა. ჩვენ არ ვართ რობოტები. ჩვენ ღმერთის ხატად ვართ შექმნილი და განვსხვავდებით ცხოველებისგან ზნეობრივი გადაწყვეტილებების მიღების უნარითა და მარადიული სულიერი პრინციპების მიხედვით ცხოვრებით. ზეცაში ლუციფერის აჯანყებიდან მოყოლებული ღმერთმა მოუწოდა თავის ერს, რომ გამოეხმაუროს მის სიყვარულს, იყოს მისი ბრძანებების მორჩილი და აირჩიოს მისი მსახურება.  

`როგორ შეგვიძლია, რომ პირადად გავუწიოთ წინააღმდეგობა ბოროტებას მაშინ, როდესაც ვიცით, თუ რა მოხდა ზეცაში? თუ სატანამ მართალი და წმიდა ზეციური არსებების მოტყუება შეძლო, რას გვეუბნება ეს მის მიერ ჩვენი შეცდენის განზრახვასა და მცდელობაზე?`