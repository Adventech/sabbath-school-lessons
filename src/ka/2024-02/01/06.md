---
title:  ჩვენი მღვდელმთავარი 
date: 04/04/2024
---

ის, რაც იესომ ჯვარზე მოიმოქმედა ჩვენთვის, აძლევს მას საშუალებას, რომ დღეს ჩვენი შუამდგომელი იყოს ზეცაში. მკვდრეთით აღმდგარი ჩვენი უფალი ჩვენი მღვდელმთავარია, ის გვანიჭებს ყველაფერს, რაც ჩვენი ხსნისთვის და ღვთის სასუფეველში მარადიული სიცოცხლისთვის არის აუცილებელი. 

`წაიკითხეთ ებრ. 4:15,16 და ებრ. 7:25. აღწერეთ გრძნობები, რომლებიც გეუფლებათ ამ მონაკვეთების დაკვირვებით წაკითხვისას.` 

აქ საუბარია იმაზე, რომ ის არის "ჩვენსავით გამოცდილი ყველაფერში, გარდა ცოდვისა " (ებრ. 4:15). და დამატებულია: "აბა, თამამად" - ანუ მყარად (უშიშრად) - "მივეახლოთ მადლის ტახტს,რომ მივიღოთ წყალობა და ვპოვოთ მადლი დროული შემწეობისათვის" (ებრ. 4:16).

სხვა სიტყვებით, იესო მთელი სამყაროს წინაშე წარმოგვაჩენს, როგორც მისი სიმართლით შემოსილებს, მისი სიკვდილით გადარჩენილებს და მისი სისხლით გამოსყიდულებს. ის იყო ისეთი, როგორიც უნდა ვყოფილიყავით ჩვენ. ქრისტეში არ არის განკითხვა ჩვენ მიერ წარსულში ჩადენილი ცოდვების გამო. ქრისტეში ჩვენი ბრალეულობა წაშლილია. მისი ძლევამოსილი შუამდგომლობის წყალობით ცოდვის ძალა ჩვენს ცხოვრებაში შესუსტდა. ბორკილები, რომლითაც ვიყავით შებოჭილი, დაიმსხვრა და ჩვენ გავთავისუფლდით.

`წაიკითხეთ იოან. 17:24. რისი მიღწევა სურდა იესოს დიად ბრძოლაში კეთილსა და ბოროტს შორის?`

"უდიდესი მსხვერპლის გაღების შემდეგ ქრისტე ამაღლდა ზეცით და არ მიიღო ანგელოზთა თაყვანისცემა მანამ, სანამ მამას არ წარუდგინა თავისი თხოვნა: "მსურს, რომ სადაც მე ვიქნები, იქვე იყვნენ ისინიც, რომელნიც მომეცი (იოან.17:24). და მისი ტახტიდან გაისმა ენით გამოუთქმელი სიყვარულითა და ძალით აღსავსე ხმა: "დე, თაყვანი სცეს მას ყველა ანგელოზმა ღვთისა" (ებრ. 1:6). იესოს არ აღმოაჩნდა არცერთი ლაქა. დამთავრდა მისი დამცირება. მან გაიღო მსხვერპლი და მისი სახელი ამაღლდა ყოველ სახელზე მაღლა" (ელენ უაითი. დიადი ბრძოლა. გვ. 501, 502). ყველაზე მეტად იესოს სურს, რომ ჩვენ მასთან ერთად ვიყოთ ზეცაში.

მისი გულის წადილი, მისი სიკვდილისა და შუამდგომლობის მიზეზი - ჩვენი გადარჩენაა. გაქვთ თუ არა ცხოვრებაში განსაკუთრებული საჭიროება? მოუყევით მის შესახებ იესოს. იქ, სადაც მწუხარებაა, მას ნუგეში მოაქვს. სადაც, შიშია, მოაქვს სიმშვიდე. სადაც დანაშაულია – მისგან მოდის მიტევება. სადაც სისუსტეა - იგი ანიჭებს ძალას.

`როგორ ფიქრობთ, რატომ გაწირა ქრისტემ საკუთარი თავი მსხვერპლად ჩვენი გულისთვის? რა გვხდის მის თვალში ასე ძვირფასს?` 