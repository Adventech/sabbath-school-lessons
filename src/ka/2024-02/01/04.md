---
title:  დედამიწა იქცევა ბრძოლის ველად 
date: 02/04/2024
---

ღმერთმა დედამიწა სრულყოფილად შექმნა. ბიბლია ამბობს, რომ: "იხილა ღმერთმა ყოველივე, რაც შექმნა და ძალზე კარგი იყო" (დაბ. 1:31). არსად არანაირი მინიშნებაც კი არ იყო ცოდვასა და ბოროტებაზე. მაგრამ მან ადამი და ევაც დააჯილდოვა იმავე თავისუფალი ნებით, რომელიც ლუციფერსაც ჰქონდა. ღმერთს სურდა, რომ ზეცაც და დედამიწაც დასახლებული ყოფილიყო ცოცხალი არსებებით და არა რობოტებით. 

მან მიმართა ისეთ გზას, რომელიც ცხადყოფდა ამ თავისუფლებას. უფალმა ედემის ბაღში განათავსა ხე, რომელსაც კეთილისა და ბოროტის შეცნობის ხე უწოდა. მან მოუთხრო ადამიანებს ამის შესახებ, რათა დარწმუნებულიყო: მათ იციან, რომ აქვთ არჩევანი. 

როდესაც ევა კეთილისა და ბოროტის შეცნობის ხის მახლობლად აღმოჩნდა, სატანა არწმუნებდა მას: "არ მოკვდებით. რადგან უწყის ღმერთმა, რომელ დღესაც შეჭამთ მაგ ნაყოფს, აგეხილებათ თქვენ თვალები და იქნებით ღმერთივით კეთილისა და ბოროტის შემცნობელნი" (დაბ. 3:4,5). მას სურდა ევასთვის შთაეგონებინა, რომ ამ ხის ნაყოფის დაგემოვნების შემდეგ ის და ადამი არსებობის ახალ გამოცდილებას ეზიარებოდნენ. ისინი მათთვის აქამდე უცნობ აღტაცებას და ახალ შეგრძნებებს მოიპოვებდნენ. ეშმაკს სურდა მათი დარწმუნება იმაში, რომ ღმერთი რაღაცას უმალავს. "და მოწყვიტა მისგან ნაყოფი და შეჭამა" (დაბ. 3:6). 

როდესაც ევამ და შემდეგ უკვა ადამმაც გააკეთეს ეს არჩევანი, მათ შეაღეს კარი, რომელიც ღმერთს სამუდამოდ ჩაკეტილად სურდა დაეტოვებინა. ამ კარის მეშვეობით შემოვიდა სამყაროში ცოდვა და მასთან ერთად - ტანჯვა, ავადმყოფობა და სიკვდილი. 

`წაიკითხეთ დაბ. 3:1-3. რა გახდა დედამიწაზე ყველა უბედურების პირველი მიზეზი?` 

თუ ლუციფერია დამნაშავე სამყაროში ცოდვის გაჩენაში, ხოლო ადამს და ევას ბრალი მიუძღვით ცოდვის გაჩენაში დედამიწაზე, მაშინ რა არის თითოეული ადამიანის დანაშაული ღმერთის წინაშე? რომ. 3:23

ცოდვა თავისი არსით - ღმერთის წინააღმდეგ აჯანყებაა. მას მივყავართ ღმერთთან განშორებამდე. რაკი სწორედ ღმერთია სიცოცხლის წყარო, ღმერთთან განშორებას სიკვდილთან მივყავართ. მას ასევე მივყავართ მღელვარებასთან, შფოთვასთან, ავადმყოფობასა და ტანჯვასთან. საბოლოო ჯამში ყოველივე ეს - ცოდვით შეპყრობილ პლანეტაზე ცხოვრების შედეგია. ეს, რა თქმა უნდა, არ ნიშნავს იმას, რომ ნებისმიერი ჩვენი ავადმყოფობა ან ტანჯვა იმით არის გამოწვეული, რომ ცოდვა ჩავიდინეთ. ასეთია ცოდვით დასნეულებულ პლანეტაზე ცხოვრების რეალობა. ცოდვით დაცემა თითოეულ ჩვენგანზე აისახა. 

`წაიკითხეთ დაბ. 3:15; ლევ. 5:5,6 და იოან. 1:29. რა დაპირება მისცა ღმერთმა ადამსა და ევას ბაღში, მას შემდეგ, რაც მათ შესცოდეს, რომ სასოწარკვეთილებაში იმედი მიეცა? რა იყო ის მსახურება, რომელიც მან ედემში დააწესა და რომელიც მიუთითებდა საუკუნეების შემდეგ ცოდვის პრობლემის მოგვარებაზე?`