---
title:  ომი ზეცაში 
date: 31/03/2024
---

`წაიკითხეთ გამოცხ. 12:7-9. გაარჩიეთ აქ აღწერილი ომის დეტალები.`

`აღწერეთ ბრძოლის მონაწილეები`

`ვინ არის მიქაელი?`

`ვის წარმოადგენს გველეშაპი?`

`რით დასრულდა ბრძოლა ზეცაში?`

`თქვენი აზრით, რატომ წარმოიშვა ეს აჯანყება სრულყოფილ სამყაროში, რომელიც ღმერთმა შექმნა?` 

ეს მუხლები აღწერს საყოველთაო კონფლიქტს კეთილსა და ბოროტს შორის. სატანა და მისი ანგელოზები ჩაებნენ ომში ქრისტეს წინააღმდეგ, საბოლოო ჯამში კი განიდევნენ ზეციდან. ჩვენთვის რთულია იმის გაგება, თუ როგორ შეიძლებოდა ომი გაჩაღებულიყო ისეთ სრულყოფილ ადგილას, როგორიც ზეცაა. რატომ მოხდა ეს? ნუთუ მოსიყვარულე ღმერთმა შექმნა ბოროტი ანგელოზი, რომელმაც წამოიწყო ომი? ნუთუ ამ ანგელოზში იყო რაღაც ნაკლოვანება, რომელიც გარდაუვალად მიიყვანდა მას აჯანყებამდე?  ბიბლია ცალსახად წარმოაჩენს ბოროტების წარმოშობას. ის ფარდას გვიხსნის და გვაჩვენებს კეთილისა და ბოროტის დაპირისპირებას. 

`შეადარეთ ეზეკ. 28:12-15 და ეს. 14:12-14. როგორმა აზრებმა და ხასიათის რომელმა თვისებებმა მიიყვანეს ლუციფერი აჯანყებამდე? `

ღმერთს არ შეუქმნია სატანა. მან შექმნა არსება, რომელიც თვალისმომჭრელი სინათლით იყო გარემოცული და მისი სახელი იყო ლუციფერი. ეს ანგელოზი თავის შექმნისას იყო სრულყოფილი. მისი სრულყოფილების ნაწილი იყო არჩევანის თავისუფლება -  ღმერთის ქმნილების ძირითადი პრინციპი, რომელიც ეფუძნება სიყვარულს და არა იძულებას. ლუციფერის გულში ცოდვა გაჩნდა ზეცაში ყოფნისას. არ არსებობს არავითარი ლოგიკური ახსნა იმისა, თუ რატომ მისცა ამ სრულყოფილმა ანგელოზმა სიამაყესა და შურს მის გულში ფესვის გადგმის საშუალება, რაც, თავის მხრივ, გადაიზარდა საკუთარი შემოქმედის წინააღმდეგ აჯანყებაში.

ლუციფერმა, შექმნილმა არსებამ, მოისურვა თაყვანისცემა, რომელიც მხოლოდ შემოქმედს ეკუთვნის. მან ღმერთის ტახტის დაპყრობა სცადა და კითხვის ნიშნის ქვეშ დააყენა ღმერთის ავტორიტეტი. მისმა აჯანყებამ ზეცაში ომი გამოიწვია. 

მიუხედავად იმისა, რომ ღმერთი სულგრძელი იყო ლუციფერის მიმართ, იგი ვერ მისცემდა მას უფლებას, რომ ამ აჯანყებით მთელი ზეცა მოეცვა. "ლუციფერს ზეციურ შეკრებებზე იწვევდნენ. ღვთის ძე არწმუნებდა მას შემოქმედის სამართლიანობაში, სიკეთესა და სიდიადეში, მისი მცნებების სიწმიდესა და მარადიულობაში. თვით ღმერთმა დააწესა ზეციური კანონები, ხოლო მათი უარყოფით ლუციფერმა შეურაცხჰყო თავისი შემოქმედი, რითაც საკუთარი თავი თავადვე გადაჩეხა სიკვდილის უფსკრულში. მაგრამ უსაზღვრო სიყვარულითა და მოწყალებით გამოწვეული ყოველი გაფრთხილება მასში წინააღმდეგობის სულს აღძრავდა" (ელენ უაითი. დიადი ბრძოლა. გვ. 494, 495). 

`რას ვიგებთ ღმერთის შესახებ დიადი ბრძოლის დაწყების ისტორიიდან?` 