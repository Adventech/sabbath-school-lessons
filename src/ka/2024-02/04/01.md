---
title:  ჭეშმარიტების დაცვა 
date: 20/04/2024
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ფსალმ. 18:8, 9; დან. 7:24, 25; იოან. 3:14, 15; საქმე. 5:28-32; 1 იოან. 5:11-13; იუდ. 3,4; გამოცხ. 2:10; 12:6,14. 

> <p>სამახსოვრო მუხლი:</p>
> "როგორც მოსემ აღამაღლა გველი უდაბნოში, ასევე უნდა ამაღლდეს ძე კაცისა. რათა არცერთი მისი მორწმუნე არ დაიღუპოს, არამედ ჰქონდეს საუკუნო სიცოცხლე" (იოან. 3:14,15).

წასაკითხი მასალა: "დიადი ბრძოლა", თავი 4, 6.

თანამედროვე ზღვისპირა თურქულ ქალაქ იზმირს ერთ დროს სმირნა ერქვა, ეს სახელწოდება მოხსენიებულია გამოცხადების წიგნში. ეს უძველესი ქალაქი 100 000 მოსახლით ყვაოდა I-II საუკუნეებში. ეს საკმაოდ მდიდარი ქალაქი იყო, რომელიც უპირობოდ ერთგულებდა რომს. 

ყოველწლიურად, სმირნას ყველა მოქალაქეს საკმეველი უნდა ეკმია რომის ღვთაებებისთვის. როგორც ჩანს, II საუკუნეში სმირნაში აქტიურად მზარდი ქრისტიანული საკრებულოც არსებობდა და ბევრი იყო ისეთი ადამიანი, რომელიც არ აპირებდა დამორჩილებოდა ამ მოთხოვნას. პოლიკარპე, ადრეული ეკლესიის ხელმძღვანელი, წამებით მოკლეს სმირნას საჯარო მოედანზე. იგი ცოცხლად დაწვეს იმის გამო, რომ უარი განაცხადა რომის ღვთაებებისთვის საკმევლის კმევაზე და ამით თავისი უფლის ღალატზე. როდესაც მას უკანასკნელად სთხოვეს ქრისტეს უარყოფა, მოხუცებულმა პოლიკარპემ უპასუხა: "ოთხმოცდაექვსი წლის განმავლობაში ვემსახურებოდი და მას ჩემთვის ცუდი არაფერი გაუკეთებია. როგორ მოვისხენიო აუგად ჩემი მეფე, რომელმაც მიხსნა?" 

საუკუნეთა განმავლობაში ქალები და მამაკაცები მზად იყვნენ მიეღოთ მოწამეობრივი სიკვდილი, იმის ნაცვლად, რომ უარი ეთქვათ ქრისტეს რწმენაზე. მათი თავგანწირვა სითამამეს გვმატებს. მათი ერთგულება ქრისტესადმი განაახლებს ჩვენს მიძღვნილობას. ამ კვირაში ჩვენ განვიხილავთ ზოგიერთ ბიბლიურ პრინციპს, რომელიც უბიძგებდა ვალდენსებს და რეფორმაციის უფრო გვიანდელ წინამორბედებს, ისეთებს, როგორებიც იყვნენ ჰუსი და იერონიმე, რომ ყველაფრის მიუხედავად დარჩენილიყვნენ უფლის ერთგული, მაშინაც კი, როდესაც სიკვდილი ემუქრებოდათ იმავე ხელისუფლებისაგან, რომელმაც სასიკვდილოდ გაიმეტა პოლიკარპე - რომისგან, რომელიც ახლა უკვე არა წარმართული არამედ პაპის იყო. 