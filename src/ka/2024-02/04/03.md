---
title:  ნათელმა სძლია ბნელს 
date: 22/04/2024
---

`წაიკითხეთ იუდ. 3,4. გამოყავით გაფრთხილებები ეკლესიისთვის, რომლებიც მოყვანილია მე-4 მუხლში.` 

იუდას წერილი ახ.წ. 65 წლამდე ცოტახნით ადრე არის დაწერილი იმ ერთგული ქრისტიანებისთვის, რომლებიც "შეიყვარა მამა ღმერთმა და დაცულნი არიან იესო ქრისტესათვის" (იუდ. 1). ავტორი მოუწოდებს ამ ერთგულ ქრისტიანებს "იღწვოდეთ რწმენისათვის, რომელიც ერთხელ წმიდებს გადაეცა. ვინაიდან შემოიპარნენ ზოგიერთი ადამიანები… რომელთაც ჩვენი ღვთის მადლი გარყვნილებად აქციეს" (იუდ. 3,4). ეს გაფრთხილება კიდევ უფრო ღირებული გახდა მორწმუნეებისთვის შუა საუკუნეებში, მას შემდეგ, რაც ეკლესიაში წარმართულმა წეს-ჩვეულებებმა შემოაღწია, ხოლო ადამიანურმა ტრადიციებმა ღმერთის სიტყვა ჩაანაცვლა. ასწლეულების განმავლობაში ისეთი ადამიანები, როგორიც ვალდენსები იყვნენ, იბრძოდნენ წმიდა წერილის ჭეშმარიტებისთვის. მათ სწამდათ, რომ იესო მათი ერთადერთი შუამდგომელია, ბიბლია კი - ავტორიტეტის ერთადერთი წყარო. "ყოველ საუკუნეში იყვნენ ღმერთის ერთგული მოწმენი - ადამიანები, რომელთაც სწამდათ ქრისტე, როგორც ერთადერთი შუამდგომელი ღმერთსა და მათ შორის, რომელნიც ბიბლიას ცხოვრების ერთადერთ საზომად თვლიდნენ და ჭეშმარიტ შაბათს იცავდნენ" (ელენ უაითი. დიადი ბრძოლა. გვ.61).

`წაიკითხეთ გამოცხ. 2:10. რა დაპირებას აძლევს ღმერთი მათ, ვინც დევნისა და სიკვდილის წინაშეც კი ინარჩუნებს მის ერთგულებას?` 

ეს სიტყვები დაიწერა ეკლესიისთვის ქალაქ სმირნაში. ქალაქის ერთ-ერთი მფარველი ღვთაება იყო დიონისე, დღესასწაულისა და ნაყოფიერების ღმერთი. როდესაც დიონისეს ქურუმები კვდებოდნენ, სამგლოვიარო პროცესიის დროს მათ თავზე გვირგვინს ადგამდნენ. იოანე ამ მიწიერ ატრიბუტს, რომელიც სიკვდილის შემდეგ ამშვენებდა თავს, უპირისპირებს სიცოცხლის გვირგვინს, რომელსაც ისინი დაიდგამენ, ვინც ბოროტ ძალებზე მოიპოვებს გამარჯვებას. ამ გვირგვინს აძლევენ მათ, ვინც გადაიტანა განსაცდელი, სირთულეები, ტანჯვა და თვით სიკვდილიც კი დაითმინა ქრისტეს გულისთვის. 

სიცოცხლის გვირგვინი შთააგონებს ამ ერთგულ მორწმუნეებს სიკვდილიც კი დაითმინონ ქრისტეს გულისთვის. ის ყოველთვის ამხნევებს მორწმუნეებს რთულ ვითარებებში. ასე იყო დევნილი ვალდენსების შემთხვევაშიც, რომლებიც დიდ ტანჯვას განიცდიდნენ. მათ იცოდნენ, რომ ერთხელაც იხილავენ იესოს და საუკუნოდ იცოცხლებენ მასთან ერთად. აქედან გამომდინარე, დღეს შეიძლება ჩვენც აღმოვჩნდეთ განსაცდელებში, მაგრამ გველოდება ჯილდო, თუ მუდმივად ვუმზერთ იესოს. 

`რა გამხნევებთ რთულ ვითარებებში და რა გაფრთხობთ? რომელი აღთქმების ასრულება შეგვიძლია ვუთხოვოთ რთულ პერიოდებში?`