---
title:  იმედით შთაგონებულნი 
date: 25/04/2024
---

`წაიკითხეთ ებრ. 2:14,15. როგორ შეიგრძნობდნენ შუა საუკუნეების მორწმუნეები დიადი ბრძოლის რეალურობას?` 

მაშ რა ამხნევებდა ერთგულ ვალდენსებს იმ სასტიკი დევნის დროს, რომელსაც ისინი წააწყდნენ? რა ანიჭებდათ იან ჰუსსა და იერონიმეს, ტინდეილის, ლატიმერს და შუასაუკუნეების მოწამეებს სიმამაცეს, რომ შეწინააღმდეგებოდნენ ცეცხლსა და ხმალს? რწმენა ღმერთის დაპირებების მიმართ. მათ ირწმუნეს ქრისტეს დაპირება: "რადგან მე ცოცხალი ვარ და თქვენც იცოცხლებთ" (იოან. 14:19). მათ აღმოაჩინეს, რომ მისი ძალა საკმარისია უდიდესი ცხოვრებისეული განსაცდელების დასაძლევად. ისინი პოულობდნენ სიხარულს ქრისტესთან ურთიერთობით მის ტანჯვაში. და მათი ერთგულება სარწმუნო მოწმობა იყო წუთისოფლისთვის.

ისინი იმ გარემოებებზე უფრო შორს იხედებოდნენ, რომლებშიც აღმოჩნდნენ. მათ იცოდნენ, რომ ქრისტეს აღდგომის წყალობით სიკვდილი დამარცხებულ მტრად იქცა. ამ მამაცი ადამიანებისთვის სიკვდილი არ იყო გადაულახავი. ისინი ღვთის სიტყვის აღთქმებზე იყვნენ დაიმედებული, და გაიმარჯვეს. 

`წაიკითხეთ იოან. 5:24; 1 იოან. 5:11-13. როგორ გეხმარებათ ეს აღთქმები თქვენს ცხოვრებისეულ განსაცდელებში?`

იან ჰუსი არ შეუშინდა პატიმრობას, უსამართლობასა და თვით სიკვდილსაც. იგი რამდენიმე თვის განმავლობაში იტანჯებოდა საპყრობილეში. სიცივისა და სინესტის გამო ციებ-ცხელება დაეწყო, რომელმაც კინაღამ მისი სიცოცხლეც იმსხვერპლა. ამის მიუხედავად, "ღვთის მადლი აძლიერებდა მას. საბოლოო განაჩენის გამოტანამდე ტანჯვის დღეებში მის სულში ზეციური სიმშვიდე სუფევდა. "ამ წერილს გწერ სატუსაღოდან, - წერდა იგი ერთ-ერთ მეგობარს, - ბორკილგაყრილი ხელით, ხვალინდელი სასიკვდილო განაჩენის მოლოდინში… როდესაც იესო ქრისტეს მადლით ჩვენ ერთმანეთს შევხვდებით ჩვენს წმიდა სამშობლოში, მაშინ გაიგებ, როგორ მეხმარებოდა მწყალობელი უფალი განსაცდელის ჟამს საპყრობილეში. თავისი ბნელი დილეგიდან ჰუსი ჭეშმარიტი რწმენის გამარჯვებას ხედავდა" (ელენ უაითი. დიადი ბრძოლა. გვ. 107, 108). 

პავლე მოციქულის გაფრთხილება დღეს კიდევ უფრო აქტუალურია. "მტკიცედ მივყვეთ სასოების აღსარებას, ვინაიდან აღმთქმელი სარწმუნოა" (ებრ. 10:23). ღმერთის აღთქმები დღესაც ისევე ამხნევებენ მის ერს, როგორც გასულ საუკუნეებში. 

`რას ნიშნავს ქრისტეს გამო ყველაფრის დაკარგვა? საბოლოოდ, რას კარგავთ? (იხ. მარკ. 8:36). რას გვასწავლის ვალდენსებისა და რეფორმაციის წინამორბედთა გამოცდილება დედამიწის უკანასკნელი ბრძოლის წინ?` 