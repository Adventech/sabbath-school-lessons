---
title:  დევნილნი, მაგრამ გამარჯვებულნი 
date: 21/04/2024
---

`წაიკითხეთ დან. 7:24,25 და გამოცხ. 12:6, 14. რომელ წინასწარმეტყველურ პერიოდზეა საუბარი ამ მუხლებში?`

სატანა მრისხანებს, როდესაც ქრისტიანები ღმერთის ერთგულებას ინარჩუნებენ. მისი მრისხანება დევნაში მჟღავნდება. დანიელ წინასწარმეტყველი აღწერს იმ პერიოდს, როდესაც შუასაუკუნეების ეკლესია "ებრძვის" და "ავიწროვებს" ღვთის ერს (დან. 7:21,25). წინასწარმეტყველი იოანე ამავე პერიოდს აღწერს როგორც ჟამს, როდესაც ღმერთის ეკლესიას აიძულებენ, რომ გაიხიზნოს უდაბნოში, სადაც ის უნდა იკვებებოდეს "დროის, დროთა და ნახევარი დროის განმავლობაში" (გამოცხ. 12:14). გამოცხ. 12:6: "დედაკაცი კი გაიქცა უდაბნოში, სადაც მისთვის მომზადებული იყო ადგილი ღვთისაგან". ღმერთი აპურებდა თავის ერს უდაბნოში. ღმერთის სიტყვა აძლიერებდა და ეხმარებოდა ქრისტიანებს მაშინ, როდესაც პაპების ბატონობის ხანგრძლივი და ბნელი პერიოდის განმავლობაში დიადი ბრძოლა მიმდინარეობდა. 

ღმერთის ერმა იპოვა მისთვის ღმერთის მიერ "მომზადებული ადგილი". ყველაზე დიდი ცხოვრებისეული გამოწვევების დროს ღმერთი ყოველთვის უმზადებს ადგილს თავის ერთგულ მიმდევრებს. ყველაზე რთულ განსაცდელში ღმერთის ერს შეუძლია იპოვოს თავშესაფარი მის სიყვარულსა და მზრუნველობაში (ფსალმ. 45). 

1260 დღე და დრო, დროები და ნახევარი დრო ერთსა და იმავე პერიოდს აღნიშნავს (3,5 დრო, ანუ წელი X 360 დღე/წელი = 1260 დღე). ბიბლიური წინასწარმეტყველებები ძალიან ხშირადაა წარმოდგენილი სიმბოლოების სახით. დანიელისა და გამოცხადების წინასწარმეტყველურ პერიოდებში ერთი წინასწარმეტყველური დღე უდრის ერთ რეალურ წელს. ჩვენ ამ პრინციპს "თითო წელი თითო დღეზე" აღმოვაჩენთ რიცხვ. 14:34 და ეზეკ. 4:6-ში. 

 პრინციპი "თითო წელი თითო დღეზე" არ ეფუძნება მხოლოდ ამ ორ მუხლს, არამედ მრავალ სხვა ადგილსაც წმიდა წერილში. დოქტორ უილიამ შეის, ღვთისმეტყველს, სპეციალისტს ძველი აღთქმის დარგში, ამ პრინციპის სასარგებლოდ მოჰყავს 23 მუხლი მთელი ძველი აღთქმიდან. ბიბლიის მკვლევარები საუკუნეთა განმავლობაში იყენებდნენ ამ პრინციპს წინასწარმეტყველებების განმარტებისას. 

ვესტგოთების, ვანდალებისა და ოსტგოთების ტომები რომის ოფიციალური სწავლებისგან განსხვავებულ სწავლებებს მისდევდნენ. 1260 დღე დაიწყო მაშინ, როდესაც ახ. წ. 538 წელს ამ ბარბაროსული ტომებიდან უკანასკნელი, ოსტგოთების ტომი განიდევნა რომის იმპერიიდან. სულიერი წყვდიადის ეს პერიოდი გაგრძელდა 1798 წლამდე, როდესაც ნაპოლეონის გენერალმა, ბერთიემ, პაპი გააძევა რომიდან. ქრისტიანთა აურაცხელი რაოდენობა დაიხოცა მოწამეობრივი სიკვდილით ამ ხანგრძლივი პერიოდის განმავლობაში, იმის გამო, რომ ღმერთის სიტყვას ემორჩილებოდნენ. ისინი სიკვდილშიც კი გამარჯვებას ზეიმობდნენ. ქრისტეში ისინი თავისუფალი იყვნენ ბრალისა და ცოდვის ძალაუფლებისაგან და გაიმარჯვეს "კრავის სისხლით". ქრისტემ ჯვარზე დაამარცხა სატანა - და ეს მათი გამარჯვება იყო. მართალია ისინი დაიხოცნენ, მაგრამ მათი სიკვდილი მხოლოდ მოსვენებაა ქრისტეს დაბრუნებამდე.

`როგორ განამტკიცებენ ჩვენს რწმენას აღსრულებული ბიბლიური წინასწარმეტყველებები?`