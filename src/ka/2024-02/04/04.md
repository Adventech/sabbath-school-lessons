---
title:  ჭეშმარიტების დაცვის სითამამე 
date: 23/04/2024
---

`წაიკითხეთ შემდეგი მუხლები და გამოყავით თითოეულ მათგანში მოწოდებები ქრისტიანებისადმი:`

`საქმე. 5:28-32`

`ეფეს. 6:10-12`

`გამოცხ. 3:11`

ვალდენსების და რეფორმაციის თითოეული წინამორბედის ერთ-ერთი განმასხვავებელი ნიშანი ღმერთისადმი მათი აბსოლუტური ნდობა, პაპის ნაცვლად წმიდა წერილის ავტორიტეტის მორჩილება და ქრისტესადმი მიძღვნილობა იყო. მათ ახსოვდათ ახალი აღთქმის ციტატები რწმენისა და სიმამაცის შესახებ.

პეტრესა და სხვა მოციქულებთან ერთად მათ შეეძლოთ ეთქვათ: "ღმერთს უფრო მეტად უნდა ვემორჩილებოდეთ, ვიდრე ადამიანებს" (საქმე. 5:29). მათ მიიღეს პავლეს დარიგება: "გამაგდრით უფლით და მისი ძალის სიმტკიცით" (ეფეს. 6:10). ისინი სრული სერიოზულობით ეკიდებოდნენ იესოს რჩევას: "გეპყრას, რაც გაქვს, რათა არავინ წაგართვას შენი გვირგვინი" (გამოცხ. 3:11). იმის ნაცვლად, რომ დამორჩილებოდნენ რომის ეკლესიის ტრადიციებს, ამ მტკიცედ მორწმუნე ადამიანებს გააჩნდათ სითამამე იმისათვის, რომ დაეცვათ ღმერთის სიტყვის ჭეშმარიტებები.

 ვალდენსები იყვნენ ერთ-ერთი პირველი ჯგუფი, რომელიც ბიბლიას მშობლიურ ენაზე კითხულობდა. მათ მიერ ბიბლიის ხელით გადაწერის გულშიჩამწვდომი ამბავი, რომელიც ბიბლიის გადამწერ ერთ-ერთ ვალდენსს, ჟან ლეჟეს ეკუთვნის, შეიცავს პირველად ინფორმაციას მათი მუშაობის შესახებ და მოიცავს ნახატებსაც. ვალდენსები ჩუმად გადაწერდნენ ბიბლიას ჩრდილოეთ იტალიისა და სამხრეთ საფრანგეთის მთის საკრებულოებში. მშობლები ადრეული ასაკიდან აიძულებდნენ ახალგაზრდებს, რომ დაეზეპირებინათ ბიბლიის მსხვილი მონაკვეთები. ბიბლიის გადამწერთა ჯგუფები შეთანხმებულად მოქმედებდნენ, რომ გულდასმით შეესრულებინათ ეს სამუშაო. ბევრი ვაჭრად გადაცმული ახალგაზრდა ვალდენსი მოგზაურობდა ევროპაში და ფარულად აზიარებდა წმიდა წერილის ჭეშმარიტებებს. ზოგი აბარებდა უნივერსიტეტებში და შეძლებისდაგვარად ცდილობდა, რომ გაეზიარებინა წმიდა წერილის ნაწყვეტები თანაკურსელებისთვის. სულიწმიდის ხელმძღვანელობით, საჭირო მომენტში, როდესაც გრძნობდნენ რომელიმე პატიოსანი მაძიებლის მზაობას, უზიარებდნენ მას გარკვეულ ნაწყვეტებს წმიდა წერილის მათი ძვირფასი ხელნაწერებიდან. ბევრს ასეთი ერთგულება და მიძღვნილობა სიცოცხლის ფასადაც დაუჯდა. მართალია, რომ ვალდენსებს მკაფიოდ არ ესმოდათ ბიბლიის თითოეული სწავლება, მაგრამ ისინი საუკუნეების განმავლობაში ინახავდნენ ღმერთის სიტყვის ჭეშმარიტებას და უზიარებდნენ მას სხვა ადამიანებს.

"მართალთა კვალი განთიადივითაა, რომელიც უფრო და უფრო ძლიერდება შუადღემდე" (იგავ. 4:18). გზას, რომლითაც ღმერთი ატარებს თავის შვილებს, სოლომონი ადარებს განთიადის მზეს, რომელიც სულ უფრო და უფრო მაღლა ამოდის. ღმერთს შეეძლო გაეკეთებინა ისე, რომ მზე მყისიერად აკაშკაშებულიყო მთელი ძალით, მაგრამ ეს დაგვაბრმავებდა. მას შემდეგ, რაც წყვდიადმა რამდენიმე ასწლეულით შთანთქა წუთისოფელი, ღმერთმა მოავლინა მისი სიტყვის ერთგული ადამიანები, რომლებიც განაგრძობდნენ უფრო  მეტი სინათლის ძიებას. 

`როგორ შეგვიძლია ქრისტეს სინათლის ასახვით ვიბრწყინოთ გარშემომყოფთათვის?` 