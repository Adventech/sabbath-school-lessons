---
title:  "კომპრომისი: სატანის დახვეწილი ხრიკი"
date: 14/04/2024
---

`შეადარეთ იოან. 14:6 და იოან. 8:44. შეადარეთ ერთმანეთს იესოსა და სატანის აღწერა ამ მუხლებში.`

ის, რასაც იესო ამბობს ჭეშმარიტებაა, რადგან ის თავად არის ჭეშმარიტების ავტორი. ჭეშმარიტება ბრძენი, ყველას მიმართ მოსიყვარულე და ყოვლისმცოდნე ღმერთის გულიდან მომდინარეობს. ის არის ყოველივე არსებულისა და მთელი ჭეშმარიტების საფუძველი.

ამის საპირისპიროდ, სატანა – მატყუარა და ყოველგვარი სიცრუის მამაა. ის მზადაა გამოიყენოს ტყუილი, ცბიერება, დეზინფორმაცია და ყალბი ჭეშმარიტება, რომ შეცდომაში შეიყვანოს ღმერთის ერი. ედემის ბაღში მან ევა აცდუნა ჭშმარიტების გაყალბებით და ღმერთის სიტყვების უარყოფით ეჭვები ჩაუნერგა მას. სატანის განცხადება: "არა, არ მოკვდებით" აკრძალულ ნაყოფთან მიმართებით აშკარად ეწინააღმდეგებოდა ღმერთის სიტყვებს. ასწლეულების განმავლობაში სატანა იმავე ხრიკებს იყენებს. ის შეარყევს ღმერთის სიტყვისდამი ნდობას, ამახინჯებს წმიდა წერილს და არასწორად ციტირებს ბიბლიას, თუკი ეს აწყობს. 

`წაიკითხეთ იგავ. 23:23; იოან. 17:17. იოან. 8:32. რა მსგავსებას ხედავთ ბიბლიის ამ მუხლებში ღვთის სიტყვის ჭეშმარიტებასთან დაკავშირებით? რა არის ამ მუხლების მთავარი უწყება?`

"სატანამ მშვენივრად იცოდა, რომ წმიდა წერილი დაეხმარებოდა ადამიანებს ამოეცნოთ მისი სიცრუე და წინააღმდეგობა გაეწიათ მისი ძალაუფლებისთვის. ქვეყნიერების მხსნელმა თავად მოიგერია მისი შემოტევა ღვთის სიტყვის მეშვეობით. ყოველ თავდასხმას ქრისტე ჭეშმარიტების მარადიული ფარით ხვდებოდა და ამბობდა: "დაწერილია". ყოველ მის თავხედურ წინადადებას იგი ღვთის სიტყვის ძალითა და სიბრძნით პასუხობდა. და სატანა მიხვდა: ადამიანებზე ბატონობისა და პაპის უზურპატორული ძალაუფლების დამყარებისათვის ხალხი წმიდა წერილის უმეცრების ბორკილებში უნდა ჰყავდეს. ბიბლია ადიდებს ღმერთს და ამხელს ადამიანთა სულის ჭეშმარიტ მდგომარეობას, ამიტომ სატანა ყველაფერს აკეთებს იმისათვის, რომ წმიდა ჭეშმარიტებები დაფარული იყოს მათგან. ასეთი დადგენილება მიიღო რომის ეკლესიამაც. მრავალი საუკუნის განმავლობაში იგი ეწინააღმდეგებოდა ბიბლიის გავრცელებას. ადამიანებს აკრძალული ჰქონდათ არა მარტო ბიბლიის კითხვა, არამედ მისი უბრალოდ სახლში შენახვაც კი. ამ დროს კი ზნედაცემული მღვდლები და პრელატები ბიბლიური ჭეშმარიტების თვითნებური ახსნით განამტკიცებდნენ თავიანთ ავტორიტეტს. ამგვარად პაპი აღიარებულ იქნა "ღმერთის ნაცვალად" დედამიწაზე, რომელსაც მიეცა უმაღლესი ძალაუფლება როგორც ეკლესიაში, ასევე სახელმწიფოშიც" (ელენ უაითი. დიადი ბრძოლა. გვ.51). 

`იმსჯელეთ მეთოდებზე, რომელთა გამოყენებითაც სატანა ცდილობს დაამახინჯოს ან არასწორად განმარტოს ღმერთის სიტყვა.`