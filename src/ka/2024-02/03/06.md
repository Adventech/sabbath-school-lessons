---
title:  ბრძოლა გონებისთვის 
date: 18/04/2024
---

`წაიკითხეთ 2 კორ. 4:3-6. რას ნიშნავს სიტყვები: "ურწმუნოთათვის, ვისაც ამ საუკუნის ღმერთმა დაუბრმავა გონება" (2 კორ. 4:4)? როგორ ხდება ეს დღევანდელ ცხოვრებაში?`

ბერძნული სიტყვა, რომელიც აქ ნათარგმნია, როგორც "გონება", - არის სიტყვა ნოემა. პირდაპირი მნიშვნელობით ის აღნიშნავს ჩვენს აღქმას, ან გონებრივ შესაძლებლობებს. მეშვიდე დღის ადვენტისტთა ბიბლიური კომენტარი ნათელს ჰფენს ამ მუხლს შემდეგი მტკიცებით: "ქრისტესა და სატანას შორის ბრძოლა - ესაა ბრძოლა ადამიანთა გონებისთვის (რომ. 7:23, 25; 12:2; 2 კორ. 3:14; 11:3; ფილ. 2:5; 4:7,8). სატანის ძირითადი საზრუნავი ისაა, რომ დააბრმავოს ან დაუბინდოს ადამიანებს გონება. ის აკავებს მათ, რომ არ შეისწავლონ ღმერთის სიტყვა, ასუსტებს რა გონებრივ ძალებს სხეულისა და სულის გადაჭარბებული სურვილების დაკმაყოფილების მეშვეობით, რაც განპირობებულია ამ ცხოვრების ფასულობებით გონების სრული დაკავებით და სიამაყისა და თვითგანდიდების გრძნობის აღგზნებით" (მეშვიდე დღის ადვენტისტთა ბიბლიური კომენტარი. ტ. 6. გვ. 854).

დაღუპვის პირას მყოფნი ვერაფერს შეიმეცნებენ არა იმიტომ, რომ არ შეუძლიათ, არამედ იმიტომ, რომ არ სურთ იცოდნენ. ბევრს შეეძლო ჭეშმარიტების შეცნობა, მაგრამ ურწმუნოება არჩიეს და სატანამ დააბრმავა ისინი. სატანის სამეფო - წყვდიადის სამეფოა. კომენტარებში ასევე ნათქვამია: "სახარება - ერთადერთი საშუალებაა, რომლითაც ეშმაკის ჩანაფიქრისა და ცბიერების გამოაშკარავებაა შესაძლებელი და მისი მეშვეობით ადამიანებს შეუძლიათ დაინახონ გზა სიბნელიდან სინათლისკენ" (იქვე). ახალაღთქმისეული უწყების არსი - იესოს ცხოვრება, სიკვდილი და აღდგომაა. უფალი იესო ქრისტე სახარების ცენტრში იმყოფება, ის აგრეთვე მთელი წმიდა წერილის ცენტრია. მთელი წმიდა წერილი მის შესახებ მოწმობს (იოან. 5:39).

`წაიკითხეთ იოან. 1:4, 5, 9 და 14. როგორ აღწერს ეს მუხლები იესოს? (განსაკუთრებით მიაქციეთ ყურადღება იოან. 1:14-ს).` 

ქრისტიანული ეკლესიის არსებობის პირველი საუკუნეების განმავლობაში ახალი აღთქმის მორწმუნეებმა მთლიანად მიუძღვნეს თავი ქრისტეს, როგორც მას, ვინც ნათელია მათ ბნელში. ისინი გამოსყიდული იყვნენ მისი მადლით, გარდაქმნილი მისი ძალით და მოქმედებდნენ მისი სიყვარულით. სიკვდილსაც კი არ შეეძლო მათი ერთგულების კავშირის გაწყვეტა. მათ შეეძლოთ ეშმაკის ცდუნებების ამოცნობა სახარების საოცარი სინათლით. იესოს ყოველთვის ჰყავდა ისინი, ვინც მისი მადლით, გაბედულად იცავდა მის ჭეშმარიტებას. ამ ადრეულ საუკუნეებში ქრისტეს სიყვარულის, მადლისა და ჭეშმარიტების სინათლე კაშკაშებდა წყვდიადში. 