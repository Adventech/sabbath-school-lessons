---
title:  ადამიანური განსჯა, რომელიც ეწინააღმდეგება წმიდა წერილს 
date: 17/04/2024
---

სულიწმიდა ჩვენთან ურთიერთქმედებს ჩვენი გონების მეშვეობით. ის გვიწვევს სამყაროს საიდუმლოებათა შესაცნობად. თუმცა ადამიანს არ შესწევს იმის უნარი, რომ საკუთარი ძალებით შეიმეცნოს ღვთის სიტყვის ჭეშმარიტება. ჭეშმარიტება არის არა ადამიანის განსჯის ნაყოფი, არამედ ღვთაებრივი გამოცხადება. 

`წაიკითხეთ იგავ. 16:25; მსაჯ. 21:25 და ეს. 53:6. სადამდე შეიძლება მივიდეთ, თუ ბიბლიის ნაცვლად საკუთარი განსჯით ვიხელმძღვანელებთ?` 

ეშმაკის ერთ-ერთი ყველაზე ქმედითი ხრიკი ის არის, რომ გვაიძულოს ვიფიქროთ თითქოს ადამიანური განსჯა, რომელიც არ იკვებება სულიწმიდით და არ მდიდრდება ღმერთის სიტყვის სინათლით, საკმარისია იმისათვის, რომ გავიგოთ ღმერთის ნება. ესა თუ ის გზა შეიძლება ჭეშმარიტად გვესახებოდეს ჩვენ, ან თუნდაც მთელ კულტურებს, მაგრამ ის სრულიად მცდარი იყოს ღმერთის თვალში. 

რამდენიმე წლის წინ მე და ჩემმა მეუღლემ გადავწყვიტეთ ფეხით გაგვესეირნა იმ სასტუმროს მახლობლად, რომელშიც ღამეს ვათევდით. მე კარგად შემეძლო ტყეში ორიენტირება, ამიტომ დაახლოებით ერთსაათიანი ხეტიალის შემდეგ სხვადასხვა ბილიკზე, სავსებით დარწმუნებული ვიყავი, რომ განსაკუთრებული სირთულის გარეშე ვიპოვიდი უკან დასაბრუნებელ გზას, მაგრამ ცოტა ხნის შემდეგ აღმოვაჩინე, რომ დავიკარგეთ. მზე დასავლეთისკენ იხრებოდა და არ ვიცოდი, რა გამეკეთებინა. საბედნიეროდ ჩვენ სხვა ტურისტებს შევხვდით, რომლებმაც იცოდნენ გზა. მთავარ გზას სულ მცირე, ცხრა კილომეტრით ვიყავით აცდენილი, მაგრამ ახლოს ვიყავით სამანქანო გზასთან. მათ ახლოს ჰყავდათ გაჩერებული მანქანა და შემოგვთავაზეს ჩვენი სასტუმროში გადაყვანა. ჩვენ შევხვდით მათ, ვინც იცოდა გზა და შეეძლო ჩვენი სახლში დაბუნება და ამან გადაგვარჩინა. 

ღმერთს არ მივუტოვებივართ მარადიული სახლისკენ მიწიერ მოგზაურობაში. სულიწმიდა მიგვითითებს წმიდა წერილზე, რომელიც გვაძლევს სწორ მიმართულებას. ჭეშმარიტება და მცდარი შეხედულებები, სიმართლე და ტყუილი, სიკეთე და ბოროტება, - ყოველივე ამის სწორად გაგება მხოლოდ ღმერთის სიტყვის მეშვეობითაა შესაძლებელი. ის, რაც ეწინააღმდეგება ღმერთს და მის სიტყვას - მცდარი შეხედულებაა, რომელიც ყოველთვის სახიფათოა. ის, რაც თანხმობაშია ღმერთთან - ჭეშმარიტება და სიკეთეა. რაოდენ მნიშვნელოვანია, რომ ღმერთის სიტყვა იყოს ჩვენი საბოლოო მსაჯული ჭეშმარიტებისა და ზნეობის საკითხებში! 

`რატომ არ შეუძლია ადამიანურ გონებას ღვთაებრივი ჭეშმარიტების შეცნობა სულიწმიდის გარეშე? იმსჯელეთ ადამიანურ გონებასა და ღვთაებრივ გამოცხადებას შორის კავშირზე. როგორ გვეხმარება სინამდვილეში გონება ღმერთის გამოცხადების გაგებაში? მაგალითად, დანიელის მე-2 თავის წინასწარმეტყველება მოიცავს მსოფლიო ისტორიას ბაბილონიდან მომავლის მოვლენებამდე. როგორ შეუძლია ამ დიდებულ წინასწარმეტყველებას, რომ იმოქმედოს ადამიანზე?` 