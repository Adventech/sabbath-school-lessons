---
title:  ულმობელი მგლები 
date: 15/04/2024
---

`წაიკითხეთ საქმე. 20:28-32. ამ მუხლებში პავლე ეფესოს ეკლესიის ხელმძღვანელებს მკაფიო გაფრთხილებას აძლევს მოსალოდნელ განდგომილებასთან დაკავშრებით. პავლეს სიტყვებით, როგორ იმოქმედებენ "ულმობელი მგლები"?`

პავლე ამზადებდა ეკლესიას მომავალი განსაცდელებისთვის. ამ მუხლებში ის აღწერს თავისი მღელვარების ორ ყველაზე დიდ საგანს.

პირველი ის არის, რომ ეკლესიაში "შემოგივარდებიან ულმობელი მგლები, რომლებიც არ დაინდობენ სამწყსოს" (საქმე. 20:29). სხვა სიტყვებით რომ ვთქვათ, მორწმუნეები წააწყდებიან სასტიკ დევნას, რომელიც ეკლესიის წიაღშივე დაიწყება. ეს წინასწარმეტყველება I და II საუკუნეებში აღსრულდა. ქრისტიანებს, რომლებიც უარს აცხადებდნენ თაყვანი ეცათ იმპერატორისთვის, პატივი ეცათ მისთვის, როგორც ღმერთისთვის, აწამებდნენ, ატყვევებდნენ და ცოცხლად წვავდნენ. 

ხოლო მეორის შესახებ მოციქული ამბობდა: "და თქვენგანაც აღდგებიან კაცები, რომლებიც უკუღმართად ილაპარაკებენ, რათა მოწაფეები გადაიბირონ" (საქმე. 20:30). ეკლესიაში შემოაღწევს ცრუ სწავლებები. ისინი ღმერთის ჭეშმარიტებებს ჩაანაცვლებს. წარმართული ტრადიციები უპირატესობას მოიპოვებს. IV და V საუკუნეებში ქრისტიანულ ეკლესიაში შეუმჩნევლად შემოაღწია კომპრომისმა, რომლის გამამართლებელი არგუმენტიც, სავარაუდოდ, ეკლესიის მისიის წინსვლა იყო. შედეგად, ეკლესია განუდგა ღმერთის სიტყვის ჭეშმარიტებებს. 

`წაიკითხეთ 2 თეს. 2:7-12. ამ მონაკვეთში პავლე მოციქული ასევე აღწერს მოსალოდნელ განდგომილებას. რა საფრთხეებია ჩამოთვლილი ამ მუხლებში?`

ნიშანდობლივია პავლეს კომენტარი: "ვინაიდან ურჯულოების საიდუმლო უკვე მოქმედებს". პავლეს დღეებშიც კი აღინიშნებოდა თანდათანობითი განდგომა ღმერთის სიტყვის ჭეშმარიტებისაგან იმ საკითხებში, რომლებიც ეხებოდა ღმერთის რჯულის მორჩილებას. ეს განდგომილება მთელი ძალით აყვავდება მომდევნო საუკუნეებში. 

მეორე მცნების მიუხედავად ქრისტიანულ ღვთისმსახურებაში კერპები გაჩნდნენ. ქრისტიანობა რომ ეკლესიაში მოსული წარმართებისთვისაც მისაღები გამხდარიყო, წარმართულ ღვთაებებს წმინდანები ეწოდათ. კვირადღე, მზის ღმერთის თაყვანისცემის დღე, ქრისტიანული ღვთისმსახურების დღედ იქცა, ქრისტეს მკვდრეთით აღდგომის პატივსაცემად. კვირადღეს თაყვანისცემა არ ეფუძნება ბიბლიურ სწავლებას, თუმცა დღეს სწორედ ის არის ყველაზე გავრცელებული. 

`რა სახის კომპრომისები აღწევს ეკლესიაში დღეს? და რაც უფრო მნიშვნელოვანია, რა კომპრომისებზე შეიძლება ზოგჯერ წახვიდეთ თქვენ? ხომ არ ხდება ზოგჯერ ისე, რომ ჭეშმარიტება ერწყმის სიცრუეს?` 