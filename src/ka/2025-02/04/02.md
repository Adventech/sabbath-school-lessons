---
title: ნიმროდი და ნინევე
date: 20/04/2025
---


ედემი ჩაფიქრებული იყო, როგორც იდეალური ადგილი ადამიანებისთვის. მაგრამ სამყაროში ცოდვის შემოღწევის შემდეგ ღმერთს აღარ დარჩა სხვა არჩევანი, გარდა ადამიანის განდევნისა ედემის ბაღიდან, რათა მას აღარ ჰქონოდა წვდომა სიცოცხლის ხეზე. 

ედემს მიღმა ადამიანებს ბევრი შრომა უწევდათ საკუთარი არსებობის უზრუნველსაყოფად. ცხოვრება გართულდა; ადამიანები წააწყდნენ ტკივილსა და მძიმე შრომას (დაბ. 3:16-19). ჩვენს წინაპრებს სწამდათ, რომ კანონიერი მეფე გაუხსნიდა მათ გზას უკან, ედემში. მათ მოჰქონდათ მსხვერპლი მის კარიბჭესთან და იმედით ელოდნენ გამოსყიდვას, რომელიც ღმერთმა თავიდანვე შესთავაზა დაცემულ სამყაროს. 

„სამოთხის ბაღი კიდევ დიდხანს არსებობდა დედამიწაზე ადამის გაძევების შემდგომ. დაცემულ კაცობრიობას კიდევ დიდხანს შეეძლო შორიდან ეცქირა თავისი დაკარგული სამოთხისათვის, რომელსაც ახლა ანგელოზები იცავდნენ. ქერუბიმებით დაცულ კარიბჭესთან უფლის დიდება იშლებოდა. იქ სცემდნენ თაყვანს ღმერთს ადამი და მისი ვაჟები. სწორედ აქ განაახლეს მათ თავიანთი აღთქმა იმ კანონისადმი მორჩილებისა, რომლის დარღვევის გამოც გამოაძევეს ედემიდან. როდესაც უსამართლობამ მოიცვა სამყარო და ადამიანთა ბოროტებამ განაპირობა მათი განადგურება წარღვნით, უფლის ხელმა, რომელმაც გააშენა ედემი, წაიღო და დაფარა იგი. მაგრამ როდესაც შემოქმედი „ახალ ცას და ახალ მიწას“ (გამოცხ. 21:1) შექმნის, სამოთხე კვლავ დაბრუნდება, ოღონდ უფრო მეტად დიდებული, ვიდრე ადრე იყო“ (ელენ უაითი, პატრიარქები და წინასწარმეტყველები. გვ.62). 

თუმცა ზოგიერთი ადამიანი ცდილობდა ეპოვა ხელოვნური „გამოსავალი“ ახლად წარმოქმნილი პრობლემებიდან, ისინი აგებდნენ ქალაქ-სახელმწიფოებს - ეს იყო ცხოვრების შემსუბუქების, ან, შესაძლოა, ედემთან ერთად დაკარგულის დაბრუნების მცდელობა.

`წაიკითხეთ დაბ. 10:8-12. ამ მუხლებში ბიბლია გვაცნობს საკვანძო პოლიტიკურ სახელებსა და სახელწოდებებს, რომლებიც მთელი ბიბლიური ისტორიის განმავლობაში შეგვხვდება: ნინევე, ბაბილონი. როგორ ახასიათებს ბიბლია მეფე ნიმროდს?`

`როგორ ფიქრობთ, რაში გამოვლინდა მისი ძალა?`

ზოგიერთი ადამიანი ნიმროდის შესახებ კითხვისას მასში ხედავს კეთილშობილ გმირს, რომელიც დამპყრობელ გმირს მოგვაგონებს  წარმართული მითოლოგიიდან. მაგრამ როდესაც ბიბლია აღწერს მას, როგორც „ძალოვანს“ და „ძალოვან მონადირეს უფლის წინაშე“, ეს კომპლიმენტი არ არის. 

ნიმროდი დიდებული იყო საკუთარ თვალში და „უფლის წინაშე“ წარდგომისას იგი თითქოს იწვევდა მას. ამ მუხლებში ჩვენ ვხედავთ, როგორ ისახება აჯანყება ღმერთის წინააღმდეგ და ის გაგრძელდება იქამდე, სანამ ყველა წინააღმდეგობა საბოლოოდ არ ჩაიხშობა. 

`რატომ არის ღმერთის წინააღმდეგ აჯანყების ცოდვა ასეთი რთული ამოსაცნობი?`

`როგორ შეგვიძლია დავიცვათ საკუთარი თავი ადამიანისთვის დამახასიათებელი ამ თვისებისგან?` 

