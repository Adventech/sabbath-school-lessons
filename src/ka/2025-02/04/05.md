---
title:  წარმართთა მმართველები 
date: 23/04/2025
---




ღმერთის ისრაელთან ურთიერთობა წარმოდგენას გვიქმნის მის ურთიერთობაზე ახალი აღთქმის ეკლესიასთან. ხშირ შემთხვევაში ისრაელის მიერ დაშვებულ შეცდომებს შემდგომში ეკლესიაც უშვებდა. ქრისტიანები, რომლებიც თავს იმაღლებენ უძველეს ისრაელზე, იყვნენ და ახლაც რჩებიან ყველაზე მოწყვლადად იმავე ცდუნებების მიერ. 

`წაიკითხეთ მათ. 20:25-28. რა პრინციპებს უნდა ეფუძნებოდეს „ძალაუფლება“ ქრისტიანულ ეკლესიაში?`

`როგორ უნდა შესრულდეს იესოს მიერ ამ მუხლებში ნათქვამი სიტყვები პრაქტიკულად?`

 ისრაელმა მოითხოვა მიწიერი მეფე და ამ თხოვნამ მიიყვანა ხალხი ზნეობრივ  დაცემამდე. მეფეები სულ უფრო და უფრო ბიწიერი ხდებოდნენ, იმ დონემდე, რომ ღმერთმა თავისი ხალხი ბაბილონელებს დაატყვევებინა გამოსასწორებლად. 

მსგავსი რამ მოხდა ქრისტიანული ეკლესიის ისტორიაშიც. მიუხედავად იმისა, რომ მათ არ ჰქონიათ განზრახული წარმართთა მსგავსი მმართველობის დაწესება, როდესაც იმპერატორი კონსტანტინე I დიდი მოვიდა ხელისუფლებაში და თავი ქრისტიანად გამოაცხადა, მათ შვებით ამოისუნთქეს - დევნას ბოლო მოეღო. ეს თავისთავად კურთხევა იყო, მაგრამ მოგვიანებით სასულიერო პირებმა გადაწყვიტეს, რომ იმპერატორის ძალაუფლება საკუთარი ინტერესებისთვის გამოეყენებინათ.  

IV საუკუნეში ქრისტიანებს შორის რამდენიმე სერიოზული განხეთქილება მოხდა და როდესაც აღმოჩნდა, რომ ეკლესიას მათი მოგვარების უნარი არ გააჩნდა, მათ მიმართეს იმპერატორს და სთხოვეს ჩარეულიყო ვითარებაში. ამ მომენტიდან გაიზარდა რომის ეპისკოპოსის მნიშვნელობა, არადა ერთ დროს ის თანასწორთა შორის უფროსი ეპისკოპოსი იყო. ეკლესიამ სახელმწიფოს მიმართა რელიგიურ საკითხებში ჩარევის თხოვნით და როგორც კი სახელმწიფომ ამ ზღურბლს გადააბიჯა, ვითარება მხოლოდ გაუარესდა. 

უძველესი ისრაელის მსგავსად ქრისტიანული ისტორიის ყველაზე ბნელი ეტაპები პირდაპირი შედეგია ეკლესიის კომპრომისისა წუთისოფელთან. როგორც ისრაელი ჩავარდა კერპთაყვანისმცემლობაში და როგორც მისი ძალაუფლების მაძიებელი მეფეები დაეცნენ იქამდე, რომ შვილებიც კი მოჰქონდათ მსხვერპლად კერპებისთვის, ისევე ეკლესიამ გადმოიღო ბევრი რამ წარმართული იმპერიიდან და ყველაფერი იქამდე მივიდა, რომ ღმერთის ერთგული მრავალი ქრისტიანი აღესრულა მოწამეობრივი სიკვდილით, რადგანაც მათ აღიქვამდნენ საფრთხედ საეკლესიო-სახელმწიფო ინსტიტუტისთვის. 

`რა გზებით შეიძლება იმავე ცდუნებებმა საფრთხე შეუქმნას თქვენს რწმენას თქვენს კულტურასა და საზოგადოებაში?` 

