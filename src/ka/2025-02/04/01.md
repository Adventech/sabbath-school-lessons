---
title: ხალხები. ნაწილი 1
date: 19/04/2025
---

გამოსაკვლევად შემოთავაზებული ბიბლიური მუხლები
დაბ. 10:1-12; 12:1-9; 1 მეფ. 8:4-18; დან. 7:14; მათ. 20:25-28; გამოცხ. 18:1-4.

> <p>სამახსოვრო მუხლი:</p>
> „მიეცა მას ხელმწიფება, დიდება და მეფობა, რათა ყველა ხალხები, ტომნი და ენანი მას ემსახურონ. მისი ხელმწიფება საუკუნო ხელმწიფებაა, რომელიც არ გადაივლის და მისი სამეფო არ დაიქცევა“ (დან. 7:14).

გამოცხადების წიგნი გვაჩვენებს ღმერთის ჩანაფიქრს ჩვენს დაცემულ სამყაროსთან დაკავშირებით. მის ბოლო თავებში ვხედავთ, როგორ ეძლევათ ადამიანებს წვდომა სიცოცხლის ხეზე, როგორ ეხსნებათ წყევლა და ჩვენ კვლავ აღმოვჩნდებით ღმერთის თანდასწრებაში. გარკვეული თვალსაზრისით, გამოცხადება შეიძლება განვიხილიოთ, როგორც გადაწერილი დაბადების წიგნი, სწორედ ამიტომაც წარმოადგენს ეს უკანასკნელი მნიშვნელოვან წყაროს იმის გასაგებად, თუ როგორ ჩაისახა მსოფლიო პრობლემები. 

ერთ-ერთი საკვანძო საკითხი, რომელსაც დანიელ წინასწარმეტყველის და გამოცხადების წიგნები ეხება - მსოფლიო მმართველობაა. ჩვენ ვხედავთ არაერთ მცდელობას ადამიანების მხრიდან, რომ მართონ პლანეტა, რომელიც, სამართლიანად ეკუთვნის ღმერთს, რომელიც, როგორც კი ცოდვისა და აჯანყების ეს საშინელი პერიოდი დასრულდება, საბოლოოდ სამართლიანად იმეფებს. 

ეს არის ძალიან ხანგრძლივი პროცესი, რომელიც მოიცავს ადამიანური თვითმმართველობის ათასწლოვან ექსპერიმენტებს. მაგრამ ეს ექსპერიმენტები წარმატებული არასდროს ყოფილა. ისინიც კი, ვინც უმაღლეს იდეალებს გამოხატავდნენ, ყოველთვის შორს რჩებოდნენ ამ იდეალებისგან. კაცობრიობის სავალალო ისტორიის უდიდესი ნაწილი - ადამიანურ სისტემათა კრახის ტრაგიკული მაგალითებია. და ყველაფერი მხოლოდ გაუარესდება იქამდე, სანამ საბოლოოდ არ დამყარდება ღმერთის „საუკუნო სამეფო“ (დან. 7:27).

ამ გაკვეთილში ჩვენ განვიხილავთ „ხალხების“ ცნებას, რომელიც ხშირად მოიხსენიება ბიბლიურ წინასწარმეტყველებებში. ჩვენ შევისწავლით, თუ როგორ აირჩია უფალმა ძველ აღთქმაში განსაკუთრებული ერი და გამოარჩია სხვათაგან. ღვთის ერის გამორჩევის ფონზე ჩვენ განვიხილავთ ბაბილონიდან გამოსვლის მოწოდებას, რომელიც ქრისტეს მეორედ მოსვლის წინ გაიჟღერებს. ისრაელის გამორჩევისა და ბაბილონის დატოვების მოწოდების შედარებისას ჩვენ შევძლებთ, რომ უფრო სიღრმისეულად ჩავწვდეთ გამოცხადების წიგნის წინასწარმეტყველებებს და ჩვენი, როგორც ღვთის ხალხის მისიას.