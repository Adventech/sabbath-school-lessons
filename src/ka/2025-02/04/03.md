---
title:  აბრაამის მოწოდება 
date: 21/04/2025
---




დაბ. 10-ში ჩვენ ვხედავთ, როგორ ჩნდება დედამიწაზე სხვადასხვა ერები. ამ კონტექსტში „ხალხების“ აღმნიშვნელად გამოიყენება ებრაული სიტყვა გოიმ, რომელიც ასევე წარმართთა მნიშვნელობითაც გამოიყენება. დაბ.10-ში ნათქვამია, კაცობრიობა დაიყო მიწებად, ენებად, ტომებად და ხალხებად (დაბ. 10:5; იხ. აგრეთვე გამოცხ. 14:6).

კაცობრიობის ასეთ ჯგუფებად დაყოფიდან ძალიან მცირე ხნის შემდეგ ღმერთი მოიხმობს აბრაამს, ამ ხალხების ერთ-ერთ წარმომადგენელს, რომ მისგან განსაკუთრებული ხალხი წარმოშვას. 

`წაიკითხეთ დაბ. 12:1-4. ამ ნაწყვეტის თანახმად, რა იყო აბრაამის მოწოდების მიზანი?` 

`აბრაამის მოწოდების თანმდევი რომელი ამოცანები გვიდგას დღეს ჩვენც, როგორც ღვთის ხალხს?`

ღმერთმა აბრაამის გამოყენება ჩაიფიქრა იმ ხალხის ჩამოსაყალიბებლად, რომელიც სხვა ადამიანურ სამეფოებს შორის გამორჩეული იქნებოდა. ამ ხალხს არ უნდა ჰყოლოდა სხვა მმართველი, გარდა თვით ღმერთისა. ამ ხალხის შექმნის მიზანი იმის ჩვენება იყო, თუ რა მოხდებოდა, კაცობრიობას რომ თავისი შემოქმედისთვის მოეხმო.

ისრაელი უნდა ქცეულიყო კურთხევად „მიწის ყოველი ტომისთვის“ (დაბ. 12:3). ღმერთმა გადმოაფინა მათზე თავისი სინათლე და მიანიჭა ისეთი პრივილეგიები, როგორიც ქვეყნიერებას, ალბათ, წარღვნამდელი დროის შემდეგ არ უნახავს. 

`წაიკითხეთ რჯლ. 4:5-9. ამ ნაწყვეტის თანახმად, რომელი იყო რჩეული ერის მთავარი განმასხვავებელი თვისებები?` 

ეს არ იყო ცალკეული პიროვნება, რომელიც კონკრეტული საზოგადოებისთვის ამოწმებდა; ეს იყო მთელი ხალხი, რომელსაც შეთანხმებული მოქმედებისა და ღმერთთან თანამშრომლობის შემთხვევაში შეეძლო, რომ მისი ხასიათის დიდება გაეცხადებინა. მიაქციეთ ყურადღება ასევე  იმას, რომ არა მხოლოდ ღმერთის მიერ მიცემული „წესები და სამართალი“ ხდიდა მათ ასე განსაკუთრებულად, არამედ მათი ამ წესებისადმი ერთგულება აიძულებს სხვა ხალხებსაც, რომ თქვან: „მხოლოდ ეს ხალხია ბრძენი და გონიერი, დიდი ერია ეს“ (რჯლ. 4:6). რაოდენ მშვენიერიც არ უნდა იყოს ადამიანებისთვის მიცემული ჭეშარიტებები, კაცობრიობის უუნარობა, რომ დაემორჩილოს და მათთან შესაბამისობაში იცხოვროს, ადამიანებს კურთხევის ნაცვლად წყევლას და სიცოცხლის ნაცვლად - სიკვდილს მოუტანს. 

`როგორ მოქმედებს იგივე პრინციპი - არა უბრალოდ ჭეშმარიტების ცოდნა, არამედ ჭეშმარიტებისადმი მორჩილება - დღეს ჩვენზე, როგორც ადვენტისტებზე?`

