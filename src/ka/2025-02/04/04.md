---
title: მიიღეს ის, რასაც ითხოვდნენ
date: 22/04/2025
---


თავდაპირველად, ისრაელს მეფე-ადამიანი არ უნდა ჰყოლოდა, ისე, როგორც ეს სხვა ხალხებში ხდებოდა. მაგრამ დროთა განმავლობაში ისრაელის რწმენა შესუსტდა და მათ მოისურვეს, რომ მეფეს ემართა ისინი და არა ღმერთს. 

`წაიკითხეთ 1მეფ. 8:4-5. როგორ ფიქრობთ, რატომ ჩათვალეს უხუცესებმა მეფის ყოლა მიმზიდველ იდეად?` 

`რაში მდგომარეობდა ისრაელის უხუცესთა შეცდომა?`

`როგორ შეიძლება ავყვეთ მსგავს ცდუნებებს დღეს?`

უნდა აღინიშნოს, რომ მეფის მოთხოვნა ისრაელიანებისთვის ნიშნავდა ღმერთის ხელმწიფებაზე უარის თქმას. დადგენილი ნორმების თანახმად ებრაელები უშუალოდ შემოქმედის მორჩილებაში უნდა ყოფილიყვნენ და მათი ურთიერთობა, სხვა ყველაფერთან ერთად, დაკავშირებული იყო საწმიდართან და მასში აღვლენილ მსახურებასთან.

მეფის მოთხოვნით, მომავალში მათ ისეთივე პრობლემები შეხვდათ, როგორსაც წარმართი ერები აწყდებოდნენ: სამხედრო სამსახური, სამეფო ომებში მონაწილეობა, კონფისკაციები, გადასახადები და სხვა არასახარბიელო შედეგები. მოგვიანებით მათ გააცნობიერეს, რომ ადამიანური მმართველობები საკუთარი ინტერესებს ემსახურებოდნენ, და არა სიკეთეს, როგორც ამას ღმერთი აკეთებს. 

გარდა ამისა, მეფის არჩევის გადაწყვეტილების შეცვლა არ შეიძლებოდა: ისრაელმა მიიღო ის, რასაც ითხოვდა, მაგრამ როდესაც მიხვდა, თუ რისი მომტანი იყო ეს, არაფრის შეცვლა აღარ შეეძლო: „და გმინვას დაიწყებთ მაშინ თქვენი არჩეული მეფისაგან, მაგრამ პასუხს აღარ გაგცემთ მაშინ უფალი“ (1მეფ. 8:18). 

ღმერთმა იცოდა თავისი ხალხის სისუსტეები და იწინასწარმეტყველა, რომ ისრაელი მიწიერ მეფეს მოსთხოვდა მას. ებრაელები ასეც მოიქცნენ. წმინდა ისტორიის დიდი ნაწილი ამ გადაწყვეტილების შედეგებზე მოგვითხრობს. 

წაიკითხეთ რჯლ. 17:14-20. მიაქციეთ ყურადღება, რომ ღმერთი არ ამბობს: „მე მივცემ მათ მეფეს“, - ხალხი თავად წყვეტს, რომ ასე უნდა. ღმერთმა მიიღო სიფრთხილის ზომები, რათა დაეცვა თავისი ერი ადამიანური მმართველობის ზოგიერთი ბოროტებისაგან, თუმცა, როგორც ერისა და მისი მეფეების ისტორიამ გვაჩვენა, ეს უსაფრთხოების ზომები ხშირად უგულებელყოფილი რჩებოდა. 

საკმარისია თვალი გადავავლოთ ისრაელის ისტორიას, რომ დავინახოთ, რამდენად რთულად ჰქონდათ საქმე ებრაელებს მეფეების პერიოდში. მართალია ზოგიერთი მეფე სხვებთან შედარებით შეიძლება უკეთესი ყოფილიყო, მაგრამ „მათ შორის საუკეთესოებიც“ სჩადიოდნენ ბოროტებას (გაიხსენეთ დავითი და ბათ-შებაყი). უმეტეს შემთხვევაში ხალხზე მეფობდა ხან ერთი, ხან მეორე მეფე მათგან, ვინც „ბოროტს აკეთებდა უფლის თვალში“ (იხ. 3მეფ. 11:6; 15:26; 16:30; 4მეფ. 3:2 და ა.შ.).

`ეპოქის მიუხედავად, ნებისმიერ ადამიანურ ხელმწიფებას აქვს ერთი საერთო თვისება - ცოდვილნი მართავენ სხვა ცოდვილებს. რა შეიძლება ამაში იყოს კარგი?` 

