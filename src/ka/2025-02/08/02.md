---
title: ჩვენი მღვდელმთავარი
date: 18/05/2025
---


საწმიდრის აგებისას მოსეს უნდა გაეთვალისწინებინა მკაფიო მითითებები, რომლებიც ღმერთმა მისცა მას: „იცოდე, გააკეთე იმ ნიმუშის მიხედვით, რომელიც გიჩვენე მთაზე“ (გამ. 25:40). ებრაელთა მიმართ წერილში ნათქვამია, რომ მოსეს მიერ გამოყენებული ნიმუში უმაღლესი რეალობის - ზეციური საწმიდრის ნიმუშია.

`წაიკითხეთ ებრ. 9:11-15. რა მნიშვნელოვან მსახურებას ასრულებს ახლა იესო ქრისტე ზეციურ საწმიდარში?` 

`რას გრძნობთ, როდესაც აცნობიერებთ, რომ ქრისტე - თქვენი შუამდგომელი და მღვდელმთავარია?` 

მიწიურმა საწმიდარმა გასაოცარი სიზუსტით განჭვრიტა იესო, მღვდელმსახურებისა და შესაწირავებით დაწყებული, ნივთების განთავსებითა და საწმიდრის მოწყობის სხვა დეტალებით დამთავრებული - მასში ყველაფერი იესოზე მიუთითებდა. 

გამოცხადების წიგნი სავსეა საწმიდრის სიმბოლოებით. საწყის მუხლებში ჩვენ ვხვდებით შვიდ სასანთლეს, აღთქმის კიდობანს, რომელიც მკაფიოდ მოიხსენიება მე-4 თავში, ასევე მრავალ სხვა მინიშნებას ტაძარზე. ძველი აღთქმის საწმიდრის გაგების გარეშე შეუძლებელია მივხვდეთ, რისკენ მიჰყავს იოანეს საუბარი, როდესაც აღწერს ღმერთის მიერ მიცემულ ხილვებს. პავლე წერს ისრაელის გამოცდილების შესახებ: „ყოველივე ეს მათ დაემართათ სამაგალითოდ და აღწერილია ჩვენს დასარიგებლად, რომლებმაც მივაღწიეთ სოფლის აღსასრულს“ (1კორ. 10:11).

საწმიდრისა და ტაძრის დეტალების შესწავლით ბევრი რამ შეგვიძლია ვისწავლოთ. ფსალმუნების წიგნში კი ვპოულობთ მნიშვნელოვან გასაღებს ზოგიერთი ამ დეტალის შესაცნობად -  ის ღვთის ერის დამოკიდებულებაშია ტაძრის მიმართ. 

ჩვენ ვხედვათ, როგორი დამოკიდებულება ჰქონდა დავითს საწმიდრისა და მასში მსახურებისადმი, როგორ გულწრფელად პასუხობდა ღვთის ერი იმას, რის გაკეთებასაც აპირებდა მესია მათთვის. მაგრამ მხოლოდ დეტალები როდი გვეხმარება იესოს დანახვაში: ჩვენ გაკვეთილების გამოტანა შეგვიძლია მათი გამოცდილებიდანაც, ვინც გააცნობიერა, რისი სწავლება სურდა ღმერთს საწმიდრის მეშვეობით. ეს გაკვეთილები შეიძლება იქცეს ჩვენი ღმერთთან ურთიერთობის პირადი გამოცდილების ნაწილად. 

`წაიკითხეთ ფსალმ. 121. ჩვენ, მართალია, ვერ მივალთ მიწიურ „უფლის სახლში“ (ის უკვე აღარ არსებობს), მაგრამ ამ ფსალმუნის რომელ მომენტებს შეუძლია ჩვენი გამხნევება იმასთან დაკავშირებით, თუ რა გააკეთა ქრისტემ ჩვენთვის? მიაქციეთ ყურადღება მშვიდობის, უსაფრთხოების, დიდებისა და სამსჯავროს თემებს`. 

