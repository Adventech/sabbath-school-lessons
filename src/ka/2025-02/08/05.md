---
title: ფსალმუნი 5
date: 21/05/2025
---

`წაიკითხეთ ფსალმ. 5. ამ ფსალმუნში დავითი ერთმანეთს უპირისპირებს დაკარგულებსა და გამოსყიდულებს. შეადარეთ ეს ფსალმუნი გამოცხ. 14:1-12-ს, რაში მდგომარეობს მსგავსება?`

საინტერესოა აღინიშნოს როგორ ამტკიცებს დავითი, რომ „ბოროტი ვერ დაისადგურებს“ ღმერთთან (ფსალმ. 5:5). საწმიდრის აგების არსი ის იყო, რომ ღმერთს შეძლებოდა ეცხოვრა საკუთარ ხალხს შორის. იგივე მოხდება ქრისტეს სამეფოშიც (იხ. გამოცხ. 21:3). ისინი, ვინც ღმერთის ტახტს მიუახლოვდებიან, გამოსყიდულნი უნდა იყვნენ. 

აღსანიშნავია ისიც, რომ ფსალმ. 5:8-ში დავითი თაყვანისცემის შესახებ საუბრობს. „ვის უნდა ვცეთ თაყვანი?“ - ეს არის ძირითადი კითხვა, რომელიც დიად ბრძოლაში დაისმის. გამოცხ. 13-ში სიტყვა „თაყვანისცემა“ ექვსჯერ არის ნახსენები, სამი ანგელოზის უწყება კი მოუწოდებს სამყაროს „თაყვანი ეცით... შემქმნელს“. დავითი გვეუბნება, რომ მას „ეშინია“ ღმერთის და ნარჩომის უწყებაც მოუწოდებს მსოფლიოს, რომ დაუბრუნდეს ამ მდგომარეობას: „გეშინოდეთ ღვთისა და დიდება მიაგეთ მას, ვინაიდან დადგა მისი სამსჯავროს ჟამი“ (გამოცხ. 14:7). 

მიაქციეთ ყურადღება, რომ, როგორც ნათქვამია, გამოსყიდულთა ბაგეებში „სიცრუე არ აღმოჩნდა“ (გამოცხ. 14:5) - ისინი მართალნი არიან, მათი სიტყვები და ხასიათი ასახავს ღმერთის მართალ ხასიათს. უწმიდურების შემთხვევაში კი, დავითის სიტყვების თანახმად, „არ არის ჭეშმარიტება ბაგეთა მათთა“ (ფსალმ. 5:10).

გამოცხადების წიგნის ამ საკვანძო ნაწილში იოანე საოცარ სცენას წარმოაჩენს - ცოდვილნი გათავისუფლდნენ სიკვდილისგან და წილად ხვდათ ღმერთის წინაშე წარდგომის პატივი. მათ არ დაუმსახურებიათ ამის უფლება; იგი მათ მიენიჭათ იმის წყალობით, რომ ღვთის კრავი - მართალი კაცის ძე - დგას მათ გვერდით. ისინი მიტევებულნი და გამოსყიდულნი არიან. ისინი აღარ მიიღებენ სასჯელს თავიანთი დანაშაულისთვის (შეადარეთ ფსალმ. 5:11), იმიტომ, რომ ღვთის კრავმა იტვირთა ის მათ ნაცვლად (შეადარეთ ეს. 53:12 და 2კორ. 5:21).

როგორც კი ღმერთის სახელი გულში ჩაიწერება, გაჩუმება ძალიან რთული ხდება. ღმერთის ერი „დიდი ხმით“ აცხადებს უკანასკნელ მოწყალე მოწოდებას (გამოცხ. 14:7). „და გაიხარონ, ვინც შენზეა მონდობილნი, იმხიარულონ უკუნისამდე; და დაიცავ მათ, და გაიხარებენ შენით, ვისაც შენი სახელი უყვარს“ (ფსალმ. 5:12).

`წარმოიდგინეთ, რომ წმიდა და სრულყოფილი ღმერთის სამსჯავროს წინაშე დგახართ და ყოველი თქვენი საქციელი სრულად გაცხადებულია მის წინაშე. როგორ მოქმედებს ეს აზრი იმის გაცნობიერებაზე, თუ რამდენად გჭირდებათ ქრისტეს სიმართლე?`