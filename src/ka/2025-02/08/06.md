---
title: „ვასწავლი დამნაშავეებს შენს გზებს“
date: 22/05/2025
---

მას შემდეგ, რაც უფალი ეჩვენა ესაიას ტახტის სცენაში ეს. 6:1-8-ში, და მას შემდეგ, რაც ესაიას ეუწყა, რომ „ჩამოსცილდა ურჯულოება“ და „მიეტევა მისი ცოდვა“, მან უპასუხა ღმერთის მოწოდებას და უთხრა: „მე წარმგზავნე“ (ეს. 6:8). ანუ როგორც კი შეიტყო, რომ გამართლდა ღმერთის წინაშე, საკუთარი ნაკლოვანებების გაცნობიერების მიუხედავად ის მზად იყო ეშრომა უფლისათვის. 

განა ჩვენ იგივე არ გვემართება? როგორ ვაუწყოთ სხვებს გადარჩენის შესახებ, თუ თავად არ ვართ გადარჩენილი? მაგრამ მისი მოპოვება იესოს და მისი ღვაწლის რწმენის მეშვეობით შეგვიძლია.

`წაიკითხეთ ფსალმ. 50:9-17. რისი გაკეთების პირობას დებს დავითი მას შემდეგ, რაც მიტევებული და განწმედილი იქნება საკუთარი ცოდვისგან?`

ღმერთის თანდასწრებაში შესვლის მოწოდება საბოლოო ჯამში ადამიანებთან დაბრუნებას გულისხმობს. ღმერთმა თავისი სიბრძნით გამოსყიდულებს მიანდო, რომ მის ხმად ქცეულიყვნენ დაცემული წუთისოფლისთვის. გარკვეულ ეტაპზე მისი ერის გავლენა დედამიწაზე ძლიერ საგრძნობი იქნება. გამოცხ. 18:1-ში ნათქვამია, რომ მისი უკანასკნელი მიმართვა დაცემული პლანეტისადმი მთელ სამყაროს გაანათებს.

„როგორც კი ადამიანი შეიცნობს ქრისტეს, მის გულში მაშინვე ჩნდება სურვილი, რომ გააგებინოს ყველას, თუ როგორი ძვირფასი მეგობარი შეიძინა იესოს სახით. გადამრჩენელი და განმწმედელი ჭეშმარიტება ვერ დარჩება გულში დაფარულად. თუ ჩვენში არის ქრისტეს სიმართლე და აღვსილნი ვართ მისი სულის სიხარულით, დუმილს ვერ შევძლებთ. თუკი განვიცადეთ და ვნახეთ, რომ კარგია უფალი, მაშინ სხვებისთვის გვექნება სათქმელი. ფილიპეს მსგავსად, რომელმაც იპოვა მაცხოვარი, ყველას გავაცნობთ მას“ (ელენ უაითი, ქრისტესკენ მიმავალი გზა, გვ.78).

გამოცხ. 14-ში სამი ანგელოზის უწყება „მარადიულ სახარებას“ ეფუძნება (გამოცხ. 14:6). ანუ ჯერ კიდევ იქამდე, სანამ გაჟღერდება ბაბილონიდან გამოსვლა და „ცისა და მიწის, ზღვისა და წყალთა წყაროების შემქმნელის“ თაყვანისცემა (გამოცხ. 14:7), ან ბაბილონის დაცემა (გამოცხ. 14:8), ან სანამ საუბარი შეეხება „მხეცისა და მისი ხატების“ თაყვანისცემას (გამოცხ. 14:9), - ჟღერდება სახარების არსი - ხსნა იესოში. და ეს ყველაფერი იმიტომ, რომ სამი ანგელოზის გაფრთხილება და მათი უწყება არაფერს ნიშნავს იმ იმედისა და დაპირების გარეშე, რომლებიც ამ უწყებების გამჟღერებლებმა მოიპოვეს იესოში და იმაში, რაც მათ მათთვის გააკეთა. ჩვენ მართლაც არაფერი გვეთქმის ამ სამყაროსთვის „მარადიული სახარების“ გარდა. 

`უფრო დაწვრილებით ვიმსჯელოთ იმ ფაქტზე, რომ ჯერ კიდევ სამი ანგელოზის უწყების გაჟღერებამდე ჩვენ ვიღებთ მითითებას „მარადიულ სახარებაზე“. რა უნდა გვითხრას ამან იმის შესახებ, თუ რამდენად ფუძემდებლურია ეს ჭეშმარიტება ყველაფრისთვის, რისიც გვწამს?`