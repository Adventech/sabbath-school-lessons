---
title: რჯული ჩვენს გულებში
date: 20/05/2025
---

სიონზე შეკრებილ ნარჩომს ღმერთის და კრავის სახელი აწერია შუბლზე (საეჭვოა, რომ ეს ორი სხვადასხვა სახელი იყოს, იესო არის მამის ხატება). წმიდა წერილში „სახელი“ უფრო მეტს ნიშნავს, ვიდრე უბრალოდ ადამიანების ერთმანეთისადმი მიმართვაა, - აქ ის ხასიათს ასახავს. დღესაც, როდესაც „კარგ სახელზე“ ვსაუბრობთ, მხედველობაში გვაქვს რეპუტაცია, ანუ ხასიათის შეფასება. 

`წაიკითხეთ გამოცხ. 14:1. რას ნიშნავს „შუბლებზე აწერიათ სახელი“?`

`წაიკითხეთ ფსალმ. 118:55. დაფიქრდით, როგორ არის ერთმანეთთან დაკავშირებული ღმერთის სახელი და მისი რჯული. რატომ უკავშირებს მეფსალმუნე ერთმანეთს ღმერთის სახელის შესახებ მსჯელობასა და მისი რჯულის შესრულებას?`

ზოგს წარმოუდგენია, რომ ღმერთის დიდება - მიუწვდომელი, დამაბრმავებელი ნათელია (თუმცა ეს აღწერა შეესაბამება მას). მაგრამ ღმერთის დიდება - ეს უფრო მეტია, ვიდრე მხოლოდ ხილული გამოვლინება; მისი დიდება - მისი ხასიათია. იგივე მართებულია ღმერთის სახელთან დაკავშირებითაც. 

როდესაც ბიბლია საუბრობს იმაზე, რომ ნარჩომის წარმომადგენლებს შუბლზე ღმერთის სახელი ეწერებთ, ეს არ ნიშნავს იმას, რომ თითოეული მათგანის შუბლზე პირდაპირი გაგებით ამოტვიფრული იქნება ღმერთის სახელი. აქ იგულისხმება, რომ ღმერთის ხატი აღბეჭდილია მათ გულებსა და აზრებში და ისინიც, თავის მხრივ, ცდილობენ ასახონ მისი სიყვარული და ხასიათი თავიანთ ცხოვრებაში. ღმერთმა დაიახლოვა ისინი და მათაც უყვართ ის იმისთვის, ვინც არის და ყველაფრისთვის, რაც გააკეთა მათთვის. 

საინტერესოა ასევე, რომ როდესაც ღმერთი საკუთარ ხასიათს აღუწერს მოსეს, ის ამას აკეთებს მისთვის ათი მცნების მეორედ  გადაცემასთან კავშირში და მცნებებიც მისი ხასიათის შესახებ მოგვითხრობს. ამის მსგავსად, გამოცხ. 14-ში ადამიანები, რომლებსაც ღმერთის „სახელი“ აქვთ შუბლზე, დახასიათებული არიან, როგორც ისინი, „რომლებიც იცავენ ღვთის მცნებებს“. შემდეგ მიაქციეთ ყურადღება ებრაელთა მიმართ წერილში ჩაწერილ სიტყვებს: „‘აჰა, აღთქმა, რომელსაც ვუანდერძებ მათ იმ დღეების შემდეგ, ამბობს უფალი, მივცემ ჩემს რჯულს მათ გულებს და ჩავწერ მათს გონებაში.’ ‘ცოდვებსა და ურჯულოებას აღარ გავუხსენებ’“ (ებრ. 10:16-17). რა საოცარი გამოხატულებაა კეთილი უწყებისა - მიუხედავად იმისა, რომ ღმერთის რჯული აისახება ჩვენს ცხოვრებაში, ჩვენ მაინც გვჭირდება, რომ ჩვენი ცოდვები „აღარ გაიხსენონ“.

`თუ ხსნას მოვიპოვებთ რწმენის, და არა რჯულის მეშვეობით, მაშინ რატომ არის ღმერთის რჯული მნიშვნელოვანი? (იხ. 1 იოან. 5:3)`