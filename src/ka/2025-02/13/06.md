---
title: ცხებული კიროსი
date: 26/06/2025
---

კიროსის მიერ ბაბილონის დაპყრობით ღმერთის ერისთვის ტყვეობის წლებიც დასრულდა. სპარსელებმა ნება დართეს ებრაელებს, რომ დაბრუნებულიყვნენ აღთქმულ ქვეყანაში და აღედგინათ ტაძარი. კიროსის მმართველობისას სპარსეთის იმპერიამ თავისი აყვავების ხანას მიაღწია. ისტორიკოსი ტომ ჰოლანდი მას უწოდებს „ტერიტორიათა უდიდეს გაერთიანებას, რომელიც კი ოდესმე უნახავს მსოფლიოს“ (დომინიონი. გვ.25). სპარსელები ჩვეულების მიხედვით მას „დიდ მეფეს“ ან „მეფეთა მეფესაც“ უწოდებდნენ. 

კიროსის ისტორია გვაუწყებს იმას, რაც მოხდება, როდესაც ქრისტე დაბრუნდება თავის ეკლესიასთან: ის არის აღმოსავლეთის მეფე (შეადარეთ მათ. 24:27), რომელიც იბრძვის ბაბილონის წინააღმდეგ და ათავისუფლებს ღვთის ერს, რომ ის საბოლოოდ დახსნილ იქნას ბაბილონიდან და დაბრუნდეს აღთქმულ ქვეყანაში (იხ. გამოცხ. 19:11-16). აი, რატომ უწოდებს ღმერთი კიროსს „ თავის ცხებულს“  (ეს. 45:1); ამ ცნობილმა სპარსმა არა მხოლოდ გაათავისუფლა ღმერთის ერი, არამედ ბაბილონის წინააღმდეგ გალაშქრებით ქრისტეს მეორედ მოსვლის წინასახედ იქცა. 

`წაიკითხეთ 2ნეშტ. 36:22,23. რა განსაკუთრებული როლი შეასრულა მეფე კიროსმა ღვთის ერისთვის?`

ჩვენს დღეებში ძველი აღთქმის წიგნების თანმიმდევრობა შეცვლილია. თუ დღეს ის მალაქია წინასწარმეტყველის წიგნით მთავრდება, თავდაპირველად ებრაელთა წერილები კიროსის სიტყვებით ბოლოვდებოდა (2ნეშტ. 36:22,23). შემდეგი წიგნი წმიდა წერილის კანონში იქნება მათეს სახარება, რომელიც იწყება ქრისტეს შობით, კიროსი კი ქრისტეს წინასახეა. იესო გაგვათავისუფლებს და დააბრუნებს ცათა სასუფეველს, როგორც კიროსმა გაათავისუფლა ებრაელები და დააბრუნა აღთქმულ ქვეყანაში.

კიროსი, რა თქმა უნდა, არ ყოფილა ქრისტეს სრულყოფილი წინასახე; არცერთი წინასახე სრულად არ შეესაბამება სახეს. ამის მიუხედავად, მთლიანობაში, ის მხსნელის წინასახეა. 

`საკვირველია, რომ ღმერთმა წარმართი მეფე აირჩია თავისი ჩანაფიქრის განსახორციელებლად. როგორ ჩავწვდეთ მიმდინარე მოვლენების ჭეშმარიტ არსს - რომ სწორედ ასე აპირებს უფალი საკუთარი ნების განხორციელებას? უპასუხეთ კითხვას ბოლო ჟამის კონტექსტის გათვალისწინებით.`