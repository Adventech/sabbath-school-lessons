---
title:  შემდგომი გამოკვლევისათვის 
date: 26/06/2025
---




წაიკითხეთ თავი „უხილავი გუშაგი“ ელენ უაითის წიგნიდან „წინასწარმეტყველები და მეფეები“ (გვ. 535-538). 

„მსოფლიო არენაზე გამოსულ თითოეულ ერს მიეცა საშუალება, რომ საკუთარი ადგილი დაეკავებინა დედამიწაზე და შეესრულებინა წმიდა გუშაგის განზრახვები. წინასწარმეტყველებამ გვამცნო მსოფლიო იმპერიათა წარმოშობისა და განვითარების შესახებ: ბაბილონი, მიდია-სპარსეთი, საბერძნეთი და რომი. ამ სახელმწიფოებში და სხვა, შედარებით სუსტ სახელმწიფოებშიც ისტორია მეორდებოდა. თითოეულს გამოცდის საკუთარი პერიოდი ჰქონდა; თითოეულმა მათგანმა განიცადა საკუთარი დიდებისა და ძლევამოსილების დაღმასვლა და კრახი. მიუხედავად იმისა, რომ ერებმა უარყვეს ღვთაებრივი პრინციპები და ამით თავი დასაღუპავად გაწირეს, ღმერთის ყოვლისმომცველი გეგმა მაინც თვალნათლივ ხორციელდებოდა საუკუნეების განმავლობაში“ (წინასწარმეტყველები და მეფეები. გვ. 535). 

იერ.18-ში იერემია აკვირდება მექოთნეს, რომელიც თავის სამუშაოს ასრულებს: ძერწავს და ფორმას აძლევს ყველაფერს, რაზეც მუშაობს. სწორედ ამ სიმბოლოს, თიხისაგან მძერწავი მექოთნის სიმბოლოს იყენებს ღმერთი, რომ განმარტოს პირობითობის პრინციპი ბიბლიურ წინასწარმეტყველებაში. და იმისთვის, რომ დარწმუნდეს, რომ ყველაფერს გავიგებთ, ღმერთი იერემიას მეშვეობით გვეუბნება: „ერთ წამს ვიტყვი რომელიმე ხალხზე ან სამეფოზე, რომ აღმოვფხრა იგი, გავაცამტვერო და მოვსპო; და ის ხალხი, რომელზეც ვთქვი ეს, თუ მიიქცევა თავის ბოროტებისგან, მაშინ ვინანებ და არ ვუზამ ბოროტებას, რომელიც განვუზრახე. ერთ წამს ვიტყვი რომელიმე ხალხზე და სამეფოზე, რომ ავაშენო იგი და დავრგო; და თუ ჩაიდენს ბოროტს ჩემს თვალში, არ გაუგონებს ჩემს ხმას, მაშინ მე ვინანებ იმ სიკეთეზე, რომელიც უნდა გამეკეთებინა მისთვის სასიკეთოდ“ (იერ. 18:7-10).

კითხვები მსჯელობისთვის

1.დაფიქრდით იესოს სიტყვებზე, რომ სამსჯავროს დღეს ნინევეს მდგომარეობა უფრო სახარბიელო იქნება, ვიდრე ღმერთის ერის, რომელიც განუდგა ჭეშარიტებას (იხ. მათ. 12:39-42). რა გაკვეთილის გამოტანა შეუძლია ღმერთის ეკლესიას ამ გაფრთხილებიდან?

2.მიაქციეთ ყურადღება ელენ უაითის სიტყვებს იმის შესახებ, რომ ყოველ მომდევნო იმპერიაში „ისტორია მეორდებოდა“ (წინასწარმეტყველები და მეფეები, გვ. 535). როგორ ფიქრობთ, რა აერთიანებს  ყველა იმ იმპერიის ისტორიას, რომელიც ნახსენებია წინასწარმეტყველებაში? როგორ მიუყვებოდნენ ისინი ერთსა და იმავე წინასწარ განსაზღვრულ გზას? და როგორ არის მათთან დაკავშირებული ჩვენი თანამედროვე მსოფლიო?

3.დაფიქრდით იმის შესახებ, რომ რწმენის გზაზე ხშირად არა გონება ან ინტელექტი ხდება დაბრკოლება, არამედ ზრახვების გულწრფელობა. როგორ შეიძლება ამ ცოდნამ გავლენა მოახდინოს იმაზე, თუ როგორ უქადაგებთ სხვებს?



 



