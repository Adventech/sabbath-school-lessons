---
title:  მონანიების შრომა 
date: 22/06/2025
---




იონას ძალიან მკაფიო გზავნილი ჰქონდა ნინეველებისთვის: „იარა იონამ ერთ დღეს ქალაქში, ქადაგებდა და ამბობდა: ‘კიდევ ორმოცი დღე და დაიქცევა ნინევე’“ (იონ. 3:4). მისი სიტყვებით, ქალაქი განწირული იყო, ამის შესახებ ხომ უფლის წინასწარმეტყველი საუბრობდა. მაგრამ რა მოხდა?

`წაიკითხეთ იონ. 3:5-10. რატომ არ შესრულდა წინასწარმეტყველება ქალაქის განადგურების შესახებ?`

მთელმა ქალაქმა მოინანია, და ამან აარიდა თავიდან ნაწინასწარმეტყველები დაღუპვა, ყოველ შემთხვევაში, დროებით მაინც: „მათ მიიღეს შეწყალება, ისრაელის ღმერთი და მისი რჯული კი განდიდდა მთელ წარმართულ სამყაროში. მაგრამ მრავალი წლის შემდეგ ნინევე გარშემომყოფი ერების ნადავლად იქცა, იმიტომ, რომ დაივიწყა ღმერთი და ამპარტავანი გახდა“ (ელენ უაითი, წინასწარმეტყველები და მეფეები. გვ. 271).

`რითი ჰგავს იონას უწყება ჩვენს უწყებას წუთისოფლისთვის (2პეტრ. 3:10)?`

`რა გამოსავალი შეგვიძლია შევთავაზოთ ადამიანებს, რომლებიც მიიღებენ გამაფრთხილებელ უწყებას (იხ. საქმე. 2:38)?`

უნდა ველოდოთ თუ არა მსგავს გამოხმაურებას უკანასკნელ დღეებში, როდესაც დაცემულ წუთისოფელს სამი ანგელოზის უწყება ექადაგება? თან კი, თან არა. მთელ მსოფლიოში მოიძებნება არაერთი ადამიანი, რომელიც ყურად იღებს მოწოდებას: „გამოერიდე მას, ჩემო ხალხო, რათა არ ეზიარო მის ცოდვებს და არ მიიღო მისი წყლულებისაგან“ (გამოცხ. 18:4). მთელ მსოფლიოში იქნებიან ადამიანები, რომლებიც მიიღებენ უწყებას და წინააღმდეგობას გაუწევენ მხეცს, გახდებიან ისინი, „რომლებიც იცავენ ღვთის მცნებებს და იესოს რწმენას“ (გამოცხ. 14:12). ასეთ ადამიანებს, ნინეველების მსგავსად, არ ემუქრებათ დაკარგულთათვის გამოტანილი მსჯავრი. 

წინასწარმეტყველება ნინევეს ნგრევის შესახებ პირობითი იყო: ის იმ შემთხვევაში უნდა განადგურებულიყო, თუ მისი მოქალაქეები არ უკუაგდებდნენ ბოროტებას (იხ. იერ. 18:7-10). ამასთან ბიბლიაში არის უპირობო წინასწარმეტყველებებიც: ისინი ადამიანის პასუხისგან დამოუკიდებლად აღსრულდებიან. მესიანური წინასწარმეტყველებები ქრისტეს პირველად და მეორედ მოსვლის შესახებ, მხეცის ნიშნის შესახებ, წყლულების გადმოღვრის შესახებ, ბოლო ჟამის დევნის შესახებ ადამიანის არჩევანისაგან დამოუკიდებლად შესრულდება. მაგრამ მათი არჩევანი განაპირობებს, თუ რომელ მხარეს აღმოჩნდებიან ისინი, როდესაც ნაწინასწარმეტყველები მოვლენები დაიწყებს შესრულებას. 

`თქვენი ამჟამინდელი გადაწყვეტილებებიდან რომლებს შეუძლიათ მიგანიშნონ, თუ როგორ მოიქცევით, როდესაც დადგებით არჩევანის წინაშე - თაყვანი სცეთ ღმერთს ან მხეცის ნიშანს?`

