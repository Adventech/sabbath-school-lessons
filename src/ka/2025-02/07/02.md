---
title: „მე წარმგზავნე!“
date: 11/05/2025
---

წლების წინ ერთმა საკრებულომ გადაწყვიტა სამლოცველო სახლის სარდაფის გაერემონტება, რომ იქ მყუდრო შესაკრებელი ადგილის მოწყობა შესძლებოდათ. ერთ-ერთი პირველი ნაბიჯი იყო - განათების განახლება: ეკლესიის წევრებმა ახალი ნათურების დაყენება გადაწყვიტეს, იმ იმედით, რომ ეს სივრცეს უფრო მყუდროს გახდიდა. მაგრამ, სამწუხაროდ, პირიქით მოხდა - მკვეთრმა სინათლემ უარესად გამოკვეთა ყველა ის ნაკლოვანება, რომელიც იქამდე შეუმჩნეველი იყო.

`წაიკითხეთ ეს. 6:5. რა იგრძნო ესაია წინასწარმეტყველმა, როდესაც ზეციურ ტაძარში აღმოჩნდა?` 

ესაია განცვიფრებული იყო ღმერთის ტახტის ხილვით, რამაც აიძულა უკეთ გაეცნობიერებინა საკუთარი ნაკლოვანებები: „ვაიმე! დავიღუპე, რადგან ბაგეუწმიდური კაცი ვარ მე და ბაგეუწმიდურ ხალხს შორის ვცხოვრობ, ჩემმა თვალებმა კი იხილეს მეუფე, უფალი ცაბაოთი“ (ეს. 6:5). ჩვენც იგივეს ვიგრძნობდით, მოულოდნელად უფლის თანდასწრებაში რომ აღმოვჩენილიყავით. ეს სინათლე საკმარისად მკვეთრია იმისათვის, რომ ყველა ჩვენს ნაკლოვანებას და ბრალს გაუსვას ხაზი. ღმერთის თანდასწრებით ჩვენ ვაცნობიერებთ ჩვენს უსუსურობას და გზააბნეულობას. ამის შემდეგ მოხდა ის, რასაც ესაია ვერაფრით ვერ წარმოიდგენდა. 

`წაიკითხეთ ეს. 6:6-8. ესაიამ იცოდა, რომ ცოდვა ნიშნავს ჩვენ „დავიღუპეთ“. ცოდვის საზღაური სიკვდილია. მაგრამ ნაცვლად იმისა, რომ მარტო დაგვტოვოს ცოდვის შედეგებთან, სიყვარულის ღმერთი მასთან გვაახლოებს.  რა შედეგი მოჰყვა ამ შეხვედრას და რატომ არის ის მნიშვნელოვანი?` 

ესაია განიწმიდა საკუთარი ცოდვისაგან, როდესაც სერაფიმმა სამსხვერპლოდან ნაკვერცხალი აიღო და ბაგეზე შეახო მას. ეს, სავარაუდოდ, სასაკმევლე სამსხვერპლო იყო, სადაც ღვთის ერისა და თავად ესაიასთვის შუამდგომლობა მიმდინარეობდა (იხ. გამოცხ. 8:3,4). ესაიას მიეტევა მისი ცოდვები და ახლა ის ღირსი იყო ღმერთის თანდასწრებაში ყოფილიყო. მეტიც, მას მნიშვნელოვანი მისია დაეკისრა - ის უნდა ყოფილიყო ღმერთის წარმომადგენელი წუთისოფელში. 

საინტერესოა, რომ სიტყვა სარაფ ნიშნავს „მოელვარეს“. მიაქციეთ ყურადღება, როგორ აღწერს იესო იოანე ნათლისმცემლის მსახურებას: „იგი ანთებული და მანათობელი სანთელი იყო და თქვენ გინდოდათ გეხარათ ერთხანს მის ნათელში“ (იოან. 5:35). მართალია თავად იოანეც ცოდვილი იყო და მასაც სჭირდებოდა მადლი და ხსნა, მაგრამ მისი მსახურება მიუთითებდა იმ ერთადერთზე, რომელსაც შეეძლო მადლისა და ხსნის მონიჭება. 

იესო მოვიდა, როგორც მამის დიდების სრულყოფილი ხორცშესხმა - და ღმერთმა გააგზავნა წინასწარმეტყველი, ცოდვილი, რომელიც ისეთივე როლს ასრულებდა, როგორსაც ერთ-ერთი ზეციური სერაფიმი. 

`მხოლოდ მას შემდეგ, რაც გაიგო, რომ ცოდვა მიეტევა, ესაია ამბობს: „მე წარმგზავნე“. როგორ შეუძლია თითოეულ ჩვენგანს, ვისი ცოდვებიც განიწმიდა იესოს სისხლით, რომ წარმოთქვას იგივე, რაც ესაიამ?` 