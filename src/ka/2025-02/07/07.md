---
title:  შემდგომი გამოკვლევისათვის 
date: 16/05/2025
---




წაიკითხეთ თავი „ბრძოლის დასასრული“ ელენ უაითის წიგნიდან „დიადი ბრძოლა“ (გვ. 669-671, 676-678). 

სატანა, წარსულში მფარველი ქერუბიმი, ცდილობდა შეერყია ნდობა ღმერთის ტახტისადმი. ღმერთმა უფლება მისცა მას და დაცემულ ანგელოზებს, რომ გაეგრძელებინათ მათი აჯანყება, რათა მთელ სამყაროს დაენახა იმ ბოროტების სიღრმე, რომელიც თვითგანდიდებას მოჰყვება. მართალია სატანამ კაცობრიობის მოტყუება მოახერხა და ღმერთის წინააღმდეგ ბრძოლაში ადამიანებიც ჩაითრია, მაგრამ ქრისტემ დამანგრეველი დარტყმა მიაყენა მას  ჯვარზე, რითაც კაცობრიობას საშუალება მისცა დაეკავებინა ის ადგილი, რომელიც ერთ დროს დაცემულ ანგელოზებს ეკუთვნოდათ. ცოდვილები, რომლებიც ახლა ქრისტეში იმყოფებიან, ღიად ეწინააღმდეგებიან ლუციფერის პრეტენზიებს. გარკვეული თვალსაზრისით, ამ კონფლიქტის შედეგი  იმაზე უფრო ნათელი მოწმობაა ღმერთის სიკეთისა და სიყვარულის შესახებ, ვიდრე ის, რომელიც ლუციფერის დაცემამდე არსებობდა. ღმერთს არასოდეს ჩაუფიქრებია ბოროტება (ეს საშინელი ტრაგედიაა მარადიული შედეგებით).  როდესაც ის საბოლოოდ განადგურდება, ღმერთის სიკეთე და სიყვარული გაცხადდება ისე, როგორც ვერ გაცხადდებოდა ვერცერთ სხვა შემთხვევაში.

ქრისტე „უმზერს თავისი თავდადების ნაყოფს, თავისი სულის ნამოქმედარს. შემდეგ, ყოველ მართალსა და უწმიდურს ესმის მისი სიტყვები: ‘აი, ჩემი სისხლით გამოსყიდულნი! მათთვის ვეწამე, მათთვის მოვკვდი, რათა ისინი ჩემთან ერთად იყვნენ უკუნითი უკუნისამდე’. და ტახტთან მდგომი გამოსყიდულნი, თეთრ სამოსელში გახვეულნი, გალობენ ქებადიდების ჰიმნს: ‘ღირსია დაკლული კრავი მიიღოს ძალა და სიმდიდრე, სიბრძნე და სიმტკიცე, დიდება, პატივი და კურთხევა’ (გამოცხ. 5:12)“ (დიადი ბრძოლა, გვ. 671).

**კითხვები მსჯელობისთვის:** 

1.წარმოიდგინეთ, რომ დგახართ ღმერთის წინაშე და ყოველი მანკიერება, ხასიათის ყველა ნაკლოვანება, ყველა არასწორი საქციელი, ყველა არასწორი აზრი, ყველა ცრუ მოტივი სრულადაა მის წინაშე გახსნილი! წესით, რას დაიმსახურებდით? მაშინ რა არის თქვენი ერთადერთი იმედი?  რატომ უნდა გვქონდეს „ღვთის სიმართლე იესო ქრისტეს რწმენით ყველა მორწმუნისადმი“ (რომ. 3:22), რომელიც გვიფარავს ახლაც და სამსჯავროზეც, სადაც ის ყველაზე მეტად გვჭირდება? სხვა სიტყვებით რომ ვთქვათ, რისთვის გვჭირდება სახარება? 

2.როგორც ვიხილეთ, იოანე ნათლისმცემელმა შეასრულა სერაფიმის - ანთებული და მანათობელი ლამპრის როლი. (იხ. იოან. 5:35). ის ქრისტეს წინამორბედი იყო, რომელიც იუწყებოდა მესიის პირველი მოსვლის შესახებ. როგორ ვასრულებთ ჩვენ, ბოლო ჟამის ღვთის ხალხი, მსგავს წინასწარმეტყველურ როლს?  



