---
title: ლუციფერის დაცემა
date: 15/05/2025
---

საკვირველია, მაგრამ ლუციფერი ერთ დროს მფარველი ქერუბიმი იყო, რომელსაც მაღალი თანამდებობა ეკავა ღმერთის ტახტის გვერდით. მისი ცხოვრება შეიძლებოდა ქცეულიყო ნათელ მაგალითად იმისა, თუ როგორ უცხადებს ღმერთი თავის დიდებას მთელ სამყაროს. თუმცა ამის ნაცვლად მან საკუთარ დიდებაზე დაიწყო ფიქრი, და არა თავისი შემოქმედის დიდებაზე. უფრო ზუსტად რომ ვთქვათ, მან ჩათვალა, რომ სათანადო პატივს არ მიაგებდნენ.

`წაიკითხეთ ეზეკ. 28:11-17 და ეს. 14:12-14. რამ გამოიწვია ლუციფერის დაცემა?`

`შეადარეთ ეს ნაწყვეტები გამოცხ. 14:1-12-ს. როგორ აღრმავებს ლუციფერის დაცემასა და ქრისტეში კაცობრიობის მაღალ მდგომარეობას შორის კონტრასტი თქვენს გათვითცნობიერებულობას იმაში, თუ რა ხდება გამოცხ. 14-ში?` 

მიაქციეთ ყურადღება: ლუციფერი განდევნილია წმიდა მთიდან, გამოსყიდულნი კი ღვთის კრავთან ერთად დგანან სიონის მთაზე. როგორც ნათქვამია, ლუციფერი იმყოფებოდა ედემში, ერთ დროს კაცთა მოდგმაც იყო იქ, მაგრამ სატანისგან განსხვავებით, კაცობრიობა ქრისტეს მეშვეობით კვლავ დაბრუნდება ედემში (იხ. გამოცხ. 22:1-13).

ამ კონტექსტში ძალიან საინტერესოა ელენ უაითის ციტატა: „ზეცა იზეიმებს, რადგან სიცარიელეს, რომელმაც ზეცაში სატანისა და მისი ანგელოზების დაცემის შემდეგ დაისადგურა, უფლის მიერ გამოსყიდულნი შეავსებენ“ (Review and Herald, 29 მაისი, 1900). 

გამოსყიდულნი ზეცაში მხოლოდ სახარების მეშვეობით აღმოჩნდებიან. სახარება ფაქტობრივად თვალნათლივ არის წარმოჩენილი სატახტო დარბაზში გამოცხ. 4 და 5-ში. ანგელოზები შესძახებენ: „შენ ღირსი ხარ, აიღო წიგნი და ახსნა მისი ბეჭდები, ვინაიდან შენ დაიკალი და შენი სისხლით გამოგვისყიდე ღვთისათვის ყოველი ტომისა და ენისაგან, ხალხისა და ერისაგან“ (გამოცხ. 5:9). რა საოცარი სურათია კეთილი უწყებისა - იესოს სიკვდილი კაცობრიობის გამოსასყიდად! 

მიაქციეთ ყურადღება ასევე იმასაც, თუ როგორ ირეკლავს ეს სიტყვები პირველი ანგელოზის უწყებას, რომელშიც მოწოდებულნი ვართ ვიქადაგოთ „მარადიული სახარება, მიწის მკვიდრთათვის - ყოველი ერის და ტომის, ენისა და ხალხისათვის სახარებლად“ (გამოცხ. 14:6). რა ნათელი სურათია იმის სისრულისა, რაც ქრისტემ გააკეთა სამყაროსთვის! დედამიწის მთელი ისტორიის განმავლობაში არ უარსებია არცერთ ადამიანს, რომლისთვისაც არ მომკვდარა ქრისტე. მათ უბრალოდ უნდა შეიტყონ ამის შესახებ და მიიღონ ეს. 

`რა როლს ვასრულებთ ჩვენ, როგორც ეკლესია და როგორც ცალკეული პირები იმაში, რომ მივიტანოთ ადამიანებამდე ცოდნა ქრისტეს მიერ მათთვის გაწეული საქმეების შესახებ?` 