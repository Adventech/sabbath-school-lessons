---
title: როგორც ცეცხლოვანი ნაკვერცხალი
date: 13/05/2025
---

ქერუბიმები, როგორც ცოცხალი არსებები (ეზეკ. 10:8) ან როგორც ოქროს სიმბოლო (გამ. 25:18) მთელ ძველ აღთქმაში არიან მოხსენიებული. ისინი ხშირად არიან წამოდგენილი უშუალოდ ღვთის ტახტის მახლობლად და ასხივებენ მის დიდებას. ქერუბიმები იყვნენ ამოქარგული ასევე იმ კრეტსაბმელზე, რომლიც წმიდას წმიდათა წმიდისგან ჰყოფდა (გამ. 26:1). ფსალმუნების წიგნში ღმერთის უზენასი ხელმწიფება პოეტურად ასეა გამოსახული: ღმერთი ქერუბიმებზეა ამხედრებული და მიფრინავს (ფსალმ. 17:11). საწმიდრის აგებისას ღმერთმა მოსეს უბრძანა, რომ აღთქმის კიდობნის თავსახურზე განთავსებული ყოფილიყო ოქროთი ჭედურად დამზადებული ორი ქერუბიმი, ერთმანეთისკენ გაწვდილი ფრთებით (გამ. 25:18-20). 

`წაიკითხეთ ეზეკ. 1:4-14. რა მსგავსებაა ამ მონაკვეთსა და ეს. 6:1-6 და გამოცხ. 4:1-11-ში ნაჩვენებ სცენებს შორის?`

ეზეკიელ წინასწარმეტყველის წიგნში ვხედავთ ღმერთის ძალის განსაცვიფრებელ გამოვლინებას. ეს სცენა თავიდანვე დამაბნეველია, რადგან შეესაბამება საკმაოდ რთულ ვითარებას, რომელშიც აღმოჩნდა ღმერთის ერი იმ დროისთვის - რჩეული ერი იმყოფებოდა არა აღთქმულ ქვეყანაში, არამედ ბაბილონის ტყვეობაში. ეზეკიელი უყურებს მის წინ გამოცხადებულ ამ სურათს, შემდეგ მაღლა აღაპყრობს თვალებს და ამ ყველაფრის თავზე ხედავს ღმერთის ტახტს. 

მიაქციეთ ყურადღება მნიშვნელოვან მსგავსებებს „ტახტის“ სხვა ხილვებთან. ცხოველებს, რომლებსაც ეზეკიელი ხედავს, ისეთივე სახეები აქვთ, როგორიც ცხოველებს იოანეს ხილვიდან: ლომი, არწივი, ხარი და ადამიანი. 

პირველ აღწერაში ამ იდუმალი ოთხსახიანი არსებების სახელები უცნობია. თუმცა მოგვიანებით, სატახტო დარბაზის სხვა ხილვაში (ეზეკ. 10:1-21), ისინი „ქერუბიმებად“ არიან მოხსენიებული. ესაიას ხილვაში სერაფიმების შესახებ ჩვენ ასევე ვხედავთ ცეცხლოვან ნაკვერცხლებს. ამ არსებების სახეები ჰგავს იოანეს ხილვაში აღწერილი არსებების სახეებს. 

ყოველთვის, როდესაც ღმერთის ტახტს ვხედავთ, - აღთქმის კიდობანზე იქნება ეს, სადაც ღმერთი მოსეს ხვდებოდა (გამ. 25:22), თუ წინასწარმეტყველთა გამაოგნებელ ხილვებში, - ქერუბიმებიც ყოველთვის იქვე არიან. ისინი განუშორებლად არიან დაკავშირებული ღმერთის ტახტთან. 

ღმერთის ყველა ქმნილება შექმნილი იყო იმისთვის, რომ აესახა მისი დიდება - კაცთა მოდგმაც, რომელიც მის ხატად და მსგავსად შეიქმნა, და ანგელოზებიც, რომლებიც უშუალოდ მისი დიდების ტახტთან ახლოს იმყოფებიან. 

`„წმიდაა, წმიდაა, წმიდაა უფალი ღმერთი, ყოვლისმპყრობელი“ (გამოცხ. 4:8). როგორ შეგიძლიათ შეადაროთ თავი იმ დიდებას, რომლის შესახებაც აქ არის საუბარი? რას გეუბნებათ თქვენი პასუხი სახარების საჭიროების შესახებ?` 