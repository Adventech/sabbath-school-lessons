---
title: ორი ქერუბიმი
date: 12/05/2025
---


ჩვენი წინაპრების ედემის ბაღიდან გაძევებისთანავე, ღმერთმა მისცა მათ მესიის იმედი (დაბ. 3:15). შემდეგ კი ედემის შესასვლელში დააყენა დიდებული სიმბოლო: ორი ქერუბიმი და ცეცხლოვანი მბრუნავი მახვილი მათ შორის (დაბ. 3:24). არ უნდა გამოგვრჩეს მხედველობიდან ის ფაქტი, რომ ეს სურათი ძალიან ჰგავს აღთქმის კიდობანს, ღმერთის ტახტის სიმბოლოს (გამ. 25:18).

`წაიკითხეთ დაბ. 3:23-24. რა დაევალათ ქერუბიმებს?` 

მართალია ქერუბიმებს დაევალათ, რომ არ მიეშვათ ცოდვილი ადამიანები სიცოცხლის ხესთან (დაბ. 3:22), მაგრამ ამავდროულად ისინი იქცნენ ნიშნად იმ იმედის და დაპირებისა, რომლის თანახმადაც ადამიანები ერთ დღესაც დაბრუნდებიან სამოთხეში. „ სამოთხის ბაღი კიდევ დიდხანს არსებობდა დედამიწაზე ადამის გაძევების შემდგომ. დაცემულ კაცობრიობას კიდევ დიდხანს შეეძლო შორიდან ეცქირა თავისი დაკარგული სამოთხისათვის, რომელსაც ახლა ანგელოზები იცავდნენ. ქერუბიმებით დაცულ კარიბჭესთან უფლის დიდება იშლებოდა. იქ სცემდნენ თაყვანს ღმერთს ადამი და მისი ვაჟები. სწორედ აქ აღადგინეს მათ თავიანთი აღთქმა უფლის იმ კანონის აღსრულებისა, რომლის დარღვევის გამოც გამოაძევეს ედემიდან. როცა ურჯულოებამ მთელი დედამიწა მოიცვა და მასზე სიცოცხლე წარღვნით უნდა განადგურებულიყო, უფლის ხელმა, რომელმაც შექმნა ეს მშვენიერება დედამიწაზე, წაიღო და დაფარა იგი. მაგრამ როდესაც შემოქმედი „ახალ ცას და ახალ მიწას“ (გამოცხ. 21:1) შექმნის, სამოთხე კვლავ დაბრუნდება, ოღონდ უფრო მეტად დიდებული, ვიდრე ადრე იყო“ (ელენ უაითი, პატრიარქები და წინასწარმეტყველები. გვ.62). 

ასევე ინტერესს იწვევს ისიც, რაც დაბ. 3:24-ში წერია. ამ მუხლში ნათქვამია, რომ ღმერთმა „დააყენა“ ქერუბიმები ედემის ბაღის აღმოსავლეთით. სიტყვა „დააყენა“ არის თარგმანი ებრაული სიტყვის შაკან, რომლის ფესვიდანაც არის წარმოებული „სავანის“ აღმნიშვნელი სიტყვა (გამ. 25:9; რიცხ. 3:26), რომელშიც ცხადდებოდა შეხინა, ღმერთის საკუთარ ერს შორის დავანების ნიშანი. ამიტომ დაბ. 3:24-ის სხვა შესაძლო თარგმანია: „ღმერთმა ედემის ბაღის აღმოსავლეთით დაუდო სავანე ქერუბიმებს“. 

ბიბლიაში ქერუბიმები ღმერთის თანდასწრებას უკავშირდებიან (იხ. 1 ნეშტ. 13:6; ფსალმ. 79:2; ეს. 37:16). უფრო კერძოდ, ისინი მოხსენიებული არიან ღმერთის ტახტთან - იქ, სადაც მისი სახელი განსაკუთრებული დიდებით წარმოითქმის. მნიშვნელოვანია აღინიშნოს, რომ 24 უხუცესი, რომელიც გამოცხ. 4 და 5-ში ღმერთის ტახტთან დგას, განადიდებს მას და ადასტურებს მისი მეფობის უფლებას, რადგან ის არის ყოველივე არსებულის შემოქმედი (გამოცხ. 4:11). ყოველივე ზემოთ აღნიშნული გვეხმარება, რომ უკეთ გავიგოთ სატახტო დარბაზში მიმდინარე მოვლენები და ჩვენი, როგორც მიტევებული ცოდვილების როლი ჩვენი შემოქმედის წინაშე. 

