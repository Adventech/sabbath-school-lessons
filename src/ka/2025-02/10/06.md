---
title:  სამსჯავრო მეორედ მოსვლის წინ 
date: 05/06/2025
---




დან.7-ში აღწერილი სამსჯავრო გვაძლევს საშუალებას შევიხედოთ დახურულ ფარდის მიღმა და დავინახოთ, თუ როგორ აგვარებს ღმერთი ცოდვის პრობლემას და ამასთან ერთად გამოისყიდის მათ, ვისაც მასთან აღთქმის ურთიერთობაში ყოფნა სურს.

`გაეცანით საგამოძიებო სასამართლოს აღწერას დან.7:9,10-ში. რაზე არის გამახვილებული ძირითადი ყურადღება სამსჯავროზე?`

`რა განაჩენია გამოტანილი სამსაჯავროს დასასრულს (7:26)?`

`რას გვეუბნება ეს ხსნის გეგმის შესახებ?` 

ის ფაქტი, რომ ღმერთი სამყაროს ასამართლებს განსაკუთრებულ კითხვებს არ იწვევს, რადგან ნათქვამია, რომ „ყველა საქმეს ღმერთი მიიტანს სამსჯავროზე“ (ეკლ. 12:14), პავლე კი მოგვიწოდებს, რომ არავინ განვიკითხოთ, რადგან „ყველანი წარვდგებით ღვთის სამსჯავროს წინაშე“ (რომ. 14:10). ღმერთს, რა თქმა უნდა, არ სჭირდება ჩანაწერები იმისა, თუ ვინ გადარჩა და ვინ დაიღუპა. თუმცა ანგელოზებს, რომლებიც მთელი ამ დროის განმავლობაში შეისწავლიდნენ ხსნის გეგმას (1პეტრ. 1:12), შეიძლება გაუჩნდეთ კითხვები. ისინი იყვნენ სატანის ამბოხების მოწმენი და ხედავდნენ, როგორ განიდევნა ზეციდან ანგელოზთა მესამედი (გამოცხ. 12:4). ახლა კი ღმერთს მივყავართ თავის თანდასწრებაში, გვიხსნის წიგნებს და გვაძლევს საშუალებას, რომ ყველაფერი საკუთარი თვალით ვიხილოთ.

ისტორია იმის შესახებ, თუ როგორ შუამდგომლობდა აბრაამი სოდომისთვის მნიშვნელოვან წარმოდგენას გვიქმნის სამსჯავროზე. აშკარაა, რომ სოდომის ცოდვები გამოძიების საგნად იქცა; ღმერთი ამბობს, რომ ამ ქალაქის უკეთურებამ ისეთი რეპუტაცია შეუქმნა, რომ გამრავლდა ღაღადი მის წინააღმდეგ (დაბ. 18:20). მაგრამ მხოლოდ სოდომი და გომორა არ დაქვემდებარებია გამოძებას განადგურების წინ. ღმერთმა მისცა აბრაამს საშუალება გამოეძიებინა, სამართლიანი იყო თუ არა მისი გადაწყვეტილება უწმიდურების დასჯასთან დაკავშირებით. 

ამასობაში დან.7-ში (დან. 7:13, იხ. ასევე მათ. 20:28) ზეციურ სამსჯავროზე ჩნდება თვით „კაცის ძე“ (იესო) და მისი გამოჩენა ხდება ერთადერთი მიზეზი იმისა, რომ განაჩენი წმიდების სასარგებლოდაა გამოტანილი: „სამსჯავრო უზენაესის წმიდებს გადაეცა“ (დან. 7:22). მხოლოდ მისი სრულყოფილი სიმართლის დამსახურებით შეძლებს მისი ერი სამსჯავროზე გადარჩენას. 

`წარმოიდგინეთ, რომ სამსჯავროზე დგახართ და თქვენი ყველა საიდუმლო გადაშლილია ღმერთის წინაშე. რაში მდგომარეობს თქვენი ერთადერთი იმედი და გამართლება? (იხ. პარასკევის მასალა)`

