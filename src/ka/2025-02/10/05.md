---
title: მთელი ქვეყნიერების მსაჯული
date: 04/06/2025
---

უშუალოდ სოდომისა და გომორას განადგურების წინ მამრეს დაბლობზე საინტერესო ამბავი მოხდა. ღმერთი ორი ანგელოზის თანდასწრებით გამოეცხადა აბრაამს. როდესაც აბრაამა დაინახა ისინი, მან მიიპატიჟა სტუმრები ტრაპეზზე და სწორედ ამ მომენტში მისცა ღმერთმა აბრაამს დაპირება, რომ სარასგან შეეძინება ძე, რომლისგანაც მოევლინება სამყაროს მესია (შეადარეთ გალ. 3:16). ამის შემდეგ თხრობა მოულოდნელად გადადის უწმიდურ ქალაქებზე.

`წაიკითხეთ დაბ. 18:23-32. რას გვეუბნება ეს მუხლები ღმერთის ხასიათისა და იმის შესახებ, თუ როგორ აპირებს ის რომ მოექცეს ბოროტებას ჩვენს პლანეტაზე?`

ღმერთი ვალდებული არ არის ანგარიში ჩაგვაბაროს, მაგრამ მას ურჩევნია, რომ არ დაუმალოს კაცობრიობას თავისი მოტივები და ზრახვები: „რადგან არაფერს მოიმოქმედებს უფალი ღმერთი, თუ არ გაუცხადა თავისი საიდუმლო თავის მსახურთ, წინასწარმეტყველთ“ (ამოს. 3:7).

სოდომის და გომორის განადგურებამდე ღმერთი ამტკიცებს, რომ რაღაც მნიშვნელოვანი უნდა მოიმოქმედოს - გააფრთხილოს აბრაამი იმის შესახებ, რაც უნდა მოხდეს და რისი მომსწრეც გახდება მალე. 

ღმერთი შეყოვნდა აბრაამთან, სანამ ორი ანგელოზი უწმიდურ ქალაქში გაემართა, რომ გამოეყვანათ ისინი, ვინც მათ გაფრთხილებას გაითვალისწინებდა. არ შეიძლება არ გაგვახსენდეს ორი ანგელზი წინასწარმეტყველებიდან, რომლებიც იგივე მისიას ასრულებენ უკანასკნელ დღეებში, მოუწოდებენ ღმერთის ხალხიდან მათ, ვინც ბაბილონში ცხოვრობს, რომ გამოვიდნენ იქიდან (გამოცხ. 14:6-12; გამოცხ. 18:1-4). სანამ ქალაქში უკანასკნელი გაფრთხილება ისმის, ღმერთი აბრაამს ესაუბრება იმის შესახებ, რაც უნდა მოხდეს და პასუხობს პატრიარქის კითხვებს.

„შორს შენგან ასეთი საქმე, რომ მოკლა მართალი უკეთურთან ერთად“. აბრაამს ებადება კითხვა: „მთელი ქვეყნიერების მსაჯულმა არ გააჩინოს სამართალი?“ (დაბ. 18:25). აბრაამი მსჯელობს არა მხოლოდ სოდომის შემთხვევაზე, არამედ მთლიანობაში ღერთის ხასიათზე. ანალოგიურად, სამყაროს აღსასრულამდე ღმერთი გახსნის ზეციურ წიგნებს (გამოცხ. 20:4, 11-15), და მოგვცემს საშუალებას, რომ შევისწავლოთ მისი გადაწყვეტილებების ყველა მტკიცებულება იქამდე, სანამ საბოლოოდ არ მოსპობს დედამიწას ცეცხლით. ეს იმას ნიშნავს, რომ ჩვენს უამრავ ჯერჯერობით პასუხგაუცემელ კითხვაზე პასუხების საძიებლად ათასი წელი გვექნება. 

`ვიდრე საბოლოო მსჯავრს გამოუტანდეს დაღუპულებს, უფალი მოგვცემს ათას წელს, რომ მოვლენათა მიზეზებს ჩავწვდეთ. რას გვეუბნება ეს მისი ხასიათისა და იმის შესახებ, თუ რამდენად გახსნილია ის თავისი ქმნილებებისთვის, რომლებიც სრულად მასზე არიან დამოკიდებული და არ აქვთ თანდაყოლილი უფლება, რომ იცოდნენ იგივე, რაც მან იცის?` 