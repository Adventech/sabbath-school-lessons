---
title: ვისთვის დადგება აღსასრული
date: 31/05/2025
---


<h3 class="ka_geo">გამოსაკვლევად შემოთავაზებული ბიბლიური მუხლები:</h3>
დაბ. 6:1-8; 18:17-32; დან. 7:9,10; მათ. 24:36-44; 2 პეტრ. 2:4-11; 1 კორ. 10:11,12; გამოცხ. 6:12-17.

> <p>სამახსოვრო მუხლი:</p>
> „ყოველივე ეს მათ დაემართათ სამაგალითოდ და აღწერილია ჩვენს დასარიგებლად, რომლებმაც მივაღწიეთ სოფლის აღსასრულს. ამიტომ, ვინც ფიქრობს, რომ დგას, იფრთხილოს, რომ არ წაიქცეს“ (1კორ. 10:11-12).

ბიბლია სავსეა ღვთის ერის ისტორიებით, რომლებიც მოსალოდნელ მოვლენებზე მიუთითებს და გვაძლევს გასაღებს, რომ გავიგოთ „ჭეშმარიტება დღევანდელი დღისთვის“. ზოგიერთი ეს ისტორია საოცრად დაწვრილებით გვამცნობს ბოლო ჟამის მოვლენებს, რაც ფართო საფუძველს გვიქმნის დანიელისა და გამოცხადების წინასწარმეტყველებათა უკეთ გასაგებად. 

ღმერთმა ისე წარმართა მოვლენები, რომ ისინი სრულ შესაბამისობაში ყოფილიყვნენ ყველაფერთან, რაც წინასწარმეტყველთა სიტყვებით უნდა მოხდეს უკანასკნელ დღეებში. ამ მნიშვნელოვანი ისტორიებიდან ზოგიერთი ცნობილია იმდენად, რამდენადაც ახალ აღთქმაში მათ მოიხსენიებენ ბოლო ჟამის მოვლენების აღწერისას: მაგალითად, სოდომი და გომორა, წარღვნა და ა.შ. სხვა ისტორიები უფრო ღრმად გააზრებას და კვლევას საჭიროებს იმისთვის, რომ მათი მეშვეობით ღვთის სიტყვის ჭეშმარიტებებს გავეცნოთ. 

ამ გაკვეთილების განმავლობაში ჩვენ გამოვიკვლევთ სხვადასხვა ბიბლიურ ისტორიას, რომ მათგან ბოლო ჟამთან დაკავშირებული მნიშვნელოვანი გაკვეთილები ვისწავლოთ. ჩვენ ვისაუბრებთ ისეთ საკითხებზე, როგორებიცაა: მეორედ მოსვლა, სამსჯავრო, ბოლო ჟამის კრიზისი და მრავალი სხვა. ჩვენი ყურადღების ცენტრში იქნება ქრისტე, ვინაიდან ის არის საფუძველი და საბოლოო მიზანი ყველა ჩვენი წინასწარმეტყველური ძიებისა. 

