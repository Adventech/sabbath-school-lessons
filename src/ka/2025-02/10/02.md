---
title:  კრავის რისხვა 
date: 01/06/2025
---




`წაიკითხეთ გამოცხ. 6:12-17. ყურადღებით შეისწავლეთ, როგორ აღიქვამენ ადამიანები ბოლო ჟამის მოვლენათა უეცარ განვითარებას. რატომ ცდილობენ უწმიდურნი ღმერთის სახისგან დამალვას?` 

საკვირველია, მაგრამ საფრთხეში აღმოჩენილი ადამიანები ას სვამენ კითხვას: „რა არის ეს?“ ან „ვინ დგას ამ ყველაფრის უკან?“. ისინი თითქოს აცნობიერებენ რა ხდება. ისინი იესოს „კრავს“ უწოდებენ, რაც ქრისტეს ისტორიის თუნდაც მინიმალურ ცოდნას მოითხოვს. გარდა ამისა, როგორც ჩანს, ისინი აცნობიერებენ, რომ „მოვიდა დიდი რისხვის დღე“ და მათი მდგომარეობა იმედის მომცემი არ არის, „ვინ გაუძლებს?“

ქრისტეს მოსვლამდე სახარება დედამიწის ყველა ერს ექადაგება (მათ. 24:14). სამი ანგელოზის უწყება მთელ პლანეტაზე გავრცელდება. და მაინც იქნებიან ისინი, ვინც გაურკვევლობაში აღმოჩნდება - არა იმიტომ, რომ არ ჰქონდათ ინფორმაცია, არამედ იმიტომ, რომ უარი განაცხადეს ქრისტეს მიმდევრობაზე. ეს გახდება მათი დაღუპვის მიზეზი. 

`წაიკითხეთ მათ. 24:37-39. იესოს სიტყვებით, რა გაკვეთილები უნდა გამოვიტანოთ ნოეს ისტორიიდან?` 

იესო იხსენებს წარღვნის ისტორიას, რათა გაგვაფრთხილოს, რომ მისი მეორედ მოსვლა ბევრისთვის მოულოდნელობა იქნება. ისევე, როგორც წარღვნის შემთხვევაში, სამყარო მოუმზადებელი იქნება ქრისტესთან შესახვედრად და ამის მიზეზი არ იქნება ინფორმაციის ნაკლებობა. ნოე 120 წლის განმავლობაში ქადაგებდა მოსალოდნელ უბედურებას, მაგრამ ადამიანებს არ უნდოდათ ამის დაჯერება. მათ გაეცხადათ უწყება მომავლის მოვლენების შესახებ, მაგრამ არ აღიქვეს ის სერიოზულად. 

  ბევრი ადამიანი არწმუნებს საკუთარ თავს, რომ რადგან დიდი დროა გასული, წინასწარმეტყველებები, სავარაუდოდ, მცდარია. წარღვნის ისტორიის კონტექსტის სახით გამოყენებით, პეტრე წერს: „უპირველესად იცოდეთ, რომ უკანასკნელ დღეებში მოვლენ დაცინვით დამცინავნი, რომელნიც საკუთარი გულისთქმისამებრ იქცევიან. და ამბობენ: ‘სად არის მისი მოსვლის აღთქმა? რადგან მას შემდეგ, რაც მიიცვალნენ მამები, ყოველივე უცვლელად რჩება დასაბამიდან მოყოლებული’“ (2პეტრ. 3:3,4). ასეთი მოსაზრებები ყოველწლიურად სულ უფრო და უფრო ხშირად შეგვხვდება. 

`ადამიანის პირადი ცხოვრების კონტექსტში იესოს მეორედ მოსვლა მისი სიკვდილის შემდეგ თითქმის ეგრევე დგება. ჩვენ კი ვიცით რა ხანმოკლეა ჩვენი ცხოვრება. როგორ შეუძლია ასეთ პერსპექტივას, რომ დაგვეხმაროს დროებით შეყოვნებებთან შეგუებაში?` 

