---
title:  სოდომი და გომორა 
date: 03/06/2025
---




კიდევ ერთი მნიშვნელოვანი ისტორია, რომელსაც პეტრე იხსენებს და რომელიც ასევე მიანიშნებს ბოლო ჟამის მოვლენებზე - სოდომისა და გომორას განადგურებაა. სოდომი და გომორა, რომლებიც საკუთარი ბოროტი ზნე-ჩვეულებებით იყვნენ სახელგანთქმული, ზეციდან ცეცხლით განადგურებული ქალაქების პირველ მაგალითებად იქცნენ. 

`წაიკითხეთ 2პეტრ. 2:6-9 და დაბ. 13:13; 18:20,21. როგორი ზნეობრივი ატმოსფერო იყო ამ ქალაქებში, რამაც მიიყვანა ისინი ნგრევამდე?`

`თანამედროვეობაში რა პარალელების გავლება შეგვიძლია იმ დროის მოვლენებთან?`

სოდომისა და გომორას ისტორია მკაფიო გაფრთხილებაა მათთვის, ვინც ბოლო დღეებში ცხოვრობს: უწმიდურნი ცეცხლით განადგურდებიან, როგორც ეს გამოცხ. 20-შია აღწერილი. ცოდვას შეუძლია ძალიან მზაკვარი იყოს და ჩვენს შეცდომებს თავდაჯერებულობის ნიღბის ქვეშ მალავდეს. მაშინ, როდესაც სხვების მიერ ჩადენილ ბოროტებას თვალნათლივ ვხედავთ.  იმავე თავში, სადაც ღმერთი საკუთარი ერისადმი თავის უსაზღვრო სიყვარულზე საუბრობს, ის ასევე მიუთითებს იმაზეც, რომ მართალია ისრაელს იგივე ცოდვები არ ჩაუდენია (ეზეკ.16:47), მაგრამ სინამდვილეში ის კიდევ უფრო ბოროტი გახდა, ვიდრე სოდომი. 

ღვთის ერი „მეძაობდა“ (ეზეკ. 16:41), სულიერი მრუშობით. წარმოიდგინეთ ისრაელიანთა გაკვირვება როდესაც გააცნობიერეს, რომ იმაზე უფრო უწმიდურნი აღმოჩნდნენ, ვიდრე ისინი, ვისაც ყველაზე ცოდვილებად მიიჩნევდნენ. 

ეს ვითარება მხოლოდ ძველი ისრაელისთვის არ არის დამახასიათებელი, მას მთელ კაცობრიობიაში ვხვდებით. რომ. 1:18-32-ში პავლეს მოჰყავს ადამიანურ მანკიერებათა გრძელი სია, რომელიც შეიძლება ჩვენც შევადგინოთ ახალი ამბების სათაურებზე დაყრდნობით. პავლე იმისთვის კი არ აღწერს წარმართთა ცოდვებს, რომ იუდეველებს უპირატესობის გრძნობა გაუჩინოს, არამედ იმისთვის, რომ ღვთის ერმა საბოლოოდ გააცნობიეროს საკუთარი ცოდვების მთელი სერიოზულობა. ნათანმაც იგივე გააკეთა დავითთან საუბრის დროს: მან მოუთხრო მდიდარი კაცის ისტორია, რომელმაც ღატაკს კრავი წაართვა. დავითი „დიდად განრისხდა“ ამ ისტორიის მოსმენისას (2მეფ. 12:5), იმიტომ რომ უსამართლობა აქ თვალსაჩინო იყო; მაგრამ ნათანს მაინც დასჭირდა დაეკონკრეტებინა: „შენ ხარ ის კაცი“ (2მეფ. 12:7), რომ დავითს საკუთარი თავი დაენახა ამ ისტორიაში. 

მნიშვნელოვანია გვახსოვდეს, რომ ბიბლია მიმართავს არა გარეშე პირებს, არამედ ღვთის ერს. როდესაც ვხედავთ სხვების საშინელ ცოდვებს, რომლებიც გამოცხ. 13 ან 17-შია აღწერილი, ეს გაფრთხილებაა, რომ ჩვენც შეიძლება აღმოვჩნდეთ იმავე მახეში. 

