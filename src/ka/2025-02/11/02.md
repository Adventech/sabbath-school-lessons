---
title: შიმშილი „პურის სახლში“
date: 08/06/2025
---

ქრისტიანული რწმენის კრიტიკოსები ხშირად იხსენიებენ ამ სამყაროში ცხოვრების სასტიკ რეალობას როგორც დასტურს იმისა, რომ ღმერთი არ არსებობს, ან უძლურია ჩაერიოს იქ, სადაც ბოროტება ხდება, ან მისთვის სულერთია, როდის განვიცდით ტკივილს. თუმცა არაერთი ბიბლიური ისტორიით მტკიცდება, რომ არცერთი ეს დებულება არ შეესაბამება სიმართლეს. სინამდვილეში ღმერთი საშუალებას აძლევს კაცობრიობას, რომ მოიმკას ღმერთის წინააღმდეგ თავისი აჯანყების ნაყოფები. ჩვენი ნების თავისუფლების დაურღვევლად, ის ყოველთვის მონაწილეობს კაცობრიობის ისტორიაში, მივყავართ ცოდვისა და ტანჯვის პრობლემის საბოლოო გადაჭრამდე. რუთის ისტორია ამის ერთ-ერთი მაგალითია.

`წაიკითხეთ რუთ. 1:1-5. რა სირთულეები დაატყდა თავს ნაყომისა და რუთის ოჯახებს?`

`როგორ ასახავს ეს იმ მდგომარეობას, რომელშიც იმყოფება დღესდღეობით მთელი კაცთა მოდგმა?` 

ამ ისტორიის დასაწყისში გვხვდება ასეთი ირონია: ქალაქ ბეთლემში, რომლის სახელწოდებაც „პურის სახლს“ ნიშნავს, იმ პერიოდში შიმშილობა იყო. ეს გვახსენებს ედემის სიუხვეს, სადაც ღმერთმა უთხრა ადამს და ევას: „ბაღის ყოველი ხისაგან შეგიძლია ჭამო“ (დაბ. 2:16). კაცთა მოდგმამ არსებობა სიუხვით დაიწყო, თვით ხელგაშლილი შემოქმედის მფარველობის ქვეშ, მაგრამ შემდგომში მთელი ქმნილების მმართველის როლი ცოდვის ტყვეობაზე გაცვალა: „შენი პირის ოფლით ჭამდე პურს, ვიდრე დაუბრუნდები მიწას, რომლიდანაც ხარ აღებული, რადგან მტვერი ხარ და მტვერს დაუბრუნდები“ (დაბ. 3:19). 

ნაყომის მსგავსად, ჩვენც დავკარგეთ ის მემკვიდრეობა, რომელიც თავდაპირველად მოგვანიჭა ღმერთმა, რამაც ძალიან გაართულა ჩვენი ცხოვრება. ედემი ძღვენად გადმოგვეცა, მაგრამ გაკრვეული პირობით: ადამიანებს ჰქონდათ ნების თავისუფლება, მაგრამ ეს ნიშნავდა იმას, რომ უნდა მიეღოთ შედეგები და დაეკარგათ კეთილდღეობა. ღმერთის კურთხევით, ჩვენ ოდითგანვე უნდა ვყოფილიყავით უცოდველი სამყაროს მფლობელები, მაგრამ ახლა ჩვენ წინაშე დაცემული ქვეყნიერების დაუფლების ამოცანა დგას. ეგოისტი, საკუთარი რესურსებისთვის მებრძოლი ადამიანები დიდ სულიერ ტკივილს და ტანჯვას თესავენ.

ეს მართლაც ტრაგიკულია: დედამიწა კვლავაც უხვად იძლევა ნაყოფებს, რაც უფლის სიყვარულის მკაფიო გამოცხადებაა. მაგრამ ადამიანური სიხარბისა და ცოდვის დამანგრეველი ზეგავლენის გამო ზოგჯერ გვეჩვენება, რომ სამყარო უფრო გვიმორჩილებს ჩვენ, ვიდრე ჩვენ მას. მაგრამ  ერთ დღესაც ეს ყველაფერი დასრულდება. 

`ცოდვისა და სიკვდილის გაჩენიდან ექვსი ათასი წლის შემდეგ, როგორ ახერხებს დედამიწა ღმერთის სიყვარულის საოცრებებისა და მისი შემოქმედებითი ძალის წარმოჩენას?`