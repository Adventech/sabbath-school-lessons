---
title: ჰამანი და სატანა
date: 11/06/2025
---


ესთერის ისტორიაში ჩვენ ვხვდებით წოდებასა და ძალაუფლებას მოწყურებულ ჰამანს. მას ყველა სხვა მთავარზე მაღალი თანამდებობა უჭირავს იმპერიაში (ესთ. 3:1). 

თუ ეზეკ. 28:11-15-სა და ეს. 14:12-15-ში ლუციფერის შესახებ წავიკითხავთ, შევძლებთ აღმოვაჩინოთ პარალელები ჰამანთან, ღმერთის რჩეული ერის სასტიკ მტერთან, რომელიც უარს აცხადებს ღმერთის უზენაესი ხელმწიფების აღიარებაზე. სატანის გრანდიოზული განზრახვები ცხადი ხდება ქრისტეს ცდუნების ისტორიაში, როდესაც მას იესო მაღალი მთის ქიმზე აჰყავს, რომ ქვეყნიერების ყველა სამეფო აჩვენოს (მათ. 4:8-11). ქრისტე, როგორც ვხედავთ, მოვიდა იმისთვის, რომ გამოისყიდოს ქვეყნიერება და მოითხოვოს საკუთარი უფლებები მასზე - და ეს გააკეთა მაშინ, როდესაც ერთ-ერთი ჩვენგანი იყო. იესო - ჩვენი გამომსყიდველი-ნათესავია და ეჭვაგრეშეა, რომ სამყაროს გადასარჩენად მის მიერ გაღებული საფასური მეტისმეტად დიდი იყო. 

გამოცხადების წიგნში ვხედავთ, რომ სატანისთვის დამახასიათებელი მისწრაფება ძალაუფლებისა და თაყვანისცემისკენ სამყაროს საბოლოო კრიზისამდე მიიყვანს. სატანა მოტყუებით არწმუნებს მთელ სამყაროს, რომ „განცვიფრდეს“ და გაჰყვეს მხეცს (გამოცხ. 13:3,4), გარდა იმ რამდენიმე ადამიანისა, რომლებიც უარს აცხადებენ მის თაყვანისცემაზე. ამ ადამიანებთან ბრძოლისას ის ძალას იყენებს. 

ჰამანმა შენიშნა, რომ მორდექაი - ღვთის რჩეული ხალხიდან ერთ-ერთი - არ უჩოქებს მას და არ ეთაყვანება, მიუხედავად იმისა, რომ იგი თავის თავს „თაყვანისცემის“ ღირსად მიიჩნევს და ამიტომ „აღივსო რისხვით“ (ესთ. 3:5,6) და გადაწყვიტა გაენადგურებინა მორდექაის მთელი ხალხი. 

`წაიკითხეთ ესთ. 3:8-14 და გამოცხ. 13:15-17. რა პარალელებს ხედავთ ამ ნაწყვეტებს შორის?`

`რითი ჰგავს იოანეს მიერ ღმერთის ნარჩომი ეკლესიის აღწერა ჰამანის მიერ ღვთის ერის აღწერას?`

ეშმაკი პრეტენზიას აცხადებს ამ სამყაროში ბატონობაზე, მაგრამ არიან ადამიანები, რომლებიც ინარჩუნებენ ღმერთისადმი ერთგულებას და იცავენ მის მცნებებს. ეს აბათილებს მის პრეტენზიას სრული დომინირების შესახებ. „როდესაც შაბათი განსაკუთრებული კამათის საგნად იქცევა მთელ ქრისტიანულ სამყაროში, უმცირესობის მკაცრი წინააღმდეგობა უმრავლესობის მოთხოვნების დაკმაყოფილებაზე მათ საყოველთაო სიძულვილის სამიზნედ აქცევს“ (ელენ უაითი, დროის ნიშნები, 22 თებერვალი, 1910 წელი).

`დაფიქრდით იმ წვრილმანებზე, რომლებიც გამოცდაა თქვენი რწმენისთვის. თუკი მზად ხართ, რომ კომპრომისზე წახვიდეთ ამ საკითხებში, მაშინ როგორ მოიქცევით, როდესაც სერიოზული განსაცდელი დაგატყდებათ თავს?` 

