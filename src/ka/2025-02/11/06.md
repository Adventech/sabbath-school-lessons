---
title:  ისეთი დროისთვის, როგორიც ესაა 
date: 12/06/2025
---




სამწუხაროდ, ზოგიერთ ქრისტიანს აქვს მიდრეკილება, რომ დიდხანს შეჩერდეს ბიბლიური წინასწარმეტყველებების რთულ მომენტებზე. ჩვენ ვაცნობიერებთ, რომ რთული დღეები გველის, ამიტომ წინასწარმეტყველებების შესწავლამ შეიძლება შეგვაშინოს, თუკი ბოლო ჟამისთვის მოცემული დაპირებების ნაცვლად მხოლოდ პრობლემებზე შევაჩერებთ ყურადღებას. მართალია ღმერთი არასოდეს არ ალამაზებს მომავალს და გულწრფელია იმ მოვლენებთან მიმართებით, რომლებიც მოსალოდნელია აწმყოსა და დიადი ბრძოლის დასასრულს შორის, მაგრამ უნდა გვახსოვდეს, რომ ისტორია ყოველთვის ბოლომდე უნდა წავიკითხოთ. 

წინასწარმეტყველებებს აქვთ ერთი საერთო კანონზომიერება: ღმერთი თვალებს აგვიხელს იმ ქაოსზე, რომელიც კაცობრიობის აჯანყებამ გამოიწვია და გვაჩვენებს მის შედეგებს. მაგრამ ამასთან ერთად ის ყოვლეთვის გვანიჭებს იმედს. ზოგი შიშითა და თრთოლვით აღიქვამს უკანასკნელი კრიზისის - „იაკობის გასაჭირის ჟამის“ -  წინასწარმეტყველებებს. ეჭვგარეშეა, რომ ბოლო ჟამი ღვთის ერისთვის მარტივი არ იქნება. მაგრამ ისევე, როგორც წინასწარმეტყველებები სირთულეებზე, გადარჩენის დაპირებებიც გარდაუვალია. გამოცხ. 12-ში სიძულვილითა და შურისძიების სურვილით შეპყრობილი ეშმაკი უსაფრდება ქრისტეს „დედაკაცს“, მაგრამ მის გადასარჩენად ღმერთი ერევა. ესთერის ისტორიაშიც მშვენიერი დედოფალი ასრულებს მთავარ როლს მთელ დრამაში, და ღმერთი იყენებს მას თავისი ხალხის გადასარჩენად. 

`წაიკითხეთ ესთ. 4:13,14 და ესთ. 5:1-3. რა რთული არჩევანის წინაშე აღმოჩნდა ესთერი, როგორც სპარსეთის დედოფალი?` 

`რა პარალელის გავლება შეიძლება ესთერის წინაშე დამდგარ არჩევანსა და ჩვენ წინაშე მდგარ არჩევანს შორის?` 

ღმერთმა თავისი ნარჩომის ეკლესია ისტორიის კონკრეტულ ეტაპზე ჩამოაყალიბა.  როდესაც შუასაუკუნეების 1260 დღე იწურებოდა, ღმერთმა გამოიყვანა თავისი დედაკაცი სამალავიდან (შეადარეთ გამოცხ. 12:14-ს), რათა მას ეუწყებინა ქვეყნიერებისთვის წყალობის უკანასკნელი უწყება - სამი ანგელოზის უწყება. ჩვენ აქ „ამ ჟამისთვის“ ვართ (ესთ. 4:14). 

ესთერი მიხვდა, რომ დევნაში, რომელიც მის ერს დაატყდა თავს, ის მარტო არ იყო. მან მოიპოვა მეფის კეთილგანწყობა და საბოლოო ჯამში მისი ერი გათავისუფლდა. ჩვენც ასევე არ უნდა გვეშინოდეს, როდესაც დედამიწის ისტორიის უკანასკნელი დღეები ახლოვდება. მეფე ჩვენს მხარესაა და ღვთის ერიც გადარჩება. 

`ამ ისტორიაში ყველაფერი ღვთის ერის სასარგებლოდ დასრულდა. მაგრამ ყოველთვის ასე არ არის, ხომ მართალია? მაშ რატომ გვმართებს, რომ ყველაფერს მარადიულობის პერსპექტივიდან ვუყუროთ, რათა არ დავკარგოთ იმედი, რომელიც გვაქვს ქრისტეში?`

