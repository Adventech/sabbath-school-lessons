---
title: ბოყაზი, როგორც მაცხოვრის წინასახე
date: 10/06/2025
---

ბოყაზმა შეიყვარა რუთი და მასზე დაქორწინება განიზრახა, მაგრამ მის წინაშე სერიოზული დაბრკოლება იყო: ქალს ჰყავდა კიდევ ერთი ახლო ნათესავი, რომელსაც ასევე შეეძლო ჰქონოდა პრეტენზია მასზე და მიწაზე. თუ ბოყაზს ქრისტეს პროტოტიპად განვიხილავთ, მაშინ მივხვდებით, თუ რა საშიშროებასთან გვაქვს საქმე დიად ბრძოლაში. ქრისტეს ვუყვარვართ, მაგრამ არსებობს „უფრო ახლობელი ნათესავიც“, რომელსაც ასევე სურს ჩვენი ხელში ჩაგდება, - ეს არის სატანა. 

`რას გვეუბნება შემდეგი მუხლები სატანის პრეტენზიების შესახებ კაცობრიობაზე? იობ. 1:6-11; მათ. 4:8,9.`

`რას ამბობს ბიბლია გამოცხ. 5:9,10-ში ჩვენი გამოსყიდვის შესახებ ცოდვილის სავალალო მდგომარეობიდან?`

როდესაც სატანა ზეციურ კრებაზე გამოცხადდა, მან უთხრა ღმერთს, რომ „ქვეყნად წანწალიდან და ხეტიალიდან“ მოვიდა (იობ. 1:7). ღმერთის კითხვას, შეუნიშნავს თუ არა მართალი იობი, სატანამ უპასუხა, რომ მას ერთ-ერთ თავისიანად მიიჩნევს. იგი ამტკიცებდა, რომ სინამდვილეში იობის გული სულაც არ იყო აღვსილი ღმერთისადმი სიყვარულით და რომ ის მხოლოდ იმიტომ არის მისი მიმდევარი, რომ ღმერთი კეთილია მის მიმართ. სატანამ შესთავაზა ღმერთს, რომ შეემოწმებინა, თუ ვისი ერთგული იყო იობი სინამდვილეში და  გაქრებოდა თუ არა იობის კეთილგანწყობა ღმერთისადმი. 

იუდას წერილში ვხვდებით მოკლე ფრაგმენტს ისტორიისა, რომელიც კარგად იყო ცნობილი ისრაელში: მოსეს დაკრძალვის შემდეგ (რჯლ. 34:6), ღმერთმა მკვდრეთით აღადგინა ის. მართალია დეტალები ჩვენთვის ცნობილი არ არის, მაგრამ თავად მუხლი, რომელშიც ნათქვამია, რომ ღმერთი ეკამათებოდა სატანას მოსეს სხეულის გამო, გულისხმობს, რომ სატანას ჰქონდა გაკრვეული პრეტენზიები. „პირველად ჩამოვიდა ქრისტე დედამიწაზე მიცვალებულის გასაღვიძებლად. როცა სიცოცხლის მეფე, თავის ბრწყინვალე ანგელოზთა თანხლებით, მოსეს სამარხს მიუახლოვდა, თავისი სამფლობელოს დაკარგვის შიშმა თავზარი დასცა სატანას და, თავის ბოროტ ანგელოზებთან ერთად, თავისი უფლებების დასაცავად მოემზადა. იგი დიდად ამაყობდა იმით, რომ ღმერთის მსახური ახლა მისი ტყვე იყო და ხმამაღლა აცხადებდა, რომ თვით მოსეც კი უძლური აღმოჩნდა ღვთის რჯულის შესრულების წინაშე, რომ იეჰოვას კუთვნილი დიდების მითვისებით წინამძღოლმა იგივე ცოდვა ჩაიდინა, რაც თავად ლუციფერმა - ზეცაში და, რამაც ზეცა დააკარგვინა მას. ახლა კი მოსე, თავისი ცოდვის გამო, სატანას უნდა დაემორჩილოს“ (ელენ უაითი, პატრიარქები და წინასწარმეტყველები, გვ. 478). ნათელია, რომ ღმერთმა გააბათილა სატანის მტკიცებები და მკვდრეთით აღადგინა მოსე (იხ. მათ. 17:3). 

რუთ. 4:1-12-ში ბოყაზი გამოდის ბეთლემის კარიბჭესთან - ქალაქის, რომელშიც ჩვენს სამყაროს მოევლინა ქრისტე, ჩვენი ახლო ნათესავი. უხუცესები იკრიბებიან და როგორც იქნა, მოხდა ფეხსაცმლის გაძრობა, რაც იმ დროში საკუთრების გადაცემის სიმბოლო იყო. 

ქალაქი კარიბჭე ის ადგილი იყო, სადაც სხვადასხვა საკითხი წყდებოდა; ეს სამსჯავროს წინასახეა. მის ანარეკლს ვხედავთ სამსჯავროს სცენაში დან.7:13,14,22,26,27-დან. არ უნდა გამოგვრჩეს სამსჯავროს ეს მნიშვნელოვანი ასპექტი: „სამსჯავრო წმიდებს გადაეცა“, მაგრამ მხოლოდ იმიტომ, რომ ქრისტემ გამოგვისყიდა ისევე, როგორც ბოყაზმა გადაიხადა თავისი საცოლისთვის. 