---
title: რუთი და ესთერი
date: 07/06/2025
---

გამოსაკვლევად შემოთავაზებული ბიბლიური მუხლები
რუთ.1:1-5; 2:5-20; ესთ. 3:1-14; იობ. 1:6-11; მათ. 4:8,9; გამოცხ. 13:15-17.

> <p>სამახსოვრო მუხლი:</p>
> „და როგორც კი დაინახა მეფემ ეზოში მდგომი დედოფალი ესთერი, მადლი ჰპოვა ესთერმა მის თვალში და გაუწოდა მეფემ ესთერს ოქროს კვერთხი, ხელში რომ ეჭირა, და მიუახლოვდა ესთერი და კვერთხის თავს შეეხო“ (ესთ. 5:2). 

ამ კვირის განმავლობაში ჩვენ განვაგრძობთ იმ ისტორიების შესწავლას, რომლებიც წინასწარმეტყველურად მიუთითებს ბოლო ჟამის მოვლენებზე. რეალური მოვლენებისა და ადამიანების დახმარებით ღმერთი გვიცხადებს საკუთარ ხედვას და გვეხმარება გავიგოთ, თუ როგორ განვმარტოთ წინასწარმეტყველებები, რომლებსაც მოგვიანებით შევეხებით და რომლებიც ჩვენი რწმენის გაძლიერებას მოემსახურება. 

ამჯერად ჩვენ ვისაუბრებთ ორ უდიდეს ქალზე, რომელთა ისტორიებმა თაობათა გულები გაიპყრო: რუთი და ესთერი. ერთი მათგანი გაღატაკებული ქვრივია, რომელმაც თავის კეთილშობილ ნათესავთან, მის გადამრჩენელ ბოყაზთან შეხვედრის შემდეგ მოიპოვა იმედი. მათი ქორწინება ქრისტიანთათვის სიყვარულის სიმბოლოდ იქცა, რადგან ქრისტეს ჩვენდამი სიყვარულს ასახავდა. 

მეორე ისტორია მოგვითხრობს ახალგაზრდა ქალის შესახებ, რომელიც უცხო ქვეყანაში ცხოვრობს და შეიტყობს თავისი ხალხის განადგურების შეთქმულების შესახებ. იგი ერის გადარჩენის ისტორიის შუაგულში აღმოჩნდება. 

ბიბლიურ წინასწარმეტყველებებში „დედაკაცი“ ხშირად გამოიყენება ეკლესიის განსასახიერებლად, რაც  მრავალ სიღრმისეულ ჭეშმარიტებას გვიხსნის იმის შესახებ, თუ როგორ ეპყრობა ღმერთი თავის ერს. მოდით განვიხილოთ იმ ორი ქალის ისტორია, რომელთა ისტორიებიც ბიბლიაშია ჩაწერილი და გამოვიტანოთ გაკვეთილები მათი ცხოვრებისეული გამოცდილებიდან. 