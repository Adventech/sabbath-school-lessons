---
title: რუთი და ბოყაზი
date: 09/06/2025
---

ნაყომი ითხოვდა, რომ მისთვის მარა ეწოდებინათ იმ სიმწრის გამო, რომლის გადატანც უწევდა ცხოვრებაში (იხ. რუთ. 1:20). ჩვენი ურთირეთობა შემოქმედთან ცოდვამ გააფუჭა, რამაც სულიერ სიღატაკემდე მიგვიყვანა. ჩვენი პერსპექტივები ბურუსით მოცულად გვეჩვენება, ვარსებობთ, და ვცდილობთ შევაგროვოთ სიხარულის ის იშვიათი ნამცეცები, რომელთა პოვნაც ჯერ კიდევ შეიძლება ამ დაცემულ წუთისოფელში. მაგრამ ყველაფერი იცვლება იმ მომენტში, როდესაც აღმოვაჩენთ - ღმერთს არ დავვიწყებივათ.

`წაიკითხეთ რუთ. 2:5-20. როგორ დაეხმარა ღმერთი ნაყომსა და რუთს, როდესაც რთულ მატერიალურ მდგომარეობაში აღმოჩნდნენ?`

`თქვენი აზრით, რატომ გაახარა ნაყომი სიახლემ იმის შესახებ, თუ ვინ იყო მათი კეთილისმყოფელი?`

ნაყომს არ ჰქონდა ქონება და სავარაუდოდ დაბრუნდა იმისთვის, რომ მოაბში წასვლამდე გაეყიდა თავისი მიწა და დაეფარა ვალები. ღმერთმა იზრუნა იმაზე, რომ გაღატაკებულ ადამიანებს ისრაელში დაებრუნებინათ საკუთარი მემკვიდრეობა აღთქმულ ქვეყანაში - ახლო ნათესავს შეეძლო, რომ გამოესყიდა მათთვის მიწა. ბოყაზი მხოლოდ კეთილშობილი მიწათმოქმედი კი არ იყო, არამედ მისი ახლო ნათესავიც. თქვენ რომ არ შეგძლებოდათ ვალების დაფარვა და ისრაელის მემკვიდრეობაში საკუთარი წილის დაბრუნება, ამის გაკეთება თქვენს ახლო ნათესავს შეეძლო: „თუ გაღარიბდეს შენი ძმა და გაყიდოს თავისი სამფლობელო, მაშინ მივიდეს მისი ახლო ნათესავი მასთან და გამოისყიდოს მისი ძმის მიერ გაყიდული“ (ლევ. 25:25).

იმის აღმოჩენა, რომ ბოყაზი არა მხოლოდ კეთილი და ხელგაშლილი ადამიანი, არამედ ნათესავიც იყო, საუკეთესო სიახლედ იქცა: ამ ორი ქალის სიღატაკე დიდხანს არ უნდა გაგრძელებულიყო. 

ქრისტიანები ოდითგანვე განიხილავდნენ ბოყაზს, როგორც ქრისტეს პროტოტიპს, რომელიც არა მხოლოდ ჩვენი შემოქმედია, არამედ ისიც, ვინც გადაწყვიტა, რომ ჩვენი ნათესავი გახდეს - სისხლითა და ხორცით შემოსილი ადამიანი, რაც ერთ-ერთი მიზეზია იმისა, თუ რატომ უწოდებდა ის საკუთარ თავს „კაცის ძეს“ (მათ. 12:8; მარკ.8:31; ლუკ.22:22; იოან. 3:14).

ბევრ ადამიანს ღმერთი სასტიკად და მომთხოვნად წარმოუდგენია. ისინი ფიქრობენ, რომ ღმერთი მხოლოდ იმ შემთხვევაში მიგვიღებს ზეცაში, თუ იდეალურად დავაკმაყოფილებთ მის სტანდარტებს, მაგრამ ამას უხალისოდ გააკეთებს, იმიტომ, რომ არ შევესაბამებით მის მოლოდინებს. ბოყაზში გაცხადებული ქრისტეს სახე სრულად აბათილებს ასეთ შეხედულებებს. ღმერთი არა მხოლოდ გვამჩნევს, არამედ სურს კიდეც, რომ ჩვენი უკიდურესი სულიერი სიღატაკის მიუხედავად  მისი „პატარძალი“ გავხდეთ.

`შეეცადეთ გაიაზროთ: შემოქმედი არა მხოლოდ ქმნილების ნაწილად იქცა, არამედ მისთვის საკუთარი სიცოცხლეც გასწირა. როგორ ცვლის ეს საოცარი ჭეშმარიტება ჩვენს თვით აღქმას და ჩვენი საკუთარი არსებობისადმი ჩვენს დამოკიდებულებას?` 