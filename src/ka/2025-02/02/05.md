---
title: სიკვდილის პრობლემის გადაჭრა
date: 09/04/2025
---


შემოქმედისაგან დაშორებულ სამყაროში ცხოვრების ერთ-ერთი ყველაზე საზარელი ასპექტი, ალბათ, სიკვდილია. ის თითოეული ჩვენგანის თანმდევია და ნებისმიერ დროს შეიძლება მოგვევლინოს. სიკვდილი - „ცოდვის საზღაურია“, სასჯელი, რომელსაც ვიღებთ იმის გამო, რომ ვშორდებით სამყაროში სიცოცხლის ერთადერთ წყაროს - შემოქმედს. 

სიკვდილს მნიშვნელოვანი ადგილი უჭირავს წინასწარმეტყველებაში. ის არა მხოლოდ რეალურად არსებულია, არამედ, რაც უფრო მნიშვნელოვანია, წარმოაგდენს პრობლემის გადაჭრის გასაღებს, რომლის მოძიებაც მხოლოდ იესოში, მის სიკვდილსა და მკვდრეთით აღდგომაში არის შესაძლებელი.

ბიბლიაში სიკვდილის პირველი მოხსენიება, მისი პირველი გამოჩენა ნათელს ჰფენს ამ მნიშვნელოვან საკითხს წინასწარმეტყველებაში და გვეხმარება ცოდვის პრობლემისა და მისი გადაჭრის სერიოზულობის გააზრებაში.

`წაიკითხეთ დაბ. 2:15-17. უფლის სიტყვების თანახმად, როგორია ადამიანის დაუმორჩილებლობის შედეგები?` 

`პირველად სად ვხვდებით ფიზიკურ სიკვდილს? იხ. დაბ. 4:8-12.`

ჩვენ ხშირად გვესმის, რომ „სიკვდილი უბრალოდ ცხოვრების ნაწილია“.  მაგრამ ეს ასე არ არის. სიკვდილი - სიცოცხლის საპირისპიროა, მისი განადგურებაა. ეს არასასურველი სტუმარია, რომელიც არასდროს არ უნდა გამხდარიყო ჩვენი არსებობის ნაწილი. 

მიუხედავად იმისა, რომ უკვე შევეგუეთ აზრს სიკვდილის შესახებ, როგორც კი მას გადავაწყდებით ჩვენი გულები რისხვითა და პროტესტით ივსება. კაცობრიობა თითქოს ჯერ კიდევ გრძნობს, რომ აქ რაღაც რიგზე არ არის.

რაოდენ მტკივნეულიც არ უნდა იყოს სიკვდილის თემა, არსებობს შემთხვევები, რომლებიც სხვებთან შედარებით მეტად ტრაგიკულად აღიქმება. მაგალითად, შვილის სიკვდილი. ჩვენ ხომ მოლოდინი გვაქვს, რომ მშობლები შვილებზე ადრე უნდა ტოვებდნენ ცხოვრებას. მაგრამ წმიდა წერილში პირველად მოხსენიებული სიკვდილი ეწინააღმდეგება ამ ნორმას. ვიდრე თავად შეხვდებოდნენ სიკვდილს, ადამმა და ევამ დიდი ტრაგედია გადაიტანეს, როდესაც მათი მართალი ძე მათი ცოდვილი ძის ხელმა იმსხვერპლა. ეს განსაკუთრებულად უსამართლო სიკვდილი იყო. 

`გამოცხადების წიგნის თანახმად, როგორ გადაწყდა დაბადების წიგნში აღწერილი ცოდვის პრობლემა იესო ქრისტეში? იხ. გამოცხ. 1:18.`

დაფიქრდით მართალ იესოზე, რომელიც აბელის მსგავსად, ცოდვილის ხელით იყო მოკლული. რომელი სიკვდილი შეიძლება იყოს ქრისტეს სიკვდილზე მეტად უსამართლო? 

`კიდევ რა პარალელების გავლება შეიძლება აბელისა და ქრისტეს ჯვარზე სიკვდილს შორის?`

`როგორ გვეხმარება აბელის სიკვდილის ბუნება იმის გაგებაში, თუ რატომ უპყრია იესოს „სიკვდილისა და ჯოჯოხეთის კლიტენი“ და რას გვთავაზობს ღმერთი მასში?`

თუ სიკვდილის პრობლემას არ გადავჭრით, შედეგად ცხოვრება უსარგებლოდ, უაზროდ და ფუჭად მოგვეჩვენება. ეს ფაქტი გვაიძულებს დავფიქრდეთ იმაზე, თუ როგორი მადლიერი უნდა ვიყოთ ღმერთის იმის გამო, რაც იესომ გააკეთა ჩვენთვის. 

