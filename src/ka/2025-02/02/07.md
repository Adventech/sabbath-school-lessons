---
title: შემდგომი გამოკვლევისათვის
date: 11/04/2025
---


წაიკითხეთ თავი „გამოცხადება“ ელენ უაითის წიგნიდან „მოციქულთა საქმეები“ (გვ. 578-581). 

ბევრი მსოფლიო რელიგია კონცენტრირდება იდეებზე, მაშინ, როდესაც ქრისტიანული რელიგია მყარად დგას ისტორიულ მოვლენებზე. ბიბლია - საუკუნეების განმავლობაში ღმერთის კაცობრიობასთან ურთიერთქმედების ქრონიკაა და მისი შესწავლით ჩვენ შეგვიძლია ბევრი რამ გავიგოთ ღმერთის ხასიათის უცვლელობის შესახებ. 

ზოგჯერ შეიძლება ვიფიქროთ, რომ უკვე საკმარისად კარგად ვიცნობთ ჩვენს განსაკუთრებულ წინასწარმეტყველურ უწყებას და შევწყვიტოთ წინასწარმეტყველებების კვლევა. თუმცა ის ფაქტი, რომ ჩვენი უწყება უცვლელი და თანმიმდევრულია არ ნიშნავს იმას, რომ ის არ ბადებს კითხვებს. ისინი, ვინც განაგრძობენ ბიბლიური წინასწარმეტყველებების შესწავლას ახალ კითხვებს აწყდებიან.

ელენ უაითის სიტყვებით, გამოცხადების წიგნის დაწერის ერთ-ერთი მიზეზი იყო მისწრაფება ქრისტიანული ეკლესიისათვის მისი ისტორიული უწყების სამარადჟამოდ ჩაბეჭდვისკენ: „ზოგიერთ ახალგაზრდა მსახურს [იმ დროში] მობეზრდა ხშირად განმეორებადი ჭეშმარიტებები. რაღაც ახლისა და უჩვეულოსკენ მისწრაფებით, მათ სწავლების შეცვლა სცადეს“ (მოციქულთა საქმეები, გვ. 580). ამ თვალსაზრისით გამოცხადება არის წიგნი არა მხოლოდ მომავლის, არამედ წარსულის შესახებაც. ის გვეხმარება, რომ მყარად დავფუძნდეთ ჩვენს ისტორიულ, ღვთისმეტყველურ მემკვიდრეობაში, რათა არ აგვერიოს გზა-კვალი მისი ორიგინალურად განმარტებისკენ მისწრაფებაში.

**კითხვები მსჯელობისთვის:**

`1. წმიდა წერილი ყოველთვის გვაძლევს ახალ სინათლესა და გააზრებას. როგორ შევუთავსოთ ერთმანეთს ახლის გაგების სურვილი და სიმტკიცე იმ ჭეშმარიტებებში, რომლებიც უკვე გაგვეცხადა?`

`2. როგორი დამოკიდებულება უნდა ჰქონდეს ეკლესიას წინასწარმეტყველებების ახალ განმარტებებთან? ჩვენ ვიცით, რომ ყოველთვის არსებობს ის, რისი სწავლაც ჯერ კიდევ შეგვიძლია, მაგრამ როგორ მივხვდეთ, არის თუ არა ჩვენი ახალი იდეები ნამდვილად ღირებული, თუ შეცდომაში შევდივართ?`

`3. მეორე მსოფლიო ომის დროს წყნარ ოკეანეში მეზღვაური კვდებოდა. მან ექიმს მიმართა სიტყვებით: „ობოლი ვარ. როდესაც მოვკვდები, ვინ უნდა გამიხსენოს?“ რაზეც ექიმმა უპასუხა: „მე ყოველთვის მემახსოვრები“. რაოდენ გულწრფელიც არ უნდა ყოფილიყო ექიმის სიტყვები, ადრე თუ გვიან, ისიც დატოვებს ამ ცხოვრებას და მასთან ერთად გაქრება მოგონებაც ობოლი მეზღვაურის შესახებ. როგორ გვეხმარება ეს ისტორია ჩვენი ცხოვრების ამაოებისა და  უაზრობის გაცნობიერებაში ისეთ შემთხვევაში, როდესაც საბოლოო სიტყვა სიკვდილს ეთქმის?`

