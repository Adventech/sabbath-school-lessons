---
title:  „პირველად მოხსენიების“ პრინციპი 
date: 06/04/2025
---




უმაღლეს სასწავლო დაწესებულებებში სასწავლო პროგრამების უმეტესობა იწყება შესავალი კურსით, რომელიც მოიცავს ძირითად იდეებსა და პრინციპებს. ის სამომავლოდ საკითხში ჩაღრმავებას ითვალისწინებს. ამის მსგავსად, როდესაც ბიბლიას ვკითხულობთ ვხვდებით, რომ ღმერთსაც აქვს ზოგადი, შესავალი კურსი - დაბადების წიგნი, რომლის იდეებიც უფრო სიღრმისეულად განიხილება ბიბლიის სხვა წიგნებში.

როგორც წესი, როდესაც ბიბლიაში, განსაკუთრებით, დაბადების პირველ თავებში   პირველად მოიხსენიება რაიმე ცნება (ან სიმბოლო), მასში ხდება იმ ზოგადი მნიშვნელობის ფორმირება, რომელიც მის მიერ გადმოცემული კონცეფციის გასაგებად არის საჭირო. ამრიგად, ჩნდება მინიშნება იმაზე, თუ როგორ გამოიყენება ეს ცნება მთელ წმიდა წერილში.

ბიბლიის ზოგიერთი მკვლევარი ამას „პირველად მოხსენიების კანონს“ უწოდებს, თუმცა უფრო სწორი იქნება, თუ პრინციპს (ან წესს) დავარქმევთ, და არა კანონს, იმიტომ რომ ის უცვლელი არ არის და ბევრი გამონაკლისიც არსებობს. ბიბლიის ზოგადი შესწავლისას გამოვლენილი კანონზომიერების თანახმად, ღმერთი ეტაპობრივად, თანდათან გვაცნობს ინფორმაციას და იწყებს საბაზისო კონცეფციებით, შემდეგ კი წლების, ან ასწლეულების განმავლობაში აფართოვებს მათ.

`წაიკითხეთ ეს. 40:7,8; მალ. 3:6 და ებრ. 13:8. გამოყავით თითოეულ ამ მუხლში ღვთის სიტყვის მუდმივობასა და უცვლელობასთან დაკავშირებული ზოგადი იდეა.`

`რას ნიშნავს ეს პირადად თქვენთვის და თქვენი რწმენისთვის?`

თანამედროვე სამყაროში „ჭეშმარიტების“ ნაცვლად ხშირად საუბრობენ „მართებულობისა და სიმართლის“ შესახებ. ეს დაკავშირებულია იმასთან, რომ „ჭეშმარიტება“ ხშირად აღიქმება ცნებად, რომელიც დროთა განმავლობაში შეიძლება შეიცვალოს. „ჭეშმარიტების“ ცნებას ეჭვქვეშ აყენებენ. მაგრამ როდესაც ღმერთი ამკვიდრებს ამა თუ იმ ჭეშმარიტებას, ის არ ცვლის საკუთარ მოსაზრებებს. ღმერთის მიერ თავისი ხალხისთვის ჭეშმარიტების სწავლების დაწყებისთანავე შეგვიძლია დარწმუნებული ვიყოთ, რომ ერთი და იმავე ბიბლიური პრინციპის ან თემის გამეორება არ ცვლის მის აზრს, არამედ პირიქით, დამატებით ნათელს ჰფენს მას. ამიტომ წინასწარმეტყველებების შესასწავლად მიზანშეწონილი იქნება დაბადების წიგნის შესწავლა, რომელშიც პირველად ვხვდებით მრავალ საკვანძო ბიბლიურ კონცეფციას, შემდეგ კი დავიმახსოვროთ ისინი და გავიხსენოთ  ბიბლიის დანარჩენი ნაწილის შესწავლისას. 

`რატომაა ასეთი მნიშვნელოვანი, რომ არავის და არაფერს არ მივცეთ საშუალება შეასუსტოს ჩვენი რწმენა ბიბლიისა და მისი შეუცდომელი ჭეშარიტებების მიმართ, რაოდენ ლოგიკურად და მიმზიდველადაც არ უნდა მოგვეჩვენოს სხვა მტკიცებულებები?`

`რა ფარული მეთოდები გამოიყენება ამისათვის?`

