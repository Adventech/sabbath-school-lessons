---
title:  ღმერთის სიყვარულის გაგება 
date: 07/04/2025
---




იმის გამო, რომ ჩვენ მემკვიდრეობით მივიღეთ ცოდვილი ბუნება, ჩვენი აღქმა სამყაროს შესახებ დამახინჯებულია. ჩვენ მიდრეკილი ვართ ეგოიზმისა და სიამაყისკენ, რაც გავლენას ახდენს ჩვენს მსოფლმხედველობაზე. ჩვენ მიერ დანახული სამყარო ისეთი არ არის, როგორსაც მას ღმერთი ხედავს. 

ალბათ არცერთი კონცეფცია არ ყოფილა ისე დამახინჯებული ცოდვილი კაცობრიობის მიერ, როგორც „სიყვარულის“ იდეა. თანამედროვე კულტურაში სიყვარულის ცნება კონცენტრირდება თვითრეალიზაციაზე, და არა გარშემომყოფების სიკეთეზე. ეს ეგოცენტრული მიდგომაა. სიყვარულის ღმერთისმიერი გაგება სხვანაირია. 

რატომ ვსაუბრობთ სიყვარულზე? სიყვარულის ბუნების სწორად გაგების გარეშე ვერ შევძლებთ ბიბლიური წინასწარმეტყველებების გააზრებას. წიგნის „დიადი ბრძოლა“ ერთ-ერთი ძირითადი თემა ის არის, რომ ადამიანი ვერ იგებს ღმერთის ხასიათს. ელენ უაითი ამ წიგნს შემდეგი სიტყვებით ამთავრებს: „მთელი სამყარო განწმედილია. უფლის უამრავ შექმნილთა შორის დამყარებულია სიხარული და თანხმობა. უსასრულო სივრცის ყოველ მხარეს მოედინება სიცოცხლის მდინარეები, სიცოცხლისა და სინათლის ნაკადები მისგან, ვინც შექმნა ყოველივე ეს. უმცირესი ატომიდან დაწყებული სამყაროს უდიდესი სისტემებით დამთავრებული - ყოველი სულიერი თუ უსულო, თავისი შეურყვნელი სილამაზითა და სრული სიხარულით წარმოთქვამს: “ღმერთი სიყვარულია”.“ (დიადი ბრძოლა, გვ. 678). 

`წაიკითხეთ დაბ. 22:2. ბიბლიაში აქ პირველად მოიხსენიება სიყვარული. შეადარეთ ეს მუხლი ბიბლიის „ოქროს“ მუხლს, იოან. 3:16-ს. რაში ხედავთ პარალელს ამ ორ მუხლს შორის?`

`თქვენი ზრით, როგორ ეხმარება აბრაამის მსხვერპლშეწირვის ისტორია იესო ქრისტეს მსხვერპლის უკეთ გაგებას?`

ზოგჯერ მთელ ბიბლიაში რაიმე კონცეფციის პირველად მოხსენიების მოძიებასთან ერთად სასარგებლოა, რომ იმავე კონცეფციის ბიბლიის კონკრეტულ თავებში, განსაკუთრებით, სახარებებში პირველადი მოხსენიებაც ვიპოვოთ. სახარებებში სიყვარული პირველად მოიხსენიება შემდეგ მუხლებში: მათ. 3:17; მარკ. 1:11; ლუკ. 3:22 და იოან. 3:16.

მაგალითად, იოანეს სახარებაში სიყვარულის პირველი მოხსენიება (იოან. 3:16) განსაკუთრებულად მრავლის მთქმელია: მან, როგორც ჩანს, უნდა გაგვახსენოს ისააკის მსხვერპლად შეწირვის ისტორია. აბრაამი თავისი რწმენით ბოლომდე მიენდო ღმერთს როდესაც დაიჯერა, რომ ღმერთს შეეძლო მისი ძის მკვდრეთით აღდგენა, თუნდაც მსხვერპლად შეეწირა იგი (ებრ. 11:19). ეს კაცთა მოდგმისადმი ღმერთის სიყვარულის ნიშანი იყო. მან იმდენად შეგვიყვარა, რომ „მისცა თავისი ერთადერთი ძე“ (იხ. დაბ. 22:2, 12, 16), შემდეგ კი მკვდრეთით აღადგინა იგი. ამრიგად, ჩვენ მოგვენიჭა გამოცხადება იმისა, თუ როგორი თავგანწირული სიყვარულით ვუყვარვართ ღმერთს. 

`როგორ შეგვიძლია სხვების მიმართ ისეთივე თავგანწირული სიყვარულის გამოვლენა, როგორიც ღმერთს აქვს ჩვენ მიმართ?`

`რატომ არ ახასიათებს ასეთი სიყვარული ჩვენს უმეტესობას?` 

