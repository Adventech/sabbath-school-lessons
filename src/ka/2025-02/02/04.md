---
title:  „სადაა კრავი?“ 
date: 08/04/2025
---




კრავი - ერთ-ერთი ყველაზე ხშირად განმეორებადი სიმბოლოა გამოცხადების წიგნში. მასში იესო დაახლოებით 30-ჯერ არის „კრავად“ მოხსენიებული. გამოცხადების ერთ-ერთ ყველაზე შთამბეჭდავ სცენაში, გამოცხ. 4,5-ში, სადაც იოანე ღმერთის სატახტო დარბაზს ეწვია, კრავი ცენტრალურ როლს თამაშობს. 

`წაიკითხეთ დაბ. 22:7,8 და გამოცხ. 5:5-10. რა როლი შეასრულა კრავმა მსხვერპლშეწირვის ისტორიაში დაბ. 22-ში?`

`როგორ გვიწყობს ხელს მორიას მთაზე მსხვერპლშეწირვის ისტორია (დაბ.22) იმის გაგებაში, თუ რატომ არის იესო ქრისტე ბიბლიაში კრავის სახით ასე ხშირად წარმოდგენილი?` 

ბიბლიაში კრავი (ებრ. სე) პირველად იმავე ისტორიაში მოიხსენიება, რომელშიც სიყვარულის შესახებაა საუბარი, - დაბ.22-ში, კერძოდ, ისააკის კითხვაში: „სადაა კრავი?“ (მუხლი 7).  გასაკვირია, რომ ბიბლიის დანარჩენი ნაწილი ამ კითხვაზე დეტალურ პასუხს გვთავაზობს. ძველი აღთქმის ოცდათვრამეტ წიგნს მკითხველი მიჰყავს გზით, სადაც ეტაპობრივად ისააკის კითხვაზე პასუხის სულ უფრო და უფრო მეტი დეტალი იხსნება. საპასექო რიტუალებით დაწყებული - დავითის ადრეული გმირობებით დამთავრებული, ძველი აღთქმის მთელი ისტორია განმსჭვალულია მრავალი მესიანური წინასწარმეტყველებით, რომელიც ისააკის  კითხვაზე პასუხს მოასწავებს. 

ახალი აღთქმა ამ კითხვას უკვე საბოლოოდ სცემს პასუხს, როდესაც იესო მოდის ხორცითა და სისხლით, მსახურობს თავის ხალხში და ჯვარზე მსხვერპლად მოაქვს თავისი სიცოცხლე. 

ამასთან ერთად, შეხედეთ კრავის პირველ მოხსენიებას იოანეს სახარებაში - იოან. 1:29-34. იოანე ნათლისმცემელი თითქოს კონკრეტულად სცემს პასუხს ისააკის კითხვას და ამაზე უფრო შესაფერისი გარემოებაც არ შეიძლებოდა ყოფილიყო. ცოდვილნი ინანიებენ და წყალში შედიან მოსანათლად, რაც ცოდვილის სიკვდილის და ახალი სიცოცხლის დაწყების სიმბოლოა. ამ კონტექსტში მოულოდნელად ჩნდება იესო, ღვთის კრავი, და მათეს მონათხრობის თანახმად, ცა გაიხსნა, რათა გამოეცხადებინა მის შესახებ: „აჰა, ხმა იყო ციდან, რომელიც ამბობდა: “ეს არის ჩემი საყვარელი ძე, რომელიც მოვიწონე მე.“ (მათ. 3:17). ეს სიტყვები - აბრაამის პასუხია ისააკის კითხვაზე (დაბ. 22:11-14).

თუ ამ ორ ხაზს შევაერთებთ, ცხადი ხდება, რომ იესო, ღვთის კრავი - ჩვენი შემნაცვლებელი მსხვერპლია. ეს ნათელს ჰფენს ჩვენს გაგებას დაკლული კრავის შესახებ იოანეს ხილვაში. 

`რატომ არის ჩვენი გადარჩენისთვის ასეთი მნიშვნელოვანი იმის გაცნობიერება, რომ იესო ჩვენი შემნაცვლებელი მსხვერპლია?`

`რისი იმედი გექნებოდათ იესოს, როგორც შემნაცვლებელი მსხვერპლის გარეშე, განსაკუთრებით, ღვთის სამსჯავროზე?` 

