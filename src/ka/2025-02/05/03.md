---
title:  დანიელ წინასწარმეტყველის წიგნი, თავი 2 
date: 28/04/2025
---




ბაბილონის ტყვეობისას ღმერთმა დანიელ წინასწარმეტყველის მეშვეობით ძალიან ხატოვნად აღწერა ურთიერთობა მის ხალხსა და წუთისოფლის სამეფოებს შორის. მისი ხალხი უკვე აღარ იყო დამოუკიდებელი - ახლა მან უნდა მოემკა საკუთარი არჩევანის შედეგები. და შესაძლოა, მათზე დაყრდნობით გამოიტანოს გაკვეთილები. 

`წაიკითხეთ დან. 2:31-35, სადაც მოყვანილია ფართო პანორამული ხედვა მსოფლიო ისტორიაზე, ჟამთა აღსასრულამდე. ამ წინასწარმეტყველების მიხედვით, იარსებებს თუ არა ისეთი მიწიერი იმპერია, რომლის ბატონობაც მარადიული იქნება?`

`რით დასრულდება ყველა მიწიერი იმპერიის ისტორია?` 

XIX საუკუნის დასასრულს ბევრი ადამიანი იყო ძალიან ოპტიმისტურად განწყობილი და სწამდა კაცობრიობის პროგრესის. ამ ოპტიმიზმის ერთ-ერთი ნათელი გამოხატულება იყო 1900 წლის პარიზის საერთაშორისო გამოფენა, რომელსაც 50 მილიონი ვიზიტორი ჰყავდა. მეტრო გაიხსნა, ამოქმედდა ტროლეიბუსების ქსელი, შედგა დიზელის ძრავის პრეზენტაცია, ჩატარდა მეორე ოლიმპიური თამაშები. იქმნებოდა ისეთი შთაბეჭდილება, რომ ტექნოლოგიისა და მეცნიერების მიღწევებთან ერთად კაცობრიობის ბევრი პრობლემაც გადაიჭრებოდა. 

XX საუკუნის დადგომასთან ერთად არაერთი მოაზროვნე გამოხატავდა დარწმუნებულობას იმაში, რომ განმანათლებლობის იდეალები, ისეთები, როგორებიცაა: თვითსრულყოფისკენ სწრაფვა და გონების ძალის რწმენა, გაუხსნიდნენ კაცობრიობას ახალ, შესანიშნავ ეპოქას. 

თუმცა პირველმა მსოფლიო ომმა სწრაფად გაფანტა ეს ოცნებები, ხოლო XX საუკუნის დასასრულისთვის საომარ კონფლიქტებში 150 მილიონზე მეტი ადამიანი იყო დაღუპული. ჩვენ შეიძლება განვვითარდით ტექნოლოგიურად, მაგრამ მორალურად ნამდვილად არა. მარტინ ლუთერ კინგ უმცროსის სიტყვების პერიფრაზი რომ მოვიშველიოთ, შეიძლება ითქვას, რომ დღესდღეობით ჩვენ ვმართავთ რაკეტებს, მაგრამ დავკარგეთ ადამიანები. და ეს თანაფარდობა ძალიან საგანგაშოა. 

საოცარია, რომ დანიელ წინასწარმეტყველის წიგნში, მე-2 თავში, ლითონების ჩამონათვალში მათი თანმიმდევრობა ყველაზე ძვირფასიდან - ნაკლებად ძვირფასისკენ იცვლება: ოქრო თანდათან კარგავს თავის ფასს და ადგილს უთმობს ვერცხლს, ვერცხლი - სპილენძს, სპილენძი - რკინას. საბოლოოდ კი რჩება მხოლოდ რკინა და თიხა. 

ჩარლზ დარვინი, კარლს მარქსი და XIX საუკუნის სხვა მოაზროვნეები ცდილობდნენ ჩვენს დარწმუნებას იმაში, რომ კაცობრიობა სტაბილურად მიიწევს წინ - ჩვენ განვიცდით როგორც ბიოლოგიურ, ისე სოციალურ ევოლუციას. მიუხედავად იმისა, რომ ზოგიერთ ასპექტში ადამიანის ცხოვრება მართლაც გაუმჯობესდა (ყოველ შემთხვევაში, ფიზიკურ დონეზე), მაინც ვის შეუძლია, რომ ამ სამყაროს მომავალს ოპტიმისტურად უყუროს?

`იესო გვაფრთხილებდა: „ასევე მოისმენთ ომებზე და ომების ამბებს... ვინაიდან აღდგება ერი ერის წინააღმდეგ და სამეფო სამეფოს წინააღმდეგ, და იქნება შიმშილობები, სნეულებანი და მიწისძვრანი ადგილ-ადგილ“ (მათ. 24:6-7). შეიძლება თუ არა ნუგეშის მომტანი იყო მოსალოდნელ საფრთხეებზე გამაფრთხილებელი წინასწარმეტყველებები?` 

