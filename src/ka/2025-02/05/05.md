---
title: მიწასა და ზღვას შორის
date: 30/04/2025
---

ხმელეთისა და ზღვის ბიბლიურმა სახე-სიმბოლოებმა ბევრი რამ შეიძლება გვასწავლოს. განვიხილოთ მაგალითი, თუ როგორ გამოიყენება ეს კონტრასტის შემქმნელი სიმბოლოები. „სიმბოლური გაგებით, როდესაც ხმელეთი და ზღვა ერთმანეთის საპირწონედ  გამოიყენება, ხმელეთი ხშირ შემთხვევაში აღნიშნავს მოწესრიგებულ სამყაროს ან ზოგჯერ ისრაელის მიწასაც კი, მაშინ, როდესაც ზღვა მოიაზრებს წარმართულ სახელმწიფოებს, რომლებიც საფრთხეს უქმნის მას ისევე, როგორც ზღვა უქმნის საფრთხეს ხმელეთს“ (Beatrice S. Neall, “Sealed Saints and the Tribulation,” in Symposium on Revelation, Book 1, p. 260). 

ამ მოსაზრების თანახმად, ხმელეთი - სტაბილურობის ადგილია, რომელიც ღმერთის მმართველობას ეფუძნება; ზღვა განასახიერებს არასტაბილურ ქაოსს იმ ერებისა, რომლებიც ადამიანურ სიამაყეზე არიან დაფუძნებული. 

`წაიკითხეთ გამოცხ. 12:15-16, გაითვალისწინეთ ზემოთ მოყვანილი იდეა. რა როლს ასრულებს წყალი და მიწა ამ წინასწარმეტყველებაში?`

`როგორ აღსრულდა ეს წინასწარმეტყველება?` 

მიაქციეთ ყურადღება, რომ გველეშაპი დედაკაცის (ეკლესიის) დევნისას იყენებს წყალს. წინასწარმეტყველებებში წყალი ხშირად განასახიერებს წუთისოფლის სამეფოებს, უწესრიგობას და ქაოსს, რომლებიც ხშირად თან ახლავენ მათ. შესაბამისად, ჩვენ ვხედავთ, როგორ იყენებდა სატანა სხვადასხვა ერს და მათ მბრძანებლებს ღვთის ერის შესავიწროებლად ეკლესიის ისტორიის უმეტესი ნაწილის განმავლობაში.

`წაიკითხეთ გამოცხ. 13:1,11-12. საიდან გამოდიან მხეცები??

`რა აზრი დევს იმაში, რომ მეორე მხეცი მიწიდან ამოდის?`

`როგორია მეორე მხეცის ხასიათი, მიუხედავად იმისა, რომ მისი რქები კრავისას ჰგავს?` 

მეშვიდე დღის ადვენტისტები გამოცხ. 12:6-ს იგებენ, როგორც მინიშნებას დევნილი მორწმუნეების ახალ სამყაროში გადასახლებაზე. თუ მიწისა და ზღვის ჩვენეული გაგება სწორია, მაშინ რას გვეუბნება ეს ამერიკის შეერთებული შტატების დაარსებაზე?

შეგვიძლია თუ არა ეს ჩავთვალოთ „ქვეყანად“ იმავე გაგებით, როგორც „აღთქმული ქვეყანა“ - ღვთის ერისთვის გამოყოფილი ადგილი? იქნებ სწორედ ამიტომ ჰგავს მიწიდან ამომავალი მხეცი თავიდან კრავს? მართალია, ამერიკა არასოდეს ყოფილა „ახალი ისრაელი“, როგორც ეს მის ზოგიერთ დამაარსებელს ეგონა, მაგრამ  დიდი ხნის განმავლობაში ის იყო რელიგიური თავისუფლების ქვეყანა მილიონობით ადამიანისათვის, რომლებიც რელიგიურ დევნას განიცდიდნენ.

სამწუხაროდ, ეს კრავის მსგავსი მხეცი ერთ დღესაც „გველეშაპივით“ ალაპარაკდება (გამოცხ. 13:11). ამერიკა, რომელიც ამდენი ხანი რელიგიური თავისუფლების შუქურა იყო დევნილთათვის, მთავარი  რელიგიური მდევნელი გახდება. ეს არის კიდევ ერთი მაგალითი იმისა, თუ რა ხდება, როდესაც კაცობრიობა მიისწრაფვის ავტოკრატიისკენ, ნაცვლად იმისა, რომ იმყოფებოდეს ღმერთის ხელმძღვანელობია ქვეშ. 