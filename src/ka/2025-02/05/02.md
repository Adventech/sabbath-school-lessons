---
title: ყველაზე პირველი მცნება
date: 27/04/2025
---

ედემის ბაღი ნამდვილ სკოლად იქცა ღმერთის მიერ შექმნილი პირველი ადამიანებისთვის. ეს იყო ადგილი, სადაც მათ შეეძლოთ გარშემო  სამყაროსთან ურთიერთობა, რაც, თავის მხრივ, ხელს უწყობდა მათ სულიერ ზრდასა და განვითარებას. ამრიგად, შემოქმედის შესახებ ცოდნა თაობიდან თაობას უნდა გადასცემოდა. „წმიდა წყვილი სამოთხის ბაღში ისე ცხოვრობდა, როგორც მზრუნველი მამის მფარველობის ქვეშ მყოფი შვილები ცხოვრობენ, მაგრამ იმავდროულად ისინი გამუდმებით ეცნობოდნენ უზენაესის სიბრძნეს“, - აღნიშნავდა ელენ უაითი - „ღვთიური დიდება ზეცაში, უამრავ სამყაროთა წრიული ბრუნვა, “ღრუბელთა განფენილობის ამბავი” (იობ. 37:16) ...- ისინი ყოველდღიურად ახალახალ მშვენიერებას იკვლევდნენ, რაც უდიდესი სიყვარულით ავსებდა მათ გულებს“ (პატრიარქები და წინასწარმეტყველები, გვ. 50,51). 

`წაიკითხეთ დაბ. 2:9-17. რა იყო ღმერთის მიერ მოცემული პირველი მცნება?`

`როგორ ფიქრობთ, რატომ მოყვებოდა ამ მცნების დარღვევას ასეთი კოლოსალური შედეგები?` 

ზმნა ცავა („მცნებად დადება“) პირველად გამოიყენება დაბ. 2:16-ში, სადაც საუბარია ღმერთის მიერ ადამიანებისთვის მიცემულ აკრძალვაზე - არ ეჭამათ კეთილისა და ბოროტის შეცნობის ხის ნაყოფი. როგორ შეიძლება შემეცნება იყოს აკრძალული? განა ყოველთვის სასარგებლო არ არის რაიმე ახლის განცდა და ახალი ცოდნის შეძენა? 

მაგრამ წმიდა წერილის თანახმად, ყველაფერი სულ სხვანაირადაა: ღმერთს სურდა, რომ თავისი ერისთვის მასშტაბური ცოდნა მიეცა, მაგრამ ამავდროულად დაეხსნა ის ხანგრძლივი ტანჯვისაგან, რომელიც ზოგიერთ „აღმოჩენას“ შეიძლებოდა მოჰყოლოდა. მაგალითად, იმისგან, რაც მოხდა მას შემდეგ, რაც ადამიანებმა გადაწყვიტეს, რომ ღმერთის ნების მორჩილების ნაცვლად თავად ემართათ საკუთარი ცხოვრება. 

ათასწლეულების შემდეგ, როდესაც ისრაელმა მეფე მოითხოვა, უფალმა განუმარტა, თუ რა შედეგები მოჰვებოდა ამას, როგორც ეს წინა გაკვეთილში ვიხილეთ. მან უთხრა თავის ხალხს, რომ მისი პირდაპირი მმართველობის უარყოფის გადაწყვეტილება გაგრძელდებოდა ჟამთა აღსასრულამდე. 

ისრაელის მეფეები სულ უფრო უწმიდური ხდებოდნენ და შესაბამისად, ღმერთის აღთქმის ხალხი სულ უფრო შორდებოდა თავის ჭეშმარიტ დანიშნულებას და წუთისოფლურ ცხოვრებას ეწეოდა. ამის შემხედვარე, ღმერთმა ებრაელებს იმაზე მეტი მისცა, ვიდრე სურდათ, - მათი ხელმძღვანელობა მიწიერმა მმართველებმა დაიწყეს. 

დანიელ წინასწარმეტყველის წიგნის წაკითხვამ ამ ყველაფრის გათვალისწინებით შეიძლება ბევრი რამ გვასწავლოს: იმპერიების მონაცვლეობა, რომელიც წიგნის ხილვებშია აღწერილი, წარმოადგენს არა მხოლოდ სხვა „ხალხების“, წარმართების დადანაშაულებას, არამედ ისრაელის წარუმატებლობების აღიარებას და მის მიერ ღმერთის მცნებების უარყოფას. დამონებულ მდგომარეობაში ყოფნის ასეულობით წლები იმ თავისუფლების ნაცვლად, რომელიც პირველად ედემში მოგვენიჭა - ეს უნდა ქცეულიყო ახალ სკოლად, რომელშიც მოწყურებული გულები შეძლებდნენ ამ წუთისოფლისა და ღმერთის სამეფოებს შორის მკვეთრი კონტრასტის დანახვას.

`დაფიქრდით, რა შეიძლება იყოს ის, რაც უმჯობესი იქნებოდა არ გვცოდნოდა. როგორ გვეხმარება ეს  ედემში გაცემული აკრძალვის უკეთ გაგებაში?` 