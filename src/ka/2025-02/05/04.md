---
title:  დანიელ წინასწარმეტყველის წიგნი, თავი 7 
date: 29/04/2025
---




დან. 2-ის სიზმარი პირველად ბაბილონის მეფეს ეჩვენა. ხოლო ხილვა დან. 7-დან პირიქით, ებრაელ წინასწარმეტყველს, ადამიანს ღვთის აღთქმის ერიდან. 

`წაიკითხეთ დან. 7:1-3. რას ნიშნავს ზეცის ოთხი ქარი დიდ ზღვაზე?` 

`სად შეგვიძლია დღეს დავინახოთ ამ წინასწარმეტყველების აღსრულება?` 

დანიელს იგივე ეჩვენა, რაც ნაბუქოდონოსორს, მაგრამ განსხვავებული პერსპექტივიდან. კერპის ნაცვლად მან იხილა, როგორ ამოდიოდნენ ზღვიდან ერთმანეთის მონაცვლეობით ერები, ამოვარდნილი ქარის შედეგად. ეს ერები მუდმივად ბრძოლის მადგომარეობაში იყვნენ, რაც იწვევდა მათ შორის ხელმწიფების მუდმივ ცვლას. ისეთ მუხლებში, როგორებიცაა ფსალმ. 64:6-9; ეს. 17:12-13 და იერ. 46:7-8, გამოიყენება წყალდიდობებისა და ტალღების მეტაფორები, რომლებიც ერებს შორის არეულობას აღწერენ. 

ამის საპირისპიროდ, აღთქმული ქვეყანა მშვიდობისა და უსაფრთხოების კუნძული იყო წარმართულ სახელმწიფოებს შორის, ყოველ შემთხვევაში, გარკვეული პერიოდის განმავლობაში მაინც. სხვა, უმართავი ერებისგან განსხვავებით, ეს იყო ღმერთის მმართველობის მყარ საძირკველზე დაფუძნებული წმიდა ერი. 

დანიელი, რომელიც ნაპირიდან აკვირდება ქაოსს წარმართთა შორის, უეცრად ამჩნევს, როგორ ამოდიან მხეცები ხმელეთზე - მისი ერის მიწაზე. ახლა ისრაელიანებსაც იგივე პრობლემები გაუჩნდათ, რაც წარმართებს ჰქონდათ. ღვთის ერი წარმართთა მაგალითს გაჰყვა და ახლა მათ შორის და მათი ხელმწიფების ქვეშ მოუწევთ ცხოვრება. მას შემდეგ, რაც ბაბილონის სამეფომ მათზე ძალაუფლება მოიპოვა, ღვთის აღთქმულ ერს უკვე არასოდეს აღარ უსარგებლია სრული ან ხანგრძლივი ავტონომიით. 

მათი ავტონომია ვერ აღდგება იქამდე, სანამ ქრისტე არ დაიკავებს თავის კანონიერ ადგილს, როგორც მეფე. ახალი აღთქმის ეპოქაში ღვთის ერი რომის იმპერიის უღელქვეშ აგრძელებდა ტანჯვას, შემდეგ კი უკვე განიცდიდა დევნას „მომცრო რქისგან“, რომელიც წარმართული რომის მემკვიდრე გახდა.  

მართალია ისტორიაში ბევრად უფრო წარმატებული ერები და მშვიდობიანი ეპოქებიც არსებობდნენ, მაგრამ ერების, ხალხებისა და იმპერიების აბსოლუტური უმრავლესობა განიცდიდა ტრაგედიებს და შევიწროებას სხვადასხვა მჩაგვრელის მხრიდან. ხშირად მმართველები, რომლებიც ამტკიცებდნენ, რომ საკუთარი ხალხის ინტერესებიდან გამომდინარე მოქმედებდნენ, სინამდვილეში უფრო მეტად ამძიმებდნენ ერის ტანჯვას. ეს არ შეესაბამება მართვის იმ ფორმას, რომელსაც ღმერთი ისურვებდა თავისი ხალხისთვის, მათ რომ მისი გზა აერჩიათ.

`როგორ გვეხმარება რომ. 3:10-19 ძალიან ბევრი რამის განმარტებაში ჩვენს სამყაროში?`

`კერძოდ, როგორ გვაჩვენებს მე-19 მუხლი, თუ რატომ გვჭირდება ასე ძალიან კეთილი უწყება?` 

