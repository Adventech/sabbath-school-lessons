---
title: შემდგომი გამოკვლევისათვის
date: 20/06/2025
---


წაიკითხეთ თავი „ღვთის ხალხის გათავისუფლება“ ელენ უაითის წიგნიდან „დიადი ბრძოლა“ (გვ. 635-652). 

„ღმერთი ყველა საუკუნეში აგზავნიდა ანგელოზებს თავისი ხალხის დასაცავად და გასათავისუფლებლად. ზეციური არსებები აქტიურ მონაწილეობას ღებულობდნენ ადამიანთა ცხოვრებაში. ზოგჯერ ისინი ბრწყინვალედ შემოსილნი ჩნდებოდნენ; ზოგჯერ - ჩვეულებრივ მოგზაურებად. ადამიანთა სახით ეცხადებოდნენ უფლის წინასწარმეტყველთ, ისვენებდნენ შუადღისას ფოთლოვანი ხეების ჩრდილში, როგორც დაქანცული მგზავრები, სარგელობდნენ ადამიანთა სტუმართმოყვარეობით, გზას უჩვენებდნენ ღამით გარეთ დარჩენილ მგზავრებს. თავიანთი ხელებით ანთებდნენ სამსხვერპლოს ცეცხლს; აღებდნენ დილეგის კარებს და ათავისუფლებდნენ ღვთის შვილთ; ისინი ზეციურ სამოსელში გამოწყობილნი ჩამოვიდნენ მაცხოვრის აკლდამის კარიდან ლოდის გადასაგორებლად.

ანგელოზები ადამიანთა სახით ხშირად ესწრებიან მართალთა კრებებს. მიდიან უწმიდურთა კრებებზედაც, როგორც ოდესღაც მივიდნენ სოდომში მის მცხოვრებთა საქმეების ჩასაწერად და იმის გადასაწყვეტად, გადააბიჯეს თუ არა მათ ღვთის მოთმინების ზღვარს. უფალს უყვარს მოწყალების გაცემა და თავის მცირერიცხოვან გულწრფელ მორწმუნეთა გამო იგი დიდხანს იკავებს თავს მათი დასჯისაგან და ახანგრძლივებს მრავალი ადამიანის სიმშვიდეს. მათ, ვინც ღმერთის წინააღმდეგია, არ იციან, რომ თავიანთი სიცოცხლისათვის იმ მცირერიცხოვან ღვთის ერთგულ შვილებს უნდა ემადლიერებოდნენ, რომელთაც ხშირად დასცინიან და ავიწროებენ“ (ელენ უაითი, დიადი ბრძოლა, გვ. 631, 632). 

**კითხვები მსჯელობისთვის:**

`1.წაიკითხეთ 2 ტიმ. 1:7. განიხილეთ ის, რაც ამ წინასწარმეტყველებაში ყველაზე მეტად გაღელვებთ. როგორ გადავლახოთ შიში და ვიპოვოთ ღმერთის იმედის უწყება მაშინაც კი, თუ წინასწარმეტყველებებში საუბარია რწმენის გამო დევნის შესახებ?`

`2.მართალია ახლა რთულად წარმოსადგენია, თუ როგორ გახდება შაბათისა და კვირადღის საკითხი გადამწყვეტი ბოლო ჟამის მოვლენებში, მაგრამ უნდა აღინიშნოს, რომ სამყარო შეიძლება ძალიან სწრაფად შეიცვალოს. რა უნდა გვასწავლოს ამ ჭეშმარიტებამ? (მაგალითად, ის, რომ არ უნდა დავაფუძნოთ ჩვენი რწმენა მიმდინარე მოვლენებზე, რომლებიც წამიერად შეიძლება შეიცვალოს, არამედ მხოლოდ იმაზე, რაც ღვთის სიტყვაში გვაქვს გაცხადებული).` 

`3.ყველა იმპერია ჩნდებოდა და ქრებოდა ზუსტად ისე, როგორც დან.2-ში არის ნაწინასწარმეტყველები (იხ. ასევე დან. 7). დღეს, როდესაც ისტორიას თვალს გადავავლებთ, ცხადი ხდება, რომ მოვლენები სწორედ დანიელის წინასწარმეტყველების თანახმად ვითარდებოდა. ჩვენ ვიცით, რომ მომავალში კიდევ ერთი სამეფო გველის. რომელი სამეფოა ეს და რატომ შეგვიძლია ვიყოთ დარწმუნებული, რომ ის ნამდვილად დადგება?` 



