---
title: ადრეული ეკლესიის დევნა
date: 18/06/2025
---

არა მხოლოდ ძველი აღთქმა ხსნის ფარდას უკანასკნელი დროის მოვლენებს, არამედ ახალი აღთქმაც. I საუკუნის ქრისტიანთა ცხოვრება განსაცდელებით იყო სავსე. ისინი ჯერ თანამორწმუნე ძმებმა შეიძულეს, რომლებიც მათში საფრთხეს ხედავდნენ მოსეს რწმენისთვის. შემდეგ ისინი გადააწყდნენ წარმართული რომის იმპერიის რისხვასაც. „დედამიწისა და ჯოჯოხეთის ძალები ქრისტეს წინააღმდეგ გაერთიანდნენ, რაც მის მიმდევართა დევნაში გამოიხატა. წარმართები მიხვდნენ, რომ სახარების გამარჯვება გარდაუვალია და მათი სამსხვერპლოები და ტაძრები დაემხობა, ამიტომ ყველა ღონეს ხმარობდნენ ქრისტიანობის გასანადგურებლად. გაჩაღდა მათი დევნის ცეცხლი“ (ელენ უაითი, დიადი ბრძოლა, გვ. 39).

საქმეების წიგნში მოთხრობილია ისტორია, რომელიც დამაჯერებლად გვაჩვენებს, თუ რას შეიძლება ელოდოს ღმერთის ერი გამოცხ. 13-ში აღწერილ სცენართან მიახლოებისას. 

`წაიკითხეთ საქმე. 8:1 და 12:1-2. ამ ისტორიის რომელი ელემენტები ჰფენს ნათელს ბოლო ჟამის მოვლენებს?` 

იაკობს თავი მოჰკვეთეს, შემდეგი კი პეტრე უნდა ყოფილიყო, იმიტომ რომ ქრისტიანებს სიკვდილით დასჯა მიუსაჯეს. ყველაზე საოცარი ამ ისტორიაში, ალბათ, ის არის, რომ პეტრეს ეძინა იმ ღამით, რომელიც მის სიცოცხლეში ყველაზე საშინელი უნდა ყოფილიყო, თანაც ისე ღრმად, რომ ანგელოზს მისი გაღვიძება დასჭირდა. 

პეტრე, რა თქმა უნდა, სასწაულებრივად გათავისუფლდა და დაუბრუნდა თავის თანამოძმეებს, რომლებიც მართალია ლოცულობდნენ ამის შესახებ, მაგრამ მაინც გაუჭირდათ პეტრეს თავისუფლების დაჯერება. ბიბლია ამბობს, რომ ისინი შეძრულნი იყვნენ მისი გამოჩენით. ეს გაკვეთილია ჩვენთვის. რა ხშირად ვლოცულობთ და გვიჭირს დავიჯეროთ, რომ ღმერთი ნამდვილად გვიპასუხებს. 

ზოგიერთი მორწმუნე გადაურჩა სიკვდილს, ზოგი აწამეს. რაც უფრო ვუახლოვდებით ჟამთა აღსასრულს, იგივე მოხდება. პეტრეც კი, რომელიც მართალია გადაურჩა სიკვდილს, საბოლოო ჯამში მაინც საკუთარი რწმენის გამო მოკვდა. ამის შესახებ იესო ეუბნებოდა მას: „ჭეშმარიტად, ჭეშმარიტად გეუბნები შენ: სანამ ახალგაზრდა იყავი, შენ თვითონ შემოირტყამდი სარტყელს და მიდიოდი, სადაც გსურდა. როცა დაბერდები, გაშლი ხელებს და სხვა შემოგარტყამს სარტყელს და წაგიყვანს იქ, სადაც არ გსურს. ეს თქვა იმის მისანიშნებლად, თუ როგორი სიკვდილით განადიდებდა ღმერთს. ეს რომ თქვა, უთხრა: ‘მომყევი’“ (იოან. 21:18,19).

`მიაქციეთ ყურადღება, რომ იესო უყვება პეტრეს მისი სიკვდილის შესახებ და შემდეგ მაინც ეუბნება: „მომყევი“. რატომ არ უნდა დაგვაბრკოლოს სიკვდილის საფრთხემაც კი, როცა უფალს მივყვებით?` 