---
title: მშვენიერი პატარძალი
date: 14/04/2025
---


ეზეკ. 16-ში ჩვენ ნაჩვენები გვაქვს მშვენიერი სურათი იმისა, თუ როგორ ზრუნავს ღმერთი თავის ხალხზე. ამ მუხლში ისრაელი შედარებულია გოგონასთან, რომელიც მინდვრად არის სასიკვდილოდ მიტოვებული. მას მიჰყავს გოგონა სახლში, ზრუნავს მასზე და როდესაც ის სრულწლოვანებას აღწევს, ქორწინდება მასზე. ეს ქორწინების გამაოგნებელი სახეა, რომელიც შეუძლებლად გვესახება.

`წაიკითხეთ ეზეკ. 16:4-14. რას გვეუბნება ამ პატარძლის განდიდების დეტალები ღმერთის ჩვენთან დაკავშირებული გეგმების შესახებ?` 

ღმერთმა თქვა, რომ იერუსალიმი, ისრაელის დედაქალაქი, მისი მზრუნველობის ქვეშ „დიდად გალამაზდა“ (ეზეკ. 16:13). როდესაც მან პირველად იპოვა ის, იგი არავის მიაჩნდა ლამაზად; იგი უარყოფილი და სასიკვდილოდ მიტოვებული იყო. მაგრამ ღმერთმა აიყვანა იგი და მასზე ზრუნვა დაიწყო. მისი მზრუნველობის დამსახურებით იგი დღითიდღე მშვენდებოდა, იქამდე, სანამ მთელი მსოფლიოს აღტაცება არ გამოიწვია. განსაკუთრებით ნათლად ეს გამოჩნდა ისრაელის პირველ მეფეთა მმართველობის პერიოდში: დავითისა და სოლომონის დღეებში. ეთიოპიის დედოფალმა ისრაელში მოგზაურობაც კი გადაწყვიტა, რომ საკუთარი თვალით ეხილა მისი დიდება!

მაგრამ ისრაელის სილამაზე თავიდან ბოლომდე ღმერთის საჩუქარი იყო! ეს ერი იწვევდა აღფრთოვანებას - რაზეც სხვა ერები საუბრობდნენ - სწორედ იმიტომ, რომ მისი პატარძალი იყო. ღმერთი ამბობს, რომ მისი სილამაზე „სრულყოფილია იგი ჩემი დიდებულებით, რომელიც მე დავდე შენზე“ (ეზეკ. 16:14).

ეს განმეორებადი თემაა ბიბლიაში: ღმერთის პატარძალი სრულყოფილია არა იმიტომ, რომ რაიმე გააკეთა ამისთვის, არამედ იმიტომ, რომ ღმერთმა უბოძა თავისი კეთილგანწყობა და თავად აქცია ასეთად. ანალოგიურად, მორწმუნეები ზეცის თვალში სრულყოფილი არიან არა იმიტომ, რომ რამე მოიმოქმედეს ამის დასამსახურებლად, არამედ ღმერთის კეთილი ნებით - ხსნით, რომელიც მან მოგვანიჭა. ჩვენ სრულყოფილი ვართ იმიტომ, რომ შემოსილი ვართ მისი სიმართლით, თავად „ღვთის სამართლიანობით“ (2 კორ. 5:21).

მაგრამ ყველაფერი კარგად მხოლოდ ერთ მომენტამდე იყო: „და შენ მიენდე შენს სილამაზეს და მეძაობდი შენი სახელით, და გადააღვარე შენი სიძვა ყველა გამვლელს, ვინც იქნებოდა“ (ეზეკ. 16:15).

ჩვენ შევიქმენით იმისათვის, რომ ღმერთის სიკეთე და დიდება აგვესახა. როდესაც ღმერთის ქმნილებებს მიაჩნიათ, რომ მათი სილამაზე მათი საკუთრებაა, ეს სილამაზე ფასს კარგავს და უბედურებების მომტანი ხდება.

`რა საშიშროებაა იმაში, რომ საკუთარ „სილამაზეს მივენდოთ“?` 

`ანუ როგორ შეგვიძლია წარმოვიდგინოთ, რომ თავად გაგვაჩნია რაიმე, რაც ღმერთისა და მისი სიყვარულის ღირსად გვხდის?`

`როგორ შეგვიძლია დავიცვათ თავი სულიერი სიამაყისაგან?` 

