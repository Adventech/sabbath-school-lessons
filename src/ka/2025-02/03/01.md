---
title:  ქორწინების სიმბოლოები 
date: 12/04/2025
---




<h3 class="ka_geo">გამოსაკვლევად შემოთავაზებული ბიბლიური მუხლები:</h3>
დაბ. 2:23-25; დაბ.24:1-4; ეფეს.5:22-27; ეზეკ. 16:4-14; გამოცხ. 18:1-4; გამოცხ. 19:1-9.

> <p>სამახსოვრო მუხლი:</p>
> „მითხრა მე: ‘დაწერე: ნეტარნი არიან კრავის საქორწინო ნადიმზე მიწვეულნი’. მითხრა: ‘ეს ღვთის ჭეშმარიტი სიტყვებია’ “ (გამოცხ. 19:9).

გამოცხადების წიგნის სიმბოლოებს შორის გვხვდება საქორწინო ურთიერთობიდან აღებული სახეებიც (ცოლი, მეძავი, საქორწინო ნადიმი). ბიბლია სავსეა სიყვარულის ისტორიებით, რომლებიც ნათლად გვაჩვენებს ღმერთის სიყვარულს თავისი ერისადმი და ხსნის ასპექტებს. ყველაზე ახლო ურთიერთობა ცოლ-ქმრული ურთიერთობაა. ეს ურთიერთობა იქცევა სკოლად, რომელშიც, თუ თავს უფლებას მივცემთ ვიცხოვროთ ისე, როგორც ღმერთს აქვს ჩაფიქრებული, შევძლებთ, რომ აღმოვაჩინოთ მისი ჩვენდამი სიყვარულის ღრმა ჭეშმარიტებები, მისი ურთიერთობა ჩვენთან და ის, თუ რაზე წავიდა იგი ჩვენს გადასარჩენად.

სიყვარულისა და ქორწინების შესახებ თანამედროვე შეხედულებებმა დაამახინჯა ჩვენი უნარი, დავაფასოთ ის, რასაც ღმერთი ცდილობს გვასწავლოს ქორწინების კავშირის მეშვეობით. მიუხედავად იმისა, რომ ადამიანთა ცოდვამ დიდად დაამახინჯა ქორწინება (და თითქმის ყველაფერი დანარჩენიც), ქორწინებას მაინც შეუძლია იყოს ჭეშმარიტების გაცხადების ძლიერი იარაღი, მათ შორის წინასწარმეტყველური ჭეშარიტებისაც. ქორწინება მხოლოდ იმისთვის კი არ არის საჭირო, რომ გაგვაბედნიეროს, არამედ იმისთვისაც, რომ ავითვისოთ მნიშვნელოვანი გაკვეთილები საკუთარ თავსა და ჩვენს ღმერთთან ურთიერთობაზე. 

ამ კვირის განმავლობაში ჩვენ ჩავუღრმავდებით იმის კვლევას, თუ რას ამბობს ღმერთის სიტყვა ქორწინებაზე. ჩვენ განვიხილავთ როგორც დადებით, ისე უარყოფით მაგალითებს, რომ მნიშვნელოვანი გაკვეთილები გამოვიტანოთ მათგან. ასე უკეთ გავაცნობიერებთ, თუ როგორ ეპყრობა ღმერთი თავის ხალხს მაშინაც კი, როდესაც მის მოლოდინებს არ ვამართლებთ. ამის დამსახურებით უკეთ შევძლებთ გამოცხადების წიგნის გაგებას და აღმოვაჩენთ ახალ ჭეშმარიტებებს ღმერთის სიყვარულის შესახებ, რომლებიც გახდება გასაღები ბოლო ჟამის მოვლენების გასაცნობიერებლად. 

