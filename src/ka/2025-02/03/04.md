---
title:  ოსიას მეძავი ცოლი 
date: 15/04/2025
---




შეიძლება ყველაზე უცნაური ბრძანება, რომელიც ღმერთს ოდესმე მიუცია თავისი მსახურებისთვის, იყო ბრძანება ოსია წინასწარმეტყველის მიმართ მეძავი ცოლის მოყვანის შესახებ. ღმერთს სურს, რომ გავაცნობიეროთ, როგორ აღიქმება მისთვის ტკივილი, რომელსაც ადამიანის ცოდვა და აჯანყება აყენებს. 

ღმერთმა სიყვარულით ამოირჩია ცოლი - ისრაელი, რომელიც არაერთგზის ღალატობდა მას. მაგრამ რაოდენ გასაოცარიც არ უნდა იყოს, მან მაინც მიიღო იგი და აღადგინა მასთან ურთიერთობა. 

`წაიკითხეთ გამოცხ. 17:1-2 და გამოცხ. 18:1-4. რომელ „მეძავობაზეა“ საუბარი ამ მუხლებში?`

`რა სახით გაიმეორა ქრისტიანულმა ეკლესიამ ძველი აღთქმის ცოდვები?`

ბიბლია აჩვენებს, რომ ისრაელის მიერ ძველ აღთქმაში დაშვებული შეცდომები მნიშვნელოვანწილად განმეორდება ქრისტეს ეკლესიაში, ახალ აღთქმაში. განდევნამდე, აღთქმის ერი საგრძნობლად ასცდა ჭეშარიტ გზას და გადაიღო მეზობელი ერების არაერთი წარმართული წეს-ჩვეულება, რომლებსაც ღვთისმსახურებაშიც რთავდა.

IV საუკუნის დასაწყისში ქრისტიანულმა ეკლესიამ მიმართა რომის იმპერატორს, კონსტანტინეს, და ეკლესიის სადაო საკითხების გადაჭრა სთხოვა: „არიუსის იდეების გამო ეკლესიაში მზარდი განხეთქილებით შეშფოთებულმა კონსტანტინემ შეკრიბა და ჩაერია ნიკეის კრებაში“ (ქრისტოფერ ჰოლი, როგორ გაიმარჯვა თითქმის არიანელობამ, 2008). ღვთის ერი ყოველ ჯერზე არღვევდა მასთან ურთიერთობის ჩარჩოებს და ცდილობდა ეპოვა „გამოსავალი“ იმისა, რასაც პრობლემად მიიჩნევდა. 

იქიდან, თუ როგორ არჩევს ღმერთი სიტყვებს, ცხადი ხდება, რომ ის არა მხოლოდ ჩვენს შეცდომებზე მითითებას ცდილობს, არამედ იმის ჩვენებასაც, თუ რა გრძნობებს იწვევს ეს მასში. მათ, ვისაც გამოუცდია მეუღლის ღალატი, შეუძლიათ შეიგრძნონ იმ სიცარიელის განცდა, რომელსაც ზეცაში ჩვენი ქრისტესადმი ღალატი იწვევს. ოსიას ისტორიის ყველაზე გამაოგნებელი ნაწილი, ალბათ, ის არის, თუ რაზე წავიდა წინასწარმეტყველი იმისათვის, რომ გამოესყიდა თავისი გზასაცდენილი ცოლი. 

კაცობრიობისადმი თავის ბოლო მოწოდებაში უფალი სთხოვს თავის ერს, რომ გამოვიდეს ბაბილონიდან. აქ იგი მიმართავს თავისიანებს, და არა უცხოებს. უფალი ახლოს იცნობს მათ და უყვარს ისინი. მაშინაც კი, როდესაც სამყარო თავის აღსასრულს უახლოვდება, ის ჯერ კიდევ გვთავაზობს გამოსყიდვის საფასურს, რომელიც საკუთარი სისხლით გადაიხადა ჩვენთვის. ქრისტეს ჯვარი ყველაზე კარგად გვაჩვენებს რამდენად გულწრფელია უფლის სურვილი, რომ გადაარჩნოს გზააბნეული ერი. 

`როგორ შეიძლება ეკლესია, მათ შორის ჩვენიც, სულიერ სიძვაში ჩავარდეს დღეს?` 

