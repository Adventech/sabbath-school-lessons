---
title:  ისააკი და რებეკა 
date: 16/04/2025
---




როდესაც აბრაამი მოხუცდა და დაფიქრდა დაპირებებზე, რომლებიც ღმერთმა მისცა შთამომავლობის შესახებ (იხ. დაბ. 15:5), მან თავის უხუცეს და ყველაზე სანდო მსახურს მნიშვნელოვანი დავალება მისცა.

`წაიკითხეთ დაბ. 24:1-4. რატომ იყო აბრაამისთვის ასეთი მნიშვნელოვანი, რომ მისი ძე არ დაქორწინებულიყო ქალზე „ქანაანის ასულთაგან“ (დაბ. 24:3)?`

აბრაამი არავის არ ამცირებს, რადგან მისთვის რძლის არჩევა სულიერი საკითხია და არა ეთნიკური. იგი ძალიან კარგად აცნობიერებდა, რამდენად მანკიერი შეიძლებოდა ყოფილიყო ქანაანელთა რელიგიური წეს-ჩვეულებები, განსაკუთრებით, ცრუ ღმერთების თაყვანისცემის თვალსაზრისით. აბრაამს ესმოდა, რა მარტივად შეიძლებოდა მისი შვილი ამ ტრადიციების გავლენის ქვეშ მოქცეულიყო, თუკი ქანაანის ასულზე იქორწინებდა. 

უძველესი ისრაელის მრავალსაუკუნოვან ისტორიაში, და ქრისტიანულ ეკლესიაშიც ყოფილა შემთხვევები, როდესაც ღმერთის ერი, რომელიც მსოფლიოსთვის დასამოწმებლადაა მოწოდებული, ამის ნაცვლად წუთისოფლის საქმეებით, ცრუ სწავლებებით და ცრუ რელიგიური სწავლებებით გატაცებულა. ამის ყველაზე ნათელი მაგალითი თაყვანისცემის დღის ბიბლიური შაბათიდან კვირადღეზე გადატანაა. თაყვანისცემის დღის საკითხი მნიშვნელოვან როლს ითამაშებს ბოლო ჟამს.

`როგორ შეიძლება ცხოვრების მეგზურის არჩევისას „მეორე ნახევრის“ აღმსარებლობამ გავლენა იქონიოს ქორწინებაში ჰარმონიულ ურთიერთობაზე?`

ეჭვგარეშეა, რომ შემოქმედთან ნათესავური კავშირი გვაქვს, რადგან იმთავითვე მის ხატად და მსგავსად შევიქმენით. მაგრამ ცოდვა, რომელმაც ერთმანეთს დაგვაშორა, ვერ გაანადგურებს ამ კავშირს. ჩვენ კვლავაც მისი „შესაფერისი პატარძლები“ ვართ, თუმცა ზოგჯერ ჩვენმა საკუთარმა არჩევანმა შეიძლება ჩვენი მასთან ურთიერთობა იმაზე უფრო რთული გახადოს, ვიდრე ის შეიძლებოდა ყოფილიყო და უნდა ყოფილიყო. 

`მართლაც, ღმერთს იმაზე მეტად ვუყვარვართ, ვიდრე ჩვენ გვიყვარს ის. ჩვენ ყოველდღე გვეძლევა შესაძლებლობა და ვალდებულებიც კი ვართ, რომ ისეთი არჩევანი გავაკეთოთ, რომელიც გააძლიერებს ჩვენს სიყვარულს ღმერთისადმი. რა არჩევანმა შეიძლება გამოიწვიოს ამ სიყვარულის შესუსტება?` 

