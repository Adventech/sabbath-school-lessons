---
title:  ერთი ხორცი 
date: 13/04/2025
---




ბიბლიაში ვხვდებით არაერთ მეტაფორას, რომელიც აღწერს ისეთ ახლო ურთიერთობას, როგორიც ღმერთს სურს, რომ დაამყაროს ადამიანებთან. თუმცა არცერთი მათგანი არ გვხვდება ისე ხშირად და ისე მრავალმხრივად, როგორც ქორწინების მეტაფორა. განსაკუთრებით ხშირად ის გამოცხადების წიგნში გვხვდება. იგი ისე სიღრმისეულად არის ჩანერგილი ბიბლიურ სწავლებაში, რომ ბიბლიის მკვლევართათვის განსაკუთრებულად მნიშვნელოვანია იმის გააზრება, თუ რისი თქმა სურს ღმერთს ამ მეტაფორით.

`წაიკითხეთ დაბ. 2:23-25 და ეფეს. 5:22-31. რა პარალელების გავლება შეიძლება ერთი მხრივ,  ქალისა და მამაკაცის ქორწინებასა, და მეორე მხრივ, ქრისტესა და ეკლესიის ურთიერთობას შორის?`

ერთხელ ფარისეველებთან საუბრის დროს იესომ ახსენა დაბადების წიგნის თავები, რომლებშიც პირველ ქორწინებაზეა საუბარი ადამსა და ევას შორის. ამაზე ფარისეველებმა მყისვე შემდეგი კითხვა დაუსვეს: „აბა, მოსემ რაღატომ დადო მცნებად გაყრილობის წერილის მიცემა და [ცოლის] გაშვება?“ (მათ. 19:7). მოსე, ცხადია, ღვთის ერის დამფუძნებელ წინასწარმეტყველად ითვლებოდა. მაგრამ მოცემულ შემთხვევაში, ფარისეველები ეჭვქვეშ აყენებენ შემოქმედის მიერ დაფუძნებულ ქორწინების ინსტიტუტს, და ღმერთს უპირისპირებენ მისსავე წინასწარმეტყველს - მოსეს. ფარისეველთათვის ეს იესოსთან ურთიერთობის ჩვეული ტაქტიკა იყო: ისინი ცდილობდნენ დაემტკიცებინათ, რომ მისი სწავლება  ეწინააღმდეგებოდა წმიდა წერილს. 

ქორწინება, რომელიც მთელი სიცოცხლის განმავლობაში ერთგულებით ნარჩუნდება, იყო იდეალი, რომელიც ღმერთმა კაცობრიობის არსებობის საწყის ეტაპზევე დაამკვიდრა. სამწუხაროდ, დაცემულმა კაცობრიობამ დაამახინჯა ღმერთის ეს ფუძემდებლური საჩუქარი. 

იმ მნიშვნელობის გათვალისწინებით, რომელსაც წმიდა წერილი ქორწინებას ანიჭებს, გასაკვირი არ არის, რომ ეს ინსტიტუტი მუდამ განიცდიდა თავდასხმას. შაბათთან ერთად, ქორწინებაც - ერთ-ერთია იმ ორ ძღვენს შორის, რომლებიც ედემში მოგვენიჭა, და ორივე მათგანი მიანიშნებს იმაზე, რომ ღმერთს საკუთარ ქმნილებასთან ახლო ურთიერთობაში ყოფნა სურს. 

ქორწინება, როგორც ორი არასრულყოფილი ადამიანის კავშირი ყოველთვის იქნება დაკავშირებული გარკვეულ სირთულეებთან. ქორწინება ეკლესიას და ქრისტეს შორის არის კავშირი სრულყოფილ შემოქმედსა და არასრულყოფილ პატარძალს შორის. ამის მიუხედავად, მყარი, თუნდაც არასრულყოფილი ქორწინების მაგალითებით მიღებული შთაგონებით, ჩვენ შეგვიძლია უფრო ღრმად შევიმეცნოთ ღმერთის სიყვარული და დავაფასოთ მისი ჩვენდამი მზრუნველობა. 

`რა პრაქტიკული გაკვეთილები შეგიძლიათ გამოიტანოთ თქვენი ქორწინებისთვის ქრისტესა და ეკლესიის ურთიერთობიდან?`

აი, სამი პრინციპი, რომლის გათვალისწინებაც აუცილებელია მყარი ქორწინებისთვის. პირველ რიგში, მიუტევეთ თქვენს მეუღლეს, როგორი უღირსიც არ უნდა იყოს ის, ისევე, როგორც ქრისტე მოგვიტევებს, როგორი უღირსნიც არ უნდა ვიყოთ. მეორე, მიიღეთ თქვენი მეუღლე ყველა მისი ნაკლოვანებით, ისევე, როგორც ქრისტე გვიღებს, ჩვენი შეცდომების მიუხედავად. მესამე, როგორც ქრისტემ აგვამაღლა საკუთარ თავზე მეტად, ისე აღამაღლეთ თქვენც თქვენი მეუღლე. ეს სამი პრინციპი, რომელიც სახარების სწავლებას ეფუძნება, არა მხოლოდ იმის გაგებაში დაგვეხმარება, თუ როგორ გვეპყრობა ღმერთი, არამედ ჩვენს ქორწინებასაც უფრო ბედნიერს და ჰარმონიულს გახდის. 

