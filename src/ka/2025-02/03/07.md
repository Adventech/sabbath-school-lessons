---
title:  შემდგომი გამოკვლევისათვის 
date: 18/04/2025
---




წაიკითხეთ იოან. 2:1-11; მათ. 22:1-14; 2 კორ. 11:1-5 და მათ. 25:1-13. 

როდესაც გააცნობიერებთ, რამდენად უხვად არის ბიბლიაში ის ინფორმაცია, რომელიც წინასწარმეტყველებების უფრო ღრმად გაგებაში დაგეხმარებათ, შეიძლება მისი ბოროტად გამოყენების ცდუნება გაგიჩნდეთ. 

საუკუნეების განმავლობაში ზოგიერთი ქრისტიანი იმდენად ინტენსიურად უსვამდა ხაზს ბიბლიური ისტორიების სიმბოლიზმსა და ხატოვნობას, რომ ისტორიული ცნობების მითებად აღქმა დაიწყეს. მართალია წმიდა წერილში თითქმის ყველგან შეიძლება წავაწყდეთ პოლისემანტიკურობას, მაგრამ უნდა გვახსოვდეს, რომ ღმერთს შეუძლია გამოიყენოს რეალური მოვლენები რეალური ადამიანების ცხოვრებიდან იმისათვის, რომ გვაჩვენოს მომავალი ურთიერთობები თავის ეკლესიასთან. 

მაგალითად, საქორწინო ნადიმმა კანაში შეიძლება წარმოდგენა შეგვიქმნას წინასწარმეტყველებაში გამოყენებულ ქორწინების მეტაფორაზე, თუმცა ეს ქორწინება რეალური მოვლენა იყო: „თავისი სიტყვით ქრისტემ ღვინის დანაკლისი შეავსო საქორწინო ნადიმზე; ასევე უხვად უძღვნის იგი ადამიანებს თავის მადლს ურჯულოების აღსაკვეთად, მათი სულიერების ამაღლებისა და განმტკიცებისათვის“ (ელენ უაითი, ქრისტე - წუთისოფლის იმედი, გვ. 149).

ბიბლიური წინასწარმეტყველებების შესწავლისას მნიშვნელოვანია გვახსოვდეს: „‘რადგან არაფერს მოიმოქედებს უფალი ღმერთი, თუ არ გაუცხადა თავისი საიდუმლო თავის მორჩილთ, წინასწარმეტყველთ’. ‘დაფარული - უფალს, ჩვენს ღმერთს, გაცხადებული კი - ჩვენ და ჩვენს შვილებს უკუნისამდე’ (ამოს. 3:7; რჯლ. 29:29). უფალმა მოგვცა ეს „გაცხადებული“ ჩვენ და მუდამ მოგვცემს კურთხევას მისი წინასწარმეტყველური სიტყვის მოწიწებითა და ლოცვებით შესწავლისას“ (ელენ უაითი, ქრისტე - წუთისოფლის იმედი, გვ. 234). 

კითხვები მსჯელობისთვის

1.წაიკითხეთ იოან. 2:1-11. იოანეს სახარებაში ვხვდებით ბევრ ისეთ ელემენტს, რომელიც ქრისტეს მომავალ საქმეებს მოასწავებს. იოანეს გამიზანულად მიჰყავს თავისი მკითხველი ჯვართან, რათა ხაზი გაუსვას მის მნიშვნელობას ისტორიაში. ქრისტეს ხასიათის და მისი მომავალი სამეფოს რა თვისებები შეგვიძლია დავინახოთ ამ ისტორიაში? რას გვასწავლის ის გამოსყიდვის გეგმის შესახებ და საბოლოო საქორწინო ნადიმის შესახებ, რომელიც დაპირებული აქვს ღვთის ძეს?

2.იგავი ათ ქალწულზე - ბევრისთვის კარგად ნაცნობი და საყვარელი იგავია ბოლო ჟამის მოვლენების შესახებ. რას გვასწავლის ის? რამდენად მნიშვნელოვანია ის, რომ ნეფე აგვიანებს მოსვლას? რა გაკვეთილების გამოტანა შეიძლება ამ იგავიდან ჩვენი პირადი ურთიერთობის შესახებ ქრისტესთან და ქრისტეს ურთიერთობის შესახებ ეკლესიასთან?

3.დაფიქრდით იმ ცრუ ტრადიციებზე, რომლებმაც გარედან შემოაღწიეს ქრისტიანობაში. კვირადღის გარდა, რომელმაც ჩაანაცვლა ბიბლიური შაბათი, კიდევ რა გადაცდომები დამკვიდრდა ქრისტიანულ რწმენაში? როგორ გაჩნდა ისინი და რა შეგვიძლია გავაკეთოთ, რომ არა მხოლოდ საკუთარი თავი დავიცვათ მათგან, არამედ სხვებსაც დავეხმაროთ მათი ჭეშმარიტი ბუნების გაცნობიერებაში? როგორ შეიძლება ამაში დაგვეხმაროს სამი ანგელოზის უწყება? 

