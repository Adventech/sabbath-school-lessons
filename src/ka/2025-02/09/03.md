---
title:  იმედი ქარიშხლის წიაღში 
date: 26/05/2025
---




ფსალმუნების წიგნის დიდი ნაწილი სავსეა სიმბოლიზმით. თუმცა როდესაც საუბარია ჩვენი პლანეტის საბოლოო გარდაქმნის აღმწერ თხრობაზე, გვაქვს საფუძველი ვივარაუდოთ, რომ ეს მხოლოდ სიმბოლოები არ არის. 45-ე ფსალმუნი გვახსენებს, რომ ქრისტეს დაბრუნება მნიშვნელოვნად იმოქმედებს დედამიწაზე ფიზიკურ ასპექტში. მაგრამ ეს არ ეხებ მხოლოდ მთებსა და ოკეანეს; დედამიწის ისტორიის გრანდიოზული კულმინაცია მიწიური სამეფოების, ანუ ადამიანური მმართველობის იმ სისტემების კრახსაც გულისხმობს, რომლებმაც საუკუნეთა განმავლობაში უამრავი ტანჯვა მოუტანა კაცობრიობას. 

საბოლოო ჯამში ყველა ეს სამეფო და მათ მიერ კაცობრიობისთვის მიყენებული ბოროტება და ტანჯვაც სრულად განადგურდება.

`წაიკითხეთ იერ. 4:23-26 და გამოცხ. 21:1. რა დაემართება სამყაროს იქამდე, სანამ ღმერთი ახალ დედამიწას შექმნის?`

ბიბლიური წინასწარმეტყველება გვიხატავს იმის სურათს, თუ რა ელოდება ჩვენს სამყაროს. მაგალითად, დან.7-ში ჩვენ ვხედავთ აბობოქრებულ ზღვას, რომლიდანაც მიწიური სამეფოები წარმოიქმნებიან. განხეთქილებისა და ომის ქარი ქრის წარმართულ ზღვაზე (ჩვენს დედამიწაზე), და სხვადასხვა მიწიურ სამეფოს თანმიმდევრულად შთაბერავს სიცოცხლეს, თუმცა ვერცერთი მათგანი ვერ აგვარებს სრულად რეალურ პრობლემებს, რომლებიც კაცობრიობის წინაშე დგას. საერო ლიდერები, რომლებსაც ვუცხადებთ ჩვენს ნდობას, თითქმის ყოველთვის ისეთივე ცოდვილი და ეგოისტები არიან, როგორც ჩვენ. 

მაგრამ არცერთი იმ სამეფოთაგან, რომლებიც დანიელმა იხილა, არ აღმოჩნდა უსაფრთხო ღვთის ერისთვის (თუმცა ზოგიერთი მათგანი სხვებზე უკეთესი ჩანდა). მაგრამ ჩვენ ვიცით, რომ გვაქვს ღმერთის სამეფოს მოქალაქეობა (ფილიპ. 3:20), და ამ პლანეტის ქაოსს ზემოთ არის ტახტი, რომლის შერყევა შეუძლებელია (იხ. ეზეკ. 1:26). იესო ასწავლიდა, რომ მისი მეორედ მოსვლის  მიახლოვებასთან ერთად სამყარო კიდევ უფრო დიდი ქაოსისკენ მიიწევს (მათ.24), მაგრამ ჩვენი რწმენის მეშვეობით შეგვიძლია მედგრად ვიყოთ, იმისდა მიუხედავად, თუ როგორ განვითარდება მოვლენები სამყაროში, რადგან ვიცით, რომ ღმერთი ყველაფერს ხედავს და შეასრულებს თავის დაპირებებს: „ახმაურდნენ ხალხები, შეიძრნენ სამეფონი, გამოსცა ხმა - გაქრა ქვეყანა. ძალთა უფალი ჩვენთან არის; ჩვენი ბურჯია ღმერთი იაკობისა“ (ფსალმ. 45:6,7). მოკლევადიან პერსპექტივაში ვითარება არასახარბიელოდ გამოიყურება და სიკეთეს არ გვპირდება. თუმცა გრძელვადიან პერსპექტივაში, იესოს წყალობით, ყველაფერი სხვაგვარად გვესახება.

`ეჭვგარეშეა, რომ ჩვენი სამყარო ქაოტურად და უმართავად გამოიყურება. რომელი ბიბლიური ჭეშმარიტებები გეხმარებათ, რომ გარშემო განვითარებული მოვლენების მიუხედავად შეინარჩუნოთ სიმშვიდე და ღმერთის ერთგულება?` 

