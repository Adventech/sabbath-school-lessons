---
title: „რათა შეიცნონ ქვეყნიერებაზე შენი გზები“
date: 29/05/2025
---


`წაიკითხეთ ფსალმ. 66. რა თხოვნით იწყება ეს ლოცვის ფსალმუნი (მუხლი 2)?`

მასაჩუსეტის ტექნოლოგიური ინსტიტუტის ინჟინერებმა შეიმუშავეს ახალი, შავი ფერის ნივთიერება (ვანტაბლექი), რომლის მიღმა განთავსებული ნივთები პრაქტიკულად უხილავი ხდება.  

ნახშირბადის ნანომილებისგან დამზადებული ეს ნივთიერება ყველა სხვა ნივთიერებაზე შავია. ამ ახალ ნივთიერებას ხილვადი სინათლის 99,965%-ის შთანთქმა შეუძლია (ნახშირბადი შთანთქავს 96%-ს). ყველაზე მკვეთრი განათების დროსაც მის მიღმა აღმოჩენილი საგნები უხილავი რჩება. სატანა ასევე ცდილობდა ადამიანებისთვის ღმერთის ჭეშმარიტების დაფარვას. 

66-ე ფსალმუნი იწყება მოწოდებით ღმერთისადმი „გამოგვიშუქებს თავის სახეს. რათა შეიცნონ ქვეყნიერებაზე შენი გზები“ (ფსალმ. 66:2,3). გამოსყიდვის ჩანაფიქრში ღმერთმა გაითვალისწინა საშუალება, რომლითაც ცოდვილ ადამიანებს შეუძლიათ კვლავ შევიდნენ მის უშუალო და დიდებულ თანდასწრებაში ისე, რომ არ განადგურდნენ მისი დიდებით, მაგრამ უკვე ახლა, ამ ცხოვრებაში, ქრისტეს ჯვარი შესაძლებელს ხდის, რომ უფალმა მოგვაფინოს ნათელი თავისი პირისა. 

და ეს ჯერ ყველაფერი არ არის - ღმერთი ელის ჩვენგან, რომ მისი ნათელი მთელ კაცობრიობაზე გავავრცელოთ. ასეთი იყო ისრაელის წინაშე დასახული ამოცანა, - ტაძარი ყველა ერის სალოცავი უნდა გამხდარიყო: „მე მოვიყვან მათ ჩემს წმიდა მთაზე და გავახარებ მათ ჩემს სამლოცველო სახლში; მათი სრულადდასაწველი და შესაწირავები სასურველი იქნება ჩემს სამსხვერპლოზე, რადგან ჩემი სახლი სამლოცველო სახლად იწოდება ხალხებისათვის“ (ეს. 56:7).

`იპოვეთ 66-ე ფსალმუნში ყველა ფრაზა, რომელშიც ნახსენებია „ყველა ერი“. შეადარეთ ნაპოვნი მტკიცებები გამოცხ. 15:4-ს.`

ამ ფსალმუნში დავითი გვახსენებს, რომ ღმერთს სურს „შეიცნონ ქვეყნიერებაზე... [მისი] გზები. რომ ყველა ხალხისთვის არის... [მისი] შველა“ (ფსალმ. 66:3). სამწუხაროდ ღმერთის ერი ხშირად განიცდიდა წარუმატებლობას ამ ამოცანის შესრულებისას. ისრაელის ისტორია ძველ აღთქმაში შეიცავს რამდენიმე ბნელ თავს, ისევე, როგორც ქრისტიანული ეკლესიის ისტორია ბოლო ორი ათასი წლის განმავლობაში. დაახლოებით ისე, თითქოს ჩვენს გულებზე ულტრაბნელი ნივთიერება აგვეფარებინოს და ვკმაყოფილდებოდეთ იმით, რომ ვშთანთქავთ ღმერთის სინათლეს, მაგრამ არ ვირეკლავთ მას. 

ზოგჯერ ბოლო ჟამის ღვთის ერის მოძრაობას აღვიქვამთ, როგორც ექსკლუზიურ მოსაცდელ დარბაზს მათთვის, ვინც ხშირად მოგზაურობს. თითქოს გვაკმაყოფილებს ის ფაქტი, რომ დანარჩენი სამყარო იძულებულია ხმაურიან და არაკომფორტულ დარბაზში იჯდეს, მგზავრობისთვის მოუმზადებლად. თუმცა ნარჩომის ეკლესია, რომლის შესახებაც არის საუბარი გამოცხ. 14-ში, არ კმაყოფილდება მხოლოდ სიონის მთაზე ქრისტეს გვერდით დგომით და მისი თანდასწრებით ტკბობით. ამის ნაცვლად ღვთის შვილები აქტიურად ავრცელებენ საკუთარ გავლენას მთელ დედამიწაზე და მოუწოდებენ ქვეყნიერებას, რომ შეუერთდეს მათ და ავიდეს ღმერთის წმიდა მთაზე. 

`რა ვალდებულებები უნდა ავიღოთ საკუთარ თავზე ჩვენ, როგორც ეკლესიამ და როგორც ცალკეულმა ინდივიდებმა, რომ ვასწავლოთ სხვებს ის ჭეშმარიტებები, რომლებსაც ასე ვაფასებთ?`

