---
title: 'დანიელ წინასწარმეტყველის წიგნი: „დაფარე ეს სიტყვები“'
date: 01/04/2025
---


პრინციპი 3. ღმერთი წინასწარმეტყველებებს ბოლო ჟამს გააცხადებს (ქრისტეს მეორედ მოსვლის წინ).

`წაიკითხეთ დან. 12:4. რა უბრძანა უფალმა დანიელს (შეადარეთ გამოცხ. 22:10-ს)?

ხშირად შეიძლება მოისმინოთ, თუ როგორ ციტირებენ მქადაგებლები მუხლს დან. 12:4-დან, რათა იწინასწარმეტყველონ მოსალოდნელი მზარდი ტექნოლოგიური და სამეცნიერო ცოდნა ქრისტეს მოსვლის წინა პერიოდში. ბევრი ამ მუხლს იყენებს ასევე იმისთვის, რომ აღწეროს ბოლო ასწლეულებში სატრანსპორტო საშუალებების განვითარება, რამაც მნიშვნელოვნად დააჩქარა ადამიანების გადაადგილება. სწორედ ასეთი მიდგომა აისახება ადვენტისტი ავტორების ნაშრომებში. მართალია, უდავოა, რომ ამ განმარტებას აქვს აზრი, მაგრამ მას შეიძლება სხვა მნიშვნელობაც ჰქონდეს.

ყურადღებით წაიკითხეთ დან. 12:4. ანგელოზის დარიგება დანიელის მიმართ იწყება მითითებით: „დაფარე ეს სიტყვები და დაბეჭდე ეს წიგნი“. ცხადია, საუბარია თავად დანიელის წიგნზე. შესაბამისად ცოდნაც, რომელიც უეცრად იმრავლებს ბოლო ჟამს, სწორედ ამ წიგნთანაა დაკავშირებული.

ეს განასხვავებს დანიელის წიგნს გამოცხადებისგან. იოანეს ნაბრძანები ჰქონდა, რომ არ დაებეჭდა თავისი წიგნი (გამოცხ. 22:10). გამოცხადება თავიდანვე გასაგები უნდა ყოფილიყო, ვინაიდან „ახლოა ჟამი“. დანიელის წიგნი კი პირიქით, მხოლოდ შორეულ მომავალში უნდა გაცხადებულიყო. 

საუკუნეების განმავლობაში არაერთი გამორჩეული ქრისტიანი ცდილობდა დანიელ წინასწარმეტყველის წიგნის საიდუმლოებათა ამოცნობას, ზოგიერთმა მათგანმა კი მნიშვნელოვან წარმატებასაც მიაღწია ამ გზაზე. თუმცა დანიელ წინასწარმეტყველის წიგნის გაგებამ განვითარება მას შემდეგ მოიპოვა, რაც 1798 წელს გასრულდა წინასწარმეტყველება 1260 წლის შესახებ. მაშინ ამ წიგნის მიმდევართა დიდმა ნაწილმა დაასკვნა, რომ დაახლოებით 1843 წლისთვის რაღაც გრანდიოზული უნდა მომხდარიყო. 

მათ შორის განსაკუთრებულად გამოირჩეოდა უილიამ მილერი, რომლის ქადაგებებიც XIX საუკუნის დიდი ადვენტისტური მოძრაობის დასაბამად იქცა. მისმა ნაშრომებმა საფუძველი ჩაუყარა მოვლენათა ჯაჭვს, რომლებმაც ნარჩომი ეკლესიის ჩამოყალიბებასა და სამი ანგელოზის უწყების მკაფიო გაგებამდე მიიყვანა. 

ამრიგად, მსოფლიოში ადვენტისტური მოძრაობის ჩამოყალიბება შეგვიძლია განვიხილოთ დანიელის წინასწარმეტყველების აღსრულებად „ბოლო ჟამს“ „ცოდნის მატების“ შესახებ. 

თუმცა ადამიანთა გადარჩენის შესახებ ნაჩქარევი დასკვნების გაკეთების გარეშე,  ღირს დავფიქრდეთ იმაზე, თუ რა „სიბნელეში“ იმყოფება ქრისტიანული სამყაროს მნიშვნელოვანი ნაწილი. ისეთი ფუძემდებლური ჭეშმარიტება, როგორიცაა მეშვიდე დღე - შაბათი, რომელიც ედემში დაფუძნდა, უგულებელყოფილია და ხშირად უარყოფილიც კი კვირადღის სასარგებლოდ, რომელსაც ფესვები წარმართულ რომში უდგას. ან წარმოიდგინეთ სრული უმეცრება სიკვდილის საკითხთან დაკავშირებით, როდესაც ქრისტიანთა უმრავლესობას სწამს წარმართული იდეა იმის შესახებ, რომ მკვდრები დაუყოვნებლივ გადადიან სხვა სამყაროში, რომელიც ზოგისთვის ცეცხლოვან ჯოჯოხეთს წარმოადგენს. 

მადლიერნი უნდა ვიყოთ ღმერთის იმ სინათლისთვის, რომელიც მან ადვენტისტურ ეკლესიას უბოძა ჭეშარიტების შეცნობის გზაზე. ამავე დროს, მნიშვნელოვანია ვიყოთ თავმდაბალნი. 