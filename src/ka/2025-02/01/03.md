---
title: ღმერთს სურს, რომ მას გაუგონ
date: 31/03/2025
---

პრინციპი 2. ღმერთის გაგება შეზღუდულია ადამიანის გონების შესაძლებლობებით.

წარმოიდგინეთ რას იგრძნობდით, თუ უცხო ქვეყანაში ყოფნისას წამლის შეძენა ან ექიმთან ვიზიტი დაგჭირდებოდათ, თქვენ კი ამ ქვეყნის ენა არ გეცოდინებოდათ. თქვენ კი გაქვთ გააზრებული, რისი თქმა გინდათ, მაგრამ არ შეგიძლიათ აზრების გამოხატვა, რადგან საჭირო სიტყვები არ გაქვთ.

ღმერთის წინაშე სხვა პრობლემა დგება: „რადგან როგორც ცაა მაღალი დედამიწაზე, ისე ჩემი გზებია მაღალი თქვენს გზებზე და ჩემი ზრახვები - თქვენს ზრახვებზე“ (ეს. 55:9). პრობლემა ის კი არ არის, რომ სიტყვები არ ჰყოფნის ჩვენთან სასაუბროდ, არამედ ის, რომ ჩვენ არ შეგვიძლია მისი ბოლომდე გაგება. 

**რას გვეუბნება შემდეგი მუხლები ღმერთის გონებაზე, ჩვენს გონებასთან შედარებით?**

`ფსალმ. 138:1-6`

`ფსალმ. 146:5`

`რომ. 11:33`

`1 იოან. 3:20`

სიმართლე ის არის, რომ ჩვენ ვერასდროს ვერ შევძლებთ ღმერთის ჩანაფიქრის სრულად ჩაწვდომას, რადგან ღმერთი უსასრულო და ყოვლისმცოდნეა. ბოლოსდაბოლოს, ჩვენ მისი ქმნილების ბოლომდე შეცნობასაც კი ვერ ვახერხებთ, თავად შემოქმედზე რაღა უნდა ვთქვათ? ჩვენ ეს არ ხელგვეწიფება. 

მართალია ყველაფერს ვერ ჩავწვდებით, მაგრამ ჩვენთვის გაცხადებულია ყველაფერი ის, რაც გადარჩენისთვის გვჭირდება (იხ. 2ტიმ. 3:14-15). როდესაც მოწაფეები განუმარტავდნენ სახარებას მსმენელებს, ისინი ხშირად მოიშველიებდნენ უკვე აღსრულებულ წინასწარმეტყველებებს. აქედან შეგვიძლია დავასკვნათ, რომ წინასწარმეტყველებათა ერთ-ერთი მთავარი მიზანი - ხსნის გეგმის წარმოჩენაა. მართლაც, საბოლოო ჯამში ბიბლიურმა წინასწარმეტყველებებმა უნდა მიგვიყვანოს იესოსთან და ხსნის დაპირებასთან, რომელსაც მთელ კაცობრიობას სთავაზობს. 

უფალი, რომლის მეშვეობითაც შეიქმნა ყოველივე (იხ. კოლ. 1:16; იოან. 1:1-3), მოევლინა დედამიწას და მსხვერპლად გაიღო ჯვარზე საკუთარი თავი თითოეული ადამიანის ცოდვებისთვის, ყველაზე დაცემულისთვისაც კი. ასე ძლიერ ვუყვარვართ ღმერთს. ამის გაკეთებით უფალს, როგორც ჩანს, სურდა, რომ ყველას სცოდნოდა, თუ რას გვთავაზობს ის იესოში. წინასწარმეტყველებებს კი შეუძლია, რომ ამაში დაგვეხმაროს.

`მართალია ბევრი რამ არ ვიცით, მაგრამ რატომ არის მნიშვნელოვანი, რომ ყურადღება გავამახვილოთ და მივყვეთ იმას, რაც უკვე გაგვეხსნა და არ ვეცადოთ ჩავწვდეთ იმას, რაც ჯერჯერობით მიუწვდომელია?` 