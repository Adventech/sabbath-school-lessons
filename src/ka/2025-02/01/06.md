---
title:  გადატანითი თუ პირდაპირი მნიშნელობით? 
date: 03/04/2025
---




პრინციპი 5. ბიბლია თავად განმარტავს თავის სიმბოლოებს.

ერთ-ერთი ყველაზე მნიშვნელოვანი კითხვა, რომელსაც წინასწარმეტყველებათა მკვლევარები აწყდებიან: როგორ მივხვდეთ, ბიბლიის ენა გადატანითი მნიშვნელობით უნდა გავიგოთ თუ პირდაპირი მნიშვნელობით? როგორ განვსაზღვროთ, იყენებდა თუ არა ავტორი სიმბოლურ ენას და როგორ განვმარტოთ სიმბოლოები? ამ კითხვებზე პასუხების გასაცემად უნდა განვიხილოთ, თუ როგორ გამოიყენებოდა მოცემული სიმბოლო მთელ ბიბლიაში, და არ უნდა დავეყრდნოთ თანამედროვე განმარტებებს. მაგალითად, ზოგიერთი ქრისტიანი ვარაუდობს, რომ დან. 7-ში მოყვანილი დათვის სახე-სიმბოლო რუსეთს განასახიერებს, იმიტომ რომ ეს სიმბოლო დღესდღეობით რუსეთთან ასოცირდება. მაგრამ წინასწარმეტყველური სიმბოლიზმის განმარტების ეს მეთოდი არც სანდოა და არც უსაფრთხო. 

`გაეცანით ქვემოთ მოყვანილ მუხლებს, რომლებსაც ბიბლია თავად განმარტავს (ანუ ანიჭებს მათ სწორ მნიშნელობებს). რომელი წინასწარმეტყველური სიმბოლო არის საერთო ამ მუხლების ყოველი კონკრეტული მაგალითისთვის და ბიბლიის სიტყვებით, რას აღნიშნავს ისინი?` 

დან. 7:7; დან. 8:3; დან. 7:24;

გამოცხ. 1:16; ეფეს. 6:17; ებრ. 4:12;

გამოცხ. 2:1; გამოცხ. 21:2; ეფეს. 5:31,32; იერ. 6:2

თუ გავითვალისწინებთ მარტივ პრინციპს, რომლის თანახმადაც ბიბლია თავად განმარტავს თავის სიმბოლიზმს, მაშინ წინასწარმეტყველური სიმბოლოების ირგვლივ არსებული „საიდუმლოებათა“ დიდი ნაწილი უბრალოდ გაქრება. მაგალითისათვის, ბიბლია თავად ანიჭებს კონკრეტულ მნიშვნელობებს შემდეგ სიმბოლოებს: რქა განასახიერებს პოლიტიკურ ძალაუფლებას ან ერს; მახვილი განასახიერებს ღმერთის სიტყვას; ქალწული განასახიერებს ეკლესიას და ა.შ. აქ ნათლად შეგვიძლია დავინახოთ, თუ როგორ განმარტავს ბიბლია საკუთარ თავს.

მაგრამ მაინც ღიად რჩება შემდეგი კითხვა: რატომ საუბრობდა ღმერთი გადატანითი და არა პირდაპირი მნიშვნელობით?  მაგალითად, რატომ უწოდებს პეტრე ქალაქ რომს - ბაბილონს, 1 პეტრ. 5:13-ში?

 არსებობს ბევრი მიზეზი იმისა, თუ რატომ დასჭირდა ღმერთს სიმბოლური ენის გამოყენება. მაგალითად, გამოცხადების წიგნში რომი რომ პირდაპირ ბოროტების წყაროდ დასახელებულიყო, ეს კიდევ უფრო დაამძიმებდა დევნაში მყოფი ქრისტიანების ისედაც არასახარბიელო მდგომარეობას. მიზეზების მიუხედავად, შეგვიძლია დარწმუნებული ვიყოთ, რომ ღმერთის სურვილია გავიგოთ ბიბლიური სიმბოლოების მნიშვნელობა.

`მიუხედავად იმისა, რომ შეიძლება ზოგიერთი სიმბოლო და წინასწარმეტყველება ჩვენთვის გაუგებარი იყოს, როგორ შეუძლია ჩვენი რწმენის გაძლიერება იმას, რაც უკვე ვიცით?`

