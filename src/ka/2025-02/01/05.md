---
title:  სიტყვის შესწავლა 
date: 02/04/2025
---




პრინციპი 4: ბიბლიური მუხლის სწორად გასაგებად აუცილებელია მისი შესწავლა მთელი ბიბლიის კონტექსტში (ბიბლია თავად განმარტავს თავის თავს).

მეშვიდე დღის ადვენტისტები დიდად დავალებულნი არიან უილიამ მილერის წინაშე წინასწარმეტყველებების გაგების საკითხში. მართალია გარკვეულ საკვანძო საკითხებში, მაგალითად, დან.8:14-ში მისი განმარტებები უნაკლო არ ყოფილა, მაგრამ მისმა მეთოდოლოგიამ მნიშვნელოვანი წვლილი შეიტანა და ბიძგი მისცა ადვენტისტური მოძრაობის - ბოლო ჟამის ნარჩომის ჩამოყალიბებას.

`წაიკითხეთ მათ. 5:18; 2ტიმ. 3:15-17 და ლუკ. 24:27. რას გვასწავლის ეს მუხლები ბიბლიურ წინასწარმეტყველებებთან დაკავშირებული მიდგომების შესახებ?`

ბიბლიის შესწავლა რაღაცით ჰგავს ფაზლის აწყობას. თუ მხოლოდ ორ ან სამ ფრაგმენტს შეაერთებთ, ვერ შეძლებთ სრული სურათის დანახვას. შესაძლოა ამ ორ ფრაგმენტზე ცხენი დაინახოთ და ჩათვალოთ, რომ ცხენების სურათს აწყობთ, მაგრამ კიდევ რამდენიმე ფრაგმენტის დამატებისას შეიძლება ქათამი და ძროხა შენიშნოთ. ხოლო სრული ფაზლის აწყობის შემდეგ კი მიხვდებით, რომ აწყობდით პეიზაჟს, რომელზეც გამოსახულია ქალაქი, ფერმა და მთის ქედები.

ერთ-ერთი ძირითადი შეცდომა, რომელსაც ზოგიერთი ქრისტიანი ბიბლიის შესწავლისას უშვებს  არის ის, რომ ისინი წმიდა წერილს სხვადასხვა ვითარებაში კარგად გამოსაყენებელი ციტატებისა და იგავების კრებულად აღიქვამენ. 

სამწუხაროდ, ასეთივე მიდგომა აქვთ ბიბლიურ წინასწარმატყველებებთანაც. ისინი იღებენ ცალკეულ მუხლებს და კონტექსტისა და ბიბლიის დანარჩენი ნაწილის გაუთვალისწინებლად იყენებენ მათ მსოფლიოში მიმდინარე მოვლენებთან შესადარებლად. ამის გამო ჩნდება არაერთი თანამედროვე წიგნი წინასწარმეტყველებების შესახებ, რომლებიც რამდენიმე წელიწადში ერთხელ საჭიროებენ განახლებას, რადგან ბევრ ხარვეზს შეიცავს იმასთან დაკავშირებით, თუ რა უნდა მოხდეს და სად. 

ამიტომ არის მნიშვნელოვანი, რომ უბრალოდ კი არ ამოვირჩიოთ რამდენიმე მუხლი ერთსა და იმავე საკითხზე, არამედ ყურადღებით შევისწავლოთ ყველაფერი, რასაც ბიბლია ამბობს არჩეულ თემასთან დაკავშირებით და გავითვალისწინოთ  კონკრეტული გზავნილების კონტექსტი. ძალიან მარტივია მუხლის კონტექსტიდან ამოღება და მისთვის იმ მნიშვნელობის მინიჭება, რაც ჩვენ გვინდა. 

`როგორი გამოცდილება გაქვთ ისეთ ადამიანებთან საუბრის, ვინც მხოლოდ კონკრეტულ, ამორჩეულ მუხლებს იყენებს საკუთარი მოსაზრების განსამტკიცებლად, მაგალითად, მკვდართა მდგომარეობის შესახებ?`

`ან შაბათის შესახებ?`

`რა არის საუკეთესო გზა ასეთ ადამიანებთან სასაუბროდ?`

