---
title: შემდგომი გამოკვლევისათვის
date: 04/04/2025
---

წაიკითხეთ თავი „ახალი ნათელი ახალ ქვეყანაში (ამერიკელი რეფორმატორი)“ ელენ უაითის წიგნიდან „დიადი ბრძოლა“ (გვ. 319-324).

„ღვთისმსახურნი და ხალხი ამტკიცებდნენ, რომ დანიელის წინასწარმეტყველება და გამოცხადების წიგნი ამოუცნობი საიდუმლოებით არის მოცული. მაგრამ ქრისტემ თავის მოწაფეთა ყურადღება მიმართა დანიელის სიტყვებისაკენ იმ მოვლენების მიმართ, რომელიც მათ დღეებში უნდა მომხდარიყო, მან თქვა: „წამკითხველმა გაიგოს“ (მათ. 24:15). ხოლო იმის მტკიცება, რომ გამოცხადების წიგნი - ესაა საიდუმლო, რომლის აღქმაც ადამიანთა გონებას არ ძალუძს, ეწინააღმდეგება თვით ამ წიგნის სათაურს: „გამოცხადება იესო ქრისტესი, რომელიც მისცა მას ღმერთმა, რათა ეჩვენებინა თავის მორჩილთათვის, რაც უნდა მოხდეს მალე... ნეტარია წამკითხველი და მომსმენი ამ საწინასწარმეტყველო სიტყვისა და მასში დაწერილის დამცველი, რადგან ახლოა ჟამი“ (გამოცხ. 1:1,3)....

როცა გვაქვს ასეთი შთამაგონებელი და სარწმუნო მოწმობა, როგორ ბედავენ ადამიანები იმის მტკიცებას, რომ გამოცხადების წიგნი - ამოუცნობი საიდუმლოა? იგი ამოცნობილი, ყველასათვის გახსნილია. გამოცხადების წიგნის შესწავლა ადამიანის გონებას დანიელის წინასწარმეტყველური წიგნისაკენ მიმართავს, ამ ორი უმნიშვნელოვანესი წიგნის მეშვეობით უფალმა ხალხს ამცნო იმ მოვლენების შესახებ, რომელთაც ადგილი ექნება დედამიწის ისტორიის დასასრულს.

მაცხოვარმა იოანეს დაანახა მოვლენები, რომლებიც ეკლესიის მღელვარე და ღრმა ინტერესს იწვევს. მან იხილა ღვთის ხალხის მდგომარეობა, ხიფათი, ბრძოლა და მათი საბოლოო გათავისუფლება. მან იხილა, რომ სახარების ქადაგების დასრულების შემდეგ დედამიწაზე დაიწყება მკა - თავთავთა შეგროვება ზეციური ბეღლისათვის და ჩალისა - ცეცხლში დასაწვავად. მისთვის გაცხადებულ იქნა უდიდესი ჭეშმარიტებანი, რომელიც განსაკუთრებით ბოლო ჟამის ეკლესიას ეხება, რათა უფლის ერთგულმა შვილებმა ყველაფერი იცოდნენ მოსალოდნელ ბრძოლასა და საშიშროებაზე. ყოველმა ადამიანმა უნდა გაიგოს მომავალი მოვლენების შესახებ“. (ელე უაითი, დიადი ბრძოლა, გვ. 341, 342).

**კითხვები მსჯელობისთვის:**

`1.როგორ შეუძლია წინასწარმეტყველებების შესწავლას ჩვენი რწმენის განმტკიცება? ათასწლეულების წინ დაწერილი წინასწარმეტყველებებიდან, რომლებიც ასობით, ან სულაც ათასობით წლის შემდეგ მომხდარ მოვლენებს აღწერს, რომლებმა განამტკიცა თქვენი რწმენა ბიბლიისადმი და, რაც ყველაზე მნიშვნელოვანია, ღმერთისადმი, რომლის შთაგონებითაც დაიწერა ის? მაგალითად, დან. 2 როგორ გვაძლევს დამაჯერებელ და ლოგიკურ საფუძველს არა მხოლოდ ღმერთის არსებობის დასაჯერებლად, არამედ იმისაც, რომ მან იცის მომავალი?`

`2.როგორ დავიცვათ თავი ბიბლიური წინასწარმეტყველებების გაუაზრებელი და უსაფუძვლო განმარტებებისგან, რომლებიც ზოგჯერ ჩვენს ეკლესიაშიც ჩნდება? რატომ უნდა ვიყოთ ფრთხილად და გავითვალისწინოთ რჩევა: „ყველაფერი გამოსცადეთ, კეთილს ჩაეჭიდეთ“ (1თეს. 5:21)?`