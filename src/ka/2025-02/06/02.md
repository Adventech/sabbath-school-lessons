---
title: ფუჭი მსხვერპლი?
date: 04/05/2025
---


ზოგჯერ ორი საპირისპირო იდეის შედარება შეიძლება ძალიან სასარგებლო იყოს. მაგალითად, ბიბლიაში არის შემთხვევა, სადაც ღმერთმა ფაქტობრივად უარყო ხალხის მიერ შეწირული მსხვერპლი. ეს ტრაგიკული ეპიზოდი ბევრ სიახლეს გვიხსნის მსხვერპლშეწირვის არსის შესახებ ბიბლიურ კონტექსტში. 

`მსხვერპლშეწირვის სისტემა თავად ღმერთის მიერ დადგინდა. მაშინ რატომ არ იყო ესაია წინასწარმეტყველის პერიოდში ხალხის მიერ შეწირული მსხვერპლი ღმერთისთვის მოსაწონი?` 

ეს არ იყო პირველი შემთხვევა, სადაც ღმერთმა მსხვერპლი უარყო. მსგავსი რამ მოხდა გამოსყიდვის ისტორიის ადრეულ ეტაპზეც, როდესაც ღმერთმა მოიწონა და მიიღო აბელის შესაწირავი, კაენისა კი უარყო. ეს შემთხვევა გვაძლევს საშუალებას, რომ შევადაროთ ღმერთის მიერ მოწონებული და უარყოფილი შესაწირავები ერთმანეთს (იხ. დაბ. 4:3-7 და ებრ. 11:4).

ესაიას დღეებში ისრაელი რელიგიურ ვალდებულებებს მხოლოდ იმისთვის ასრულებდა, რომ ღმერთის კეთილგანწყობა მოეპოვებინა. თუმცა რეალურად ებრაელები ისე ცხოვრობდნენ, როგორც მოესურვებოდათ. მათი შესაწირავები, ისევე, როგორც კაენის შემთხვევაში,  მათივე ეგოიზმით იყო ნაკარნახევი და არა ღმერთისადმი მორჩილების სურვილით. თვითკმარი სული - ეს არის ის, რაც მართავს წუთისოფლის სამეფოებს. 

კაენი საკუთარი წესებით ცხოვრობდა და რელიგიურ წეს-ჩვეულებებს ისე ასრულებდა, როგორც თავად ჩათვლიდა საჭიროდ. შეიძლება ვივარაუდოთ, რომ  იგი ღმერთს აღიქვამდა საკუთარი ნებით ცხოვრების გზაზე შემაფერხებელ ფაქტორად, მაგრამ ამავე დროს იმდენად ეშინოდა ღმერთის, რომ წეს-ჩვეულებების შესრულებას მაინც აგრძელებდა. 

აბელმა კი მსხვერპლად შესწირა ცხოველი, რომელიც მომავალი მესიის შესახებ ღმერთის დაპირების სიმბოლოდ იქცა (დაბ. 3:15), - კრავი, რომელიც გოლგოთაზე ქრისტეს მსხვერპლის პროტოტიპია. 

„აბელი ჩასწვდა გამოსყიდვის უდიდეს პრინციპებს; აღიარა თავი ცოდვილად, მიხვდა, რომ ცოდვა და მისი საზღაური - სიკვდილი, ესაა სწორედ ის დაბრკოლება, რომელიც დგას მის სულსა და ღმერთს შორის. პირუტყვის სიცოცხლის გამოსალმებით და მისი შეწირვით იგი დარღვეული კანონის მოთხოვნას აღიარებდა. დაკლულ კრავში იგი ხედავდა მომავალ მსხვერპლს - გოლგოთის ჯვარზე გაკრულ ქრისტეს და, უფალთან ურთიერთობის აღდგენის რწმენით, რაც მომავალში უნდა მომხდარიყო, მიიღო მოწმობა იმისა, რომ იგი გამართლებულია და მისი შესაწირავი - მიღებული“ (ელენ უაითი, პატრიარქები და წინასწარმეტყველები, გვ. 72). 

`რა მნიშვნელოვანია, რომ ვაცნობიერებდეთ რელიგიური წეს-ჩვეულებების ფორმალურად შესრულების საშიშროებას. როგორ შეუძლია თითოეულ ჩვენგანს, რომ საკუთარ თავზე გამოსცადოს, თუ რას ნიშნავს იესოს სიკვდილზე, როგორც ხსნის ერთადერთ იმედზე სრულად მინდობა?` 

