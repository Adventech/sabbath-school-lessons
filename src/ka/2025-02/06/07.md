---
title: შემდგომი გამოკვლევისათვის
date: 09/05/2025
---


წმიდა წერილი ნათლად გვიცხადებს, რომ ქრისტეა ის ერთადერთი და ღირსეული, ვისაც ჩვენი გადარჩენა შეუძლია. მხოლოდ მან განვლო უცოდველი ცხოვრება, რომელიც სრულად აკმაყოფილებდა წმიდა რჯულის მოთხოვნებს. იგი ღვთის უმანკო კრავია და ახლა სათავეში უდგას მთელ კაცობრიობას, ის ჩვენი მარადიული ქომაგია. ამავდროულად, მან იტვირთა ჩვენი ბრალეულობა, მასზე აღსრულდა ღმერთის მიერ ცოდვისთვის გამოტანილი განაჩენი. როდესაც იოანე მომსწრე გახდა წარმოუდგენელი სურათისა, რომელშიც ზეციური არსებები ღმერთის ტახტის გარშემო არიან შემოკრებილი, მას უბრძანებენ, რომ შეწყვიტოს ტირილი, რადგან „გაიმარჯვა ლომმა, იუდას ტომიდან“ (გამოცხ. 5:5). 

დაფიქრდით ასევე იმაზე, რამდენად საზარელია ცოდვა და მართლაც რამდენად დაცემულია კაცთა მოდგმა, რომ იესოს, თვით ღმერთის სიკვდილი გახდა საჭირო ცოდვის პრობლემის გადასაჭრელად. ეჭვგარეშეა, რომ სხვა ისეთი მეთოდის არსებობის შემთხვევაში, რომელიც მისცემდა ღმერთს ჩვენი გადარჩენის შესაძლებლობას ისე, რომ არ დაერღვია თავისი ღვთაებრივი მართვის პრინციპები, ის აუცილებლად გამოიყენებდა მას. 

„უფლის დარღვეული რჯული ცოდვილის სიცოცხლეს ითხოვდა. მთელ უსასრულო სამყაროში არსებობდა ერთადერთი, უფალი, რომელიც ადამიანის გულისათვის რჯულის მოთხოვნათა დაკმაყოფილებას შეძლებდა. ვინაიდან უფლის რჯული ისეთივე წმიდაა, როგორც თავად ღმერთი, ამიტომ მხოლოდ ღვთის ტოლსა და სწორს შეეძლო მომხდარი დანაშაულის გამოსყიდვა. ქრისტეს გარდა ვერავინ შეძლებდა რჯულის წყევლისაგან დაცემული ადამიანის დახსნას და ზეცასთან მის შერიგებას. ქრისტეს უნდა ეტვირთა დანაშაული და ცოდვის საშინელება, რაც იმდენად შეურაცხყოფს წმიდა და მართალ ღმერთს, რომ ამას მამა და მისი ძე განშორებამდე უნდა მიეყვანა. ცოდვილი კაცობრიობის გადარჩენისათვის ქრისტეს ბოლომდე უნდა შეესვა ტანჯვითა და მწუხარებით სავსე ფიალა“ (ელენ უაითი, პატრიარქები და წინასწარმეტყველები, გვ. 63). 

**კითხვები მსჯელობისთვის:**

`1.იოანე აღწერს, როგორ შედის კრავი სატახტო დარბაზში, თითქოს უკვე „დაკლული“ ყოფილიყოს. გამოცხ. 13:8 ადასტურებს, რომ იესო ქვეყნიერების შექმნიდანვე „დაკლული“ იყო. რა შეგვიძლია შევიტყოთ ღმერთის შესახებ იმ ფაქტიდან, რომ გამოსყიდვის გეგმა უკვე იქამდე არსებობდა, სანამ ამოქმედდებოდა?` 

`2.ბევრი ათეისტი დარწმუნებულია, რომ ჩვენ მარტონი ვართ ამ ცივ და გულგრილ სამყაროში. მაგრამ ბიბლია უბრალოდ კი არ მოიხსენიებს ღმერთს, არამედ აღწერს მას, როგორც მოსიყვარულეს, რომელიც მოვიდა ამ სამყაროში და სიცოცხლეც კი გასწირა ჩვენთვის. გამოდის, რომ სამყაროს და ჩვენს ადგილს მასში ჩვენც იმ ადამიანებისგან განსხვავებულად უნდა ვხედავდეთ, ვისაც არ სწამს ღმერთის. რა გავლენას უნდა ახდენდეს ჯვრის რეალურობა ყველაფერზე, რასაც ვაკეთებთ?` 

`3.რატომ არის ქრისტეს სიცოცხლე, სიკვდილი და აღდგომა - ერთადერთი გზა კაცობრიობის დასახსნელად?` 



