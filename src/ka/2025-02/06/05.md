---
title: იესო ტაძარში
date: 07/05/2025
---


ხსნის მთელ საქმეში გარკვეული დაძაბულობა იგრძნობა. ღმერთი ცდილობს, რომ ჩვენთან, ცოდვილ ადამიანებთან ურთიერთობა აღადგინოს, მაგრამ თუ მის თანდასწრებაში აღმოვჩნდებით, დავიღუპებით. „რადგან არა ხარ ბოროტების მოყვარული ღმერთი, ბოროტება ვერ დაისადგურებს შენთან“ (ფსალმ. 5:4). ამავდროულად, დავითი წერს: „ხოლო მე შენი უხვი წყალობით მოვალ შენს სახლში, ვეთაყვანები შენს წმიდა ტაძარს - შენდამი შიშით“ (ფსალმ. 5:7). 

`წაიკითხეთ ანგ. 2:7,9. როდესაც მეორე ტაძარი შენდებოდა ანგია წინასწარმეტყველმა საოცარი აღთმა გააჟღერა - ახალი ტაძარი თავისი დიდებით ძველზე ბევრად აღმატებული იქნება. რაში მდგომარეობს ამ აღთქმის არსი?` 

როდესაც სოლომონმა პირველი ტაძარი აკურთხა, შეხინამ - ღმერთის თანდასწრებამ, რომელიც თან ახლდა ისრაელიანებს ქანაანისაკენ მიმავალ გზაზე, -  აავსო ტაძარი, ამიტომ მღვდელმსახურები ვერ ჩერდებოდნენ მასში მსახურების დასასრულებლად (3მეფ. 8:10,11 - ტექსტში: ღრუბელი (ებრ. ანან), დიდება (ებრ. კავოდ)). მეორე ტაძრის კურთხევისას აღთქმის კიდობანი, რომელიც ღმერთის ტახტსა და მის თანდასწრებაზე მიუთითებდა, მასში არ იმყოფებოდა. ამიტომ მისი კურთხევისას შეხინას ტაძარი არ აუვსია. ეს გარემოება დამთრგუნველი იყო. მაშინ როგორ უნდა აღსრულებულიყო ანგიას წინასწარმეტყველება? 

მეორე ტაძარში პირადად იესო - ხორცშესხმული ღმერთი შევიდა. თვით ღმერთი გახდა ერთ-ერთი ჩვენგანი და მოვიდა დასაღუპავად განწირულ ამ წუთისოფელში. რაკი ღვთის ძე ახლა კაცის ძედ იქცა, ადამიანებს შეეძლოთ ეხილათ მისი სახე, მოესმინათ მისი ხმა და გამხდარიყვნენ თვითმხილველები, მაგალითად, იმისა, თუ როგორ შეეხო იგი უწმიდურ კეთროვანს და განკურნა ის (მათ. 8:3). იმის ნაცვლად, რომ ჩვენ მივეახლოვებინეთ მასთან, იგი თავად მოვიდა ჩვენთან. რა გასაკვირია, რომ ბიბლია იესოს შესახებ ამბობს: „აჰა, მუცლად-იღებს ქალწული, შობს ძეს და უწოდებენ სახელად ‘ემანუელს’, - რაც თარგმანით ნიშნავს: ‘ჩვენთან არს ღმერთი’“ (მათ. 1;23). უბრალოდ დაფიქრდით ამაზე - სამყაროს შემოქმედი ჩამოდის ჩვენთან არა მხოლოდ იმისთვის, რომ ჩვენ შორის იცხოვროს, არამედ იმისთვისაც, რომ მოკვდეს ჩვენთვის.

`იესოს ჯვარცმით სიკვდილი - ღმერთის სიყვარულის უდიდესი გამოვლინებაა. კიდევ რისი მეშვეობით შეგვიძლია დავინახოთ და შევიგრძნოთ ღმერთის სიყვარულის რეალურობა?` 