---
title: პასექის კრავი
date: 06/05/2025
---


გამოცხადების წიგნში იესო „კრავად“ დაახლოებით 30-ჯერ არის მოხსენიებული. გამოსყიდვის გეგმის განხორციელების პირველივე დღეებიდან ღვთის ერი კრავს მომავალი მესიის სიმბოლოდ იყენებდა. აბელმა შესაწირავად მოიტანა „თავისი ცხვრების პირმშოთაგან“ (დაბ. 4:4). სანამ ისრაელი ეგვიპტიდან აღთქმული ქვეყნისკენ გაემართებოდა, მათ დაევალათ გამოესყიდათ თითოეული ადამიანი-პირმშო ან ცხოველთა პირმშო ერთწლიანი კრავით (გამ. 12:5).  

`წაიკითხეთ გამ. 12:3-7. რა მიზანს ემსახურებოდა პასექის კრავის მსხვერპლად შეწირვა?`

`წაიკითხეთ შემდეგი მუხლები: ეს. 53:7,8; 1კორ. 5:7 და გამოცხ. 5:6. ამოიწერეთ ფრაზები, რომლებიც აღწერს იესო ქრისტეს, როგორც საპასექო მსხვერპლს. რას ნიშნავს ეს პირადად თქვენთვის?` 

ეს. 53:7-8

1 კორ. 5:7

გამოცხ. 5:6 

ქრისტეს სიკვდილის, აღდგომისა და ამაღლების შემდეგ პეტრე, რომელიც ფიქრობდა ამ მოვლენებზე წერდა: „რაკი იცით, რომ არა ხრწნადი ვერცხლით ან ოქროთი იქენით გამოსყიდულნი მამებისგან გადმოცემული ამაო გზიდან, არამედ ქრისტეს ძვირფასი სისხლით, როგორც უბიწო და უმანკო კრავისა“ (1პეტრ. 1:18-19).

მხოლოდ იესომ იცხოვრა ღმერთის სიწმიდის შესაბამისი ცხოვრებით. სხვა ყველა ადამიანმა შესცოდა და ჩვენი ცოდვილი ცხოვრება პირდაპირი გაგებით ეწინააღმდეგება ჩვენი შემოქმედის ბუნებას. 

ასე გახდა ის „პირველი კაცი ადამი“ (1კორ. 15:45). იქ, სადაც ჩვენ დავმარცხდით, მან გაიმარჯვა თავისი უმანკო ცხოვრებით. თავისი ადამიანური ცხოვრებით იგი იქცა ყველაფრად, რაც კაცთა მოდგმა უნდა ყოფილიყო. ის მთელი სისავსით ასახავდა ღმერთის დიდებას. „ვინც მე მიხილა, მან მამაც იხილა“, - უთხრა მან ფილიპეს (იოან. 14:9).

იესო პასექის დროს ეცვა ჯვარს, რაც კიდევ ერთხელ აჩვენებს, რომ ის იყო კრავი, რომელშიც აღსრულდა მისი წინასახე. იესომ თქვა, რომ ის „აშკარად ლაპარაკობდა“ თავის სწავლებაზე (იოან. 18:19,20), რაც ეხმიანება საპასექო კრავის აღწერას გამ. 12:5,6-ში, სადაც ისრაელს დაევალა, რომ აერჩია კრავი პასექის შესასრულებლად და „შენახული ჰყოლოდა“ ან გამოეყვანა სააშკარაოზე მსხვერპლშეწირვის წინა დღეებში. როდესაც მღვდელმთავარმა იესოს მისი სწავლების შესახებ ჰკითხა იესომ მოიშველია ის ფაქტი, რომ თავად იყო სააშკარაოზე გამოყვანილი ტაძარში. მისი ცხოვრება, მისი საქმეები, მისი სწავლება - ყველაფერი აჩვენებდა, თუ ვინ იყო ის სინამდვილეში. ის იყო უმანკო კრავი, ღვთის სიმართლისა და დიდების ყველაზე ძლიერი გამოვლინება. 

`როგორ შეგვიძლია იესოს სრულყოფილი ხასიათის უკეთესად ასახვა საკუთარ ცხოვრებაში?` 

