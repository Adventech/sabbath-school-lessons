---
title: „ვინაიდან შენ შექმენი ყოველივე“
date: 08/05/2025
---


ზოგიერთ წინასწარმეტყველს უფლება მიეცა იმდენად ახლოს ეხილათ ღმერთი, რომ ისინი მის ტახტს ხედავდნენ. ეზეკიელი, მაგალითად, თაღის ზემოთ ხედავდა ტახტს (ეზეკ. 1:26); ესაია - ზეციურ ტაძარში (ეს. 6:1); იოანეს კი, რომელიც ყველაზე დეტალურად აღწერს ტახტს, ხილვაში წარუძღვნენ მისკენ (გამოცხ. 4 და 5). საწმიდარში მსახურების სახე-სიმბოლოები ძველი აღთქმიდან მიუთითებდა იმაზე, რომ ღმერთის თანდასწრებაში მოხვედრა მხოლოდ ერთი გზით - ქრისტეს სისხლის მეშვეობით არის შესაძლებელი (იხ. მაგალითად ლევ. 16:2,14). 

`წაიკითხეთ ეს. 6:1-5 და გამოცხ. 4:1,7-11, სადაც აღწერილია ზეცაში არსებულ ტაძარში მიმდინარე მოვლენები. აღწერეთ ამ მოვლენათა ელემენტები: 

სად იმყოფება უფალი?`

ეს. 6:1; გამოცხ. 4:2

`ვინ დგას ტახტის გარშემო?` 

ეს.6; გამოცხ. 4

`რას აკეთებენ ისინი, ვინც ტახტის გარშემო არიან?` 

ეს. 6; გამოცხ. 4

`რას განიცდის ადამიანი, რომელიც ღმერთის ტახტის წინაშე აღმოჩნდა?` 

ეს. 6:5; გამოცხ. 5:4

`ამ ორი ხილვის რომელი ელემენტები ჰგავს ერთმანეთს?`

`რა საერთო ნიშნები აქვს ამ ორ ხილვას?`

`რომელი თემაა პირველი?`

`რა ხდება შემდეგ?`

`რომელი ჭეშმარიტება არის წარმოდგენილი ამ ხილვებში ღმერთის შესახებ?` 

სატახტო დარბაზთან დაკავშირებულ ყველა ამ ხილვაში პირველი, რასაც ვხედავთ, არიან ზეციური არსებები, რომლებიც ღვთის დიდებას ღაღადებენ. ესაიას ხილვაში საოცარი სურათის მომსწრენი ვხდებით: ტაძარი კვამლით ივსება, „ზღურბლთა წირთხლები“ კი ირხევა, როდესაც სერაფიმები ღვთის დიდებას აცხადებენ. იოანეს ხილვაში სერაფიმები იგივეს იმეორებენ: „წმიდაა, წმიდაა, წმიდაა“. (იხ. ეზეკ. 10:14-15, სადაც ცხოველები აღწერილი არიან, როგორც ქერუბიმები). თითოეულ ამ წინასწარმეტყველს ეჩვენა ღმერთის დიდების თვალისმომჭრელი სურათი. 

ამის შემდეგ ვხედავთ, თუ როგორ აღიქვამენ წინასწარმეტყველები ნანახს. ესაია შესძახებს, რომ ბაგეუწმიდური კაცია (ეს. 6:5), იოანე კი ტირის, როდესაც აცნობიერებს ტრაგიკულ ჭეშმარიტებას - ღირსეულის მოძებნა შეუძლებელია (გამოცხ. 5:4). როდესაც უშუალოდ ვხვდებით ღმერთის ღირსებას, როგორც იქნა ვიწყებთ ადამიანის მდგომარეობის გაცნობიერებას: ჩვენ სრულიად უღირსნი ვართ და ვსაჭიროებთ ქრისტეს, როგორც ჩვენს გამომსყიდველს. 

სატანამ მრავალი ბრალდება წამოაყენა ღმერთის წინააღმდეგ, ის ამტკიცებს, რომ ღმერთი ავტოკრატიული, ეგოისტი და მრისხანეა. მაგრამ ხანმოკლე მზერაც ღმერთის სატახტო დარბაზზე ფარდას ხდის სატანის სიცრუეს. 

მხოლოდ მაშინ, როდესაც დავინახავთ ქრისტეს ისეთს, როგორიც არის, „დაკლულ კრავს“ (გამოცხ. 5:12), შევძლებთ, რომ ჩავწვდეთ ჭეშმარიტ მამას. მანუგეშებელია იმის გააზრება, რომ იესოს ხილვით ჩვენ ვხედავთ მამას ისეთს, როგორიც არის (იოან. 14:9). ხოლო უდიდეს გამოცხადებას იმისა, თუ როგორია მამა, ვხედავთ ჩვენთვის ჯვარცმულ იესოში. 

`ამრიგად, ჯვარი ორ მნიშვნელოვან გაკვეთილს გვაძლევს: პირველ რიგში, ის გვაჩვენებს, რამდენად ძლიერად ვუყვარვართ ღმერთს, რომ თავს სწირავს ჩვენი გადარჩენისთვის; და მეორე, ის გვაჩვენებს რამდენად დაცემული და ცოდვილი ვართ, რომ მხოლოდ ჯვრის მეშვეობით შეგვიძლია გადარჩენა.` 