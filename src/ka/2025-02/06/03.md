---
title:  ვაცთა და კუროთა სისხლი 
date: 05/05/2025
---




ზოგიერთი ადამიანი აკრიტიკებს მსხვერპლშეწირვის იდეას და სასტიკად და უსამართლოდ მიიჩნევს მას. მაგრამ მისი არსი სწორედ ამაში მდგომარეობს. ქრისტეს სიკვდილი სასტიკი და უსამართლო იყო, იმიტომ, რომ უდანაშაულო სასტიკად ეწამა დამნაშავეთათვის. სწორედ ასეთი სიკვდილი იყო საჭირო ცოდვის პრობლემის გადასაჭრელად. და სწორედ ეს სიკვდილი, ქრისტეს სიკვდილი გახდა ის, რაზეც მიუთითებდა წარსულის სასტიკი და უსამართლო მსხვერპლშეწირვები. 

`წაიკითხეთ ებრ. 10:3-5. რას გვეუბნება ეს ნაწყვეტი იმ შესაწირავებზე, რომლებიც ღვთის ერს მოჰქონდა ძველ აღთქმაში?`

`თუ ცოდვილნი ვერ მოიპოვებდნენ გადარჩენას მსხვერპლის მეშვეობით, მაშინ რა საჭირო იყო მისი შეწირვა?` 

კრავები და სხვა სამსხვერპლო ცხოველები იყო მხოლოდ ნიშნები, რომლებიც მიუთითებდა ქრისტეს, ღვთის კრავის, გამომსყიდველ მსხვერპლზე. მათი მსხვერპლად შეწირვა იყო რწმენის აქტი,  და  ცოდვილებს აძლევდა ხელშესახებ საშუალებას, რომ გამოეხატათ რწმენა მომავალი მესიის საქმისადმი. ჩვენ ხშირად ვუწოდებთ ასეთ ნიშნებს წინასაახეებს (ტიპებს), რომლებიც აღსრულდება სახეებში (ანტიტიპებში) ანუ რამე საგნებსა ან მოვლენებში, რომლებზეც ისინი მიანიშნებდნენ. ამიტომ მსხვერპლშეწირვას ზოგჯერ უწოდებენ „მინი-წინასწარმეტყველებას“ იესოს ჯვარცმით სიკვდილის შესახებ. 

მსხვერპლშეწირვასთან დაკავშირებული წეს-ჩვეულებები შეიძლება შევადაროთ მატარებლის, ავტობუსის ან თვითმფრინავის ბილეთების შეძენას. როდესაც ბილეთს შეიძენთ, მაშინვე არ მიემგზავრებით. ამის ნაცვლად იღებთ სამგზავრო საშვს - ნიშანს იმისა, რომ აუცილებლად მოსალოდნელია თქვენი მგზავრობა. თქვენ შეგიძლიათ იმდენ ხანს იჯდეთ ამ საშვზე, რამდენიც მოგესურვებათ, მაგრამ ეს ფურცელი ვერ მიგიყვანთ დანიშნულების ადგილამდე. მაგრამ როგორც კი ახვალთ სატრანსპორტო საშუალებაში და გზას გაუდგებით, მიიღებთ იმას, რაშიც გადაიხადეთ თანხა - ამის შემდეგ ეს ქაღალდის ბილეთი აღარ გჭირდებათ.

ანალოგიურად იყო ცხოველების მსხვერპლშეწირვის შემთხვევაშიც. ისინი მნიშვნელოვან როლს ასრულებდა რელიგიურ ცხოვრებაში, მაგრამ როგორც კი ჭეშმარიტი მსხვერპლი მოვიდა, მათი აზრიც დაიკარგა.  აღსრულდა ის, რაზეც ისინი მიუთითებდა: იესოს სიკვდილის მომენტში წმიდისა და წმიდათა წმიდის გამყოფი კრეტსაბმელი ჩაიხა. მარკ. 15:38-ში ამის შესახებ წერია: „და ტაძრის კრეტსაბმელი ორად გაიპო, თავიდან ბოლომდე“. მსხვერპლშეწირვის მთელი სისტემა მიუთითებდა იესოს ჯვარცმით სიკვდილზე. როგორც კი იესომ შეასრულა თავისი დაპირება ჯვარზე და  სიკვდილზე გაიმარჯვა მკვდრეთით აღდგომით, წინასახეების საჭიროებაც აღარ არის. 

`წარმოიდგინეთ, რამდენად საზარელი უნდა იყოს ცოდვა, რომ მის გამოსასყიდად იესოს, ხორცშესხმული სიტყვის სიკვდილი გახდეს საჭირო (იხ. იოან. 1:1-3, 14). რა მნიშვნელობა აქვს ამას ჩვენთვის იმის გაცნობიერებაში, თუ რა არის ცოდვა და როგორი დამოკიდებულება უნდა გვქონდეს მასთან?` 

