### წინასწარმეტყველების მაუწყებლები 

სპარსეთის ყურეში ომის დროს (1990-1991) ერთ ცნობილ პროტესტანტ მქადაგებელს დარწმუნებით ეგონა, რომ გამოცხადების წიგნში სწორედ ეს კონფლიქტი იყო ნაწინასწარმეტყველები. ვერტმფრენები ამ ომში მას ახსენებდნენ კალიებს გამოცხ. 9:2,3-დან: „მან გახსნა უფსკრულის ჯურღმული და ამოვარდა კვამლი ჯურღმულიდან, როგორც დიდი ღუმლის კვამლი. და დაბნელდა მზე და ჰაერი ჯურღმულის კვამლისაგან. კვამლიდან გამოვიდნენ კალიები მიწაზე და მიეცა მათ ძალა, როგორც აქვთ ძალა მიწის მორიელთ“.

არცთუ საუკეთესო მეთოდია ბიბლიური წინასწარმეტყველებების განმარტებისთვის, ხომ ასეა? თუმცა ასეთი ინტერპრეტაციები საკმაოდ ხშირად გვხვდება. ამ თემაზე მრავალი წიგნი, სტატია, ვიდეო რგოლი იქმნება. ისინი შეიცავს არაერთ წინასწარმეტყველებას და მათში ის თარიღებიც კი არის დადგენილი, რომლებიც უკანასკნელ მოვლენებს ეხება და ხშირ შემთხვევებში ისინი ახლო აღმოსავლეთში მიმდინარე ომებსა და არეულობებთანაა დაკავშირებული. 

საინტერესოა, რომ არცერთი ასეთი წინასწარმეტყველება ჯერ არ აღსრულებულა. 

ჩვენ, როგორც მეშვიდე დღის ადვენტისტები, ვემხრობით წინასწარმეტყველებათა განმარტების ქრისტეზე ცენტრირებულ მიდგომებს. ეს მიდგომა გულისხმობს, რომ ჩვენ არ ვამახვილებთ ყურადღებას ახლო აღმოსავლეთის კონკრეტულ გეოგრაფიულ ტერიტორიებზე ან სხვა ლოკალურ საომარ კონფლიქტებზე. ამის ნაცვლად ჩვენ წინასწარმეტყველებებს განვიხილავთ ქრისტესა და სატანას შორის დიადი ბრძოლის - საყოველთაო სულიერი ბრძოლის ჭრილში, რომელიც თავის კულმინაციას მაშინ მიაღწევს, როდესაც ღვთის ერი, იუდეველები და წარმართები (იხ. გამოცხ. 12:17; 14:12), უკანასკნელი კრიზისის წინაშე დადგებიან. ამ კრიზისის ცენტრში იდგება შემოქმედის თაყვანისცემის საკითხი (იხ. გამოცხ. 14:7), მხეცისა და მისი ხატების თაყვანისცემის საპირწონედ. 

ბოლო ჟამის წინასწარმეტყველებათა გაგების გასაღები არის დან. 2-ში. აქ მათი ისტორიული ფონია აღწერილი. ამ თავში წარმოდგენილია ოთხი მსოფლიო იმპერია - ბაბილონი, მიდია-სპარსეთი, საბერძნეთი, რომი, მათ შემდეგ კი ღმერთი აფუძნებს თავის მარადიულ სამეფოს: „რომელიც უკუნისამდე არ დაიქცევა, და ეს სამეფო სხვა ხალხის ხელში არ გადავა. იგი შემუსრავს და დააქცევს ყველა სამეფოს, თავად კი უკუნისამდე იდგება“ (დან. 2:44). პარალელური წინასწარმეტყველებები დან. 7-სა და 8-ში შეიცავს მსოფლიო იმპერიების აღზევებისა და დაცემის იმავე მოტივებს, ყოველივე ეს კი გრძელდება იქამდე, სანამ ღმერთის სამეფო მარადიულად არ დამყარდება. 

დან. 7-ში ანგელოზი განმარტავს წინასწარმეტყველების სიმბოლოებს: „ის ვეება მხეცები, რომლებიც ოთხნი არიან, ოთხი მეფეა, რომელნიც მიწიდან აღდგებიან. შემდეგ უზენაესის წმიდები მიიღებენ სამეფოს და დაეუფლებიან სამეფოს სამუდამოდ, უკუნითი უკუნისამდე“ (დან.7:17,18).

ოთხი მსოფლიო იმპერია (ბაბილონი, მიდია-სპარსეთი, საბერძნეთი და რომი) უწყვეტად ენაცვლება ერთმანეთს იქამდე, სანამ იესოს მეორედ მოსვლის შემდეგ ღმერთი თავის მარადიულ სამეფოს არ დაამყარებს. 

დან.2-ის თანახმად ჩვენ ვცხოვრობთ ბოლო ჟამს, ქრისტეს მეორედ მოსვლის წინა პერიოდში, რომელიც მეოთხე და უკანასკნელ მიწიურ სამეფოს მოსდევს. 

მოცემული ისტორიული პერსპექტივა დაედება საფუძვლად მიმდინარე კვარტლის შესასწავლ თემას - ბიბლიური წინასწარმეტყველებების განმარტებას; კერძოდ, ალუზიებს (მითითებებს), ისტორიებს, სიმბოლოებსა და მეტაფორებს, რომლებიც გვიცხადებს დედამიწის ისტორიის დასკვნით მოვლენებთან დაკავშირებულ წინასწარმეტყველურ ჭეშმარიტებას. 

„ალუზია - (ლათ. allusio - ხუმრობა, მინიშნება), მხატვრულ-გამომსახველობითი ხერხია, რომელიც შეიცავს მინიშნებას ზეპირ ან წერით კულტურაში დამკვიდრებულ რომელიმე ლიტერატურულ, ისტორიულ, მითოლოგიურ ან პოლიტიკურ ფაქტზე“ (შეადარეთ: „ჰეროსტრატეს დიდება“, „რუბიკონის გადალახვა“, „მივედი, ვნახე, დავამარცხე“).

ჩვენ დავიწყებთ სამყაროს შექმნის აღწერიდან დაბადების წიგნში - ეს ისტორია მნიშვნელოვან როლს ასრულებს არა მხოლოდ წინასწარმეტყველებების, არამედ სხვა მოვლენების, განსაკუთრებით, ქრისტეს გოლგოთაზე გამომსყიდველი სიკვდილის გაგებაში.  შემდეგ შევეხებით ბაბილონის გოდოლის ისტორიას, საწმიდარში მსახურებას, ფსალმუნების წიგნს, ასევე რამდენიმე სხვა ისტორიას ძველი აღთქმიდან. წმიდა წერილის ყველა ამ ფრაგმენტში ჩვენ შევხვდებით სიმბოლოებს, მეტაფორებს, რომლებიც დაგვეხმარება, რომ გავიგოთ ბოლო ჟამთან დაკავშირებული წინასწარმეტყველებები, განსაკუთრებით კი ისინი, რომლებიც გამოცხადების წიგნშია ჩაწერილი. მაგრამ არის ერთი პირობა: მათი შესწავლა უნდა ხდებოდეს ლოცვითა და მორჩილებით.

ერთი კვარტალი, რა თქმა უნდა, არ იქნება საკმარისი იმისათვის, რომ ყველა ისტორია და სიმბოლო შევისწავლოთ, რომელიც წინასწარმეტყველური ჭეშარიტების გაცხადებას ემსახურება. შესაძლოა ამისთვის მთელი მარადიულობაც დაგვჭირდეს. მანამდე კი, ღვთის წყალობით, ვიკვლიოთ ყველაფერი, რაც ჩვენს ძალებშია.  

### ავტორის შესახებ:
შონ ბუნსტრა - მქადაგებელი, მედიაჯგუფის „წინასწარმეტყველების ხმა“ დირექტორი. გადაცემები მისი მონაწილეობით და მის მიერ დაწერილი წიგნები შთაგონების წყაროდ იქცა არაერთი ადამიანისთვის. თავისი მრავალწლიანი მსახურების განმავლობაში მას ყველა კონტინენტზე აქვს ჩატარებული სამახარობლო პროგრამები.
