---
title: ლაზარეს აღდგომა
date: 10/10/2024
---

იოანეს სახარების მე-11 თავი აღსავსეა მწუხარებით, მასში ნაუწყებია ძვირფასი მეგობრის ავადმყოფობის შესახებ (იოან. 11:1-3); მისი სიკვდილის დატირება (იოან. 11:19, 31, 33); დების ტირილითა და იმაზე მწუხარებით, რომ იესო არ იყო გვერდით, მაშინ ლაზარე ხომ არ მოკვდებოდა (იოან. 11:21, 32); და თავად იესოს ცრემლებით (იოან. 11:35).

იესო ლაზარეს სახლისკენ წასვლას ორი დღით აჭიანურებს (იოან. 11:6) და აღნიშნავს, რომ ეს მას ახარებს (იოან. 11:14, 15). მისი ქცევა არ იყო ნაკარნახევი უგულობით. იესო შეყოვნდა, რათა გაეცხადებინა ღვთის დიდება.

`წაიკითხეთ იოან. 11:38-44. ლაზარეს აღდგომის ისტორიაში რომელი ფაქტები ადასტურებს იესოს ღვთაებრიობას?`

უკვე ოთხი დღეა, რაც ლაზარე მკვდარია. ოთხი დღის შემდეგ მისმა სხეულმა ხრწნა დაიწყო. სწორედ ამის შესახებ თქვა მართამ: "უფალო, უკვე ყარს, რადგან მეოთხე დღეა, რაც დავმარხეთ" (იოან. 11:39). ეჭვგარეშეა, იესოს შეყოვნება მხოლოდ ხელს უწყობდა იმას, რომ მომავალი სასწაული ყოფილიყო უფრო გასაოცარი. აღადგინო გახრწნილი სხეული? კიდევ რა მოწმობის წარდგენა შეეძლო იესოს იმის სასარგებლოდ, რომ იგი ნამდვილად თვით ღმერთია?

და როგორც ღმერთს, მას, ვინც თავდაპირველად შექმნა სიცოცხლე, იესოს გააჩნდა ძალაუფლება სიკვდილზე. ამგვარად, იესო გამოიყენებს ამ შესაძლებლობას, ლაზარეს სიკვდილს, რათა გააცხადოს უმნიშვნელოვანესი ჭეშმარიტება თავის შესახებ. იესომ უთხრა მართას: "მე ვარ აღდგომა და სიცოცხლე, ვინც მე მიწამებს, კიდეც რომ მოკვდეს, იცოცხლებს. ყველა, ვინც ცოცხალია და ჩემი მორწმუნეა, არ მოკვდება უკუნისამდე" (იოან. 11:25, 26).

ზუსტად ისე, როგორც იესომ აჩვენა, რომ იგი არის სოფლის ნათელი (იოან. 8:12; 9:5) და უსინათლოს უბოძა მხედველობა (იოან. 9:7), ასევე აქ ის მკვდრეთით აღადგენს ლაზარეს (იოან. 11:43, 44) და აჩვენებს, რომ იგი არის აღდგომა და სიცოცხლე (იოან. 11:25).

`პირადად თქვენთვის ვინ არის იესო ქრისტე?`

`პირადად თქვენ რატომ აღიარებთ და იღებთ (ან არ იღებთ) იესო ქრისტეს ღმერთად?`

ეს სასწაული უფრო მეტად, ვიდრე სხვა ნებისმიერი, წარმოაჩენს იესოს როგორც სიცოცხლის მომნიჭებელს, როგორც ღმერთს. იგი ადასტურებს იოანეს მრწამსს, რომ იესო არის ღვთაებრივი ღვთის ძე და თუკი მას ვიწამებთ, მოვიპოვებთ მარადიულ სიცოცხლეს (იოან. 20:30, 31).

თუმცა ამ საოცარი ისტორიის დასასრულს (იოან. 11:45-54), როცა ამ სასწაულის ნახვის შემდეგ მრავალმა ირწმუნა (იოან. 11:45), ჩანს სამწუხარო ირონია. იესო გვიჩვენებს, რომ მას ძალუძს მკვდრების შემობრუნება სიცოცხლისკენ, ხოლო სულიერი ხელმძღვანელები გეგმავენ მის სიკვდილს. რა მაგალითია ადამიანური სისუსტისა ღმერთის სიბრძნისა და ძალის საპირისპიროდ!
