---
title: ბრმადშობილის განკურნება, ნაწილი 1
date: 08/10/2024
---

`წაიკითხეთ იოან. 9:1-16. მოწაფეთა აზრით, რა იყო ამ ადამიანის სიბრმავის მიზეზი?`

`როგორ გამოასწორა იესომ მათი მცდარი წარმოდგენები სიბრმავის მიზეზებთან დაკავშირებით?`

მოწაფეებმა სიბრმავე დააკავშირეს ცოდვასთან. ძველაღთქმისეული გარკვეული ნაწყვეტები ნამდვილად საუბრობს ამის შესახებ (შეად. გამ. 20:5; 4მეფ. 5:15-27; 2მეფ. 15:5; 2ნეშტ. 26:16-21), მაგრამ იობის ისტორია გვამცნობს, რომ დაავადების მიზეზი შეიძლება სხვა რამეში მდგომარეობდეს.

იესო განმარტავს შემთხვევას, პირდაპირ არ უგულებელყოფს ცოდვისა და ტანჯვას შორის არსებულ კავშირს, მაგრამ, ამ შემთხვევაში, მიუთითებს მის უმაღლეს მიზანზე: იგი დაშვებულია, რომ მის განკურნებაში განდიდდეს ღმერთი. ეს ისტორია გარკვეულწილად ჰგავს შექმნის ისტორიას, როცა ღმერთმა შექმნა პირველი ადამიანი მიწის მტვრისაგან (დაბ. 2:7); შემოქმედის მსგავსად, იესო ზელს თიხას, რათა "თავიდან შექმნას" ბრმა და აღავსოს ის, რაც არ მიეცა მუცლადყოფნის განვითარების დროს.

მათეს, მარკოზისა და ლუკას სახარებებში სასწაულების შესახებ ისტორიებს გაჩნია საერთო სტრუქტურა: აღინიშნება ადამიანის დაავადება, შემდეგ ავადმყოფი მიჰყავთ იესოსთან, უფალი მას კურნავს, განკურნებას თან სდევს ღმერთის განდიდება.

ბრმადშობილის განკურნების სასწაული მთავრდება იოან. 9:7-ში. ამის შემდეგ იმართება ხანგრძლივი საუბარი განკურნებულსა და რელიგიურ ლიდერებს შორის. იგი ტრიალებს ორი ურთიერთდაკავშირებული წარმოდგენების გარშემო: ცოდვა/ღვთის საქმეები და სიბრმავე/მხედველობა.

იოან. 9:14-მდე მახარობელი არ აცნობს მკითხველს, რომ იესომ ეს სასწაული მოიმოქმედა შაბათ დღეს, რაც, ტრადიციების თანახმად, მის დარღვევად ითვლებოდა. ამგვარად, ფარისეველები იესოს თვლიდნენ შაბათის დამრღვევად, ამიტომ მათთვის იგი ვერ იქნებოდა ღვთისგან გამოგზავნილი. სხვა მოწმეებს კი ეს სასწაული არ აძლევდა მოსვენებას და ფიქრობდნენ, რომ ცოდვილი ვერ მოიმოქმედებდა ასეთ ნიშნებს (იოან. 9:16).

კამათი არ სრულდებოდა, მაგრამ უკვე დაყო ადამიანები ჯგუფებად. ბრმა აშკარად აცნობიერებს, თუ ვინ არის იესო, ხოლო რელიგიური ლიდერები "ბრმანი" არიან ამ საკითხში.

`რას გვეუბნება ეს ისტორია "დაბრმავების" საშიშროების შესახებ? როდესაც საკუთარი მრწამსითა და ტრადიციებით ვხელმძღვანელობთ, რის გამო შეიძლება ვერ დავინახოთ მნიშვნელოვანი ჭეშმარიტებები?`
