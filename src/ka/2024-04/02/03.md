---
title: "ესაა ჭეშმარიტად ის წინასწარმეტყველი"
date: 07/10/2024
---

`წაიკითხეთ იოან. 6:14, 15, 26-36. როგორ აღიქვა ხალხმა ეს სასწაული? როგორ მიაქვს იესოს მათ გაგებამდე ის აზრი, თუ ვინ არის იგი?`

იუდეველები ელოდებოდნენ მიწიერ მესიას, რომელიც მათ გაათავისუფლებდა რომის იმპერიის უღელისგან. ორი ურთულესი ამოცანა, რომელიც ომში გვხვდება, არის: მეომრების დაპურება და ზრუნვა დაჭრილებსა და მკვდრებზე. იესომ თავისი სასწაულებით გვიჩვენა, რომ მას შეუძლია განახორციელოს ერთიც და მეორეც.

მაგრამ იესო არ მოსულა ამისთვის, ამაში არ ყოფილა მისი სასწაულის მიზანი. ამის ნაცვლად ხუთი ათასი ადამიანის დაპურების ისტორია საშუალებას იძლეოდა თვალსაჩინოდ ეჩვენებინა, რომ იგი სიცოცხლის პურია, რომ თავად ღმერთი ჩამოვიდა ზეციდან. იესომ თქვა: "მე ვარ პური სიცოცხლისა. ჩემთან მომსვლელს არ მოშივდება" (იოან. 6:35).

იოანეს სახარებაში ეს არის ერთ-ერთი "მე ვარ"-ის მტკიცებულება, როცა "მე ვარ" დაკავშირებულია იესოს მიერ საკუთარ თავზე წარმოთქმულ მტკიცებულებებთან დაკავშირებით ("მე ვარ", იოან. 4:26; 6:20; "პური სიცოცხლისა", იოან. 6:35, 41, 48, 51; "ნათელი სოფლისა", იოან. 8:12, 18, 24, 28, 58; "კარი", იოან. 10:7, 9; "მწყემსი კეთილი", იოან. 10:11, 14; "აღდგომა და სიცოცხლე", იოან. 11:25; 13:19; "გზა, ჭეშმარიტება და სიცოცხლე", იოან.14:6; "ვაზი ჭეშმარიტი", იოან. 15:1, 5; "მე ვარ", იოან. 18:5, 6, 8). თითოეული მათგანი მიუთითებს მნიშვნელოვან ჭეშმარიტებაზე იესოს შესახებ. მტკიცებულება "მე ვარ" გვაკავშირებს გამ. 3-თან, სადაც ღმერთი მოსეს წარუდგება, როგორც დიდებული "მე ვარ" (შეად. იოან. 8:58). ზუსტად იესო არის ეს დიდებული "მე ვარ". მაგრამ ყველამ ვერ გაიგო ეს.

"მაგრამ ადამიანებმა არ ისურვეს ღვთიური ჭეშმარიტების მიღება. იესომ აღასრულა ყოველი წინასწარმეტყველება მესიის შესახებ, მაგრამ ანგარების გამო ისინი უფრო მეტს ელოდნენ მისგან. დიახ, ქრისტემ ერთხელ ათასობით ადამიანი დააპურა ქერის პურით, მაგრამ მოსეს დღეებში ისრაელი ზეციური მანანით ორმოცი დღე იკვებებოდა და მესიისგანაც უფრო მეტ კურთხევას მოითხოვდნენ. დაუკმაყოფილებელი გრძნობით ეკითხებოდნენ ისინი ერთმანეთს: თუკი იესომ ასეთი სასწაულები მოახდინა, რომელთა მოწმეც ისინი იყვნენ, მაშინ რატომ არ აძლევს იგი სიჯანსაღეს, ძალას და სიმდიდრეს თავის ხალხს? რატომ არ იხსნის მას დამპყრობლებისაგან და არ შემოსავს ძალითა და დიდებით. იგი ამტკიცებს, რომ ღვთის მიერ არის მოვლინებული, მაგრამ უარი თქვა ისრაელის ტახტზე - ამ საიდუმლოს ამოხსნა მათ არ შეეძლოთ და მაცხოვრის უარი არასწორად ახსნეს. ბევრმა იფიქრა, რომ იესომ ვერ გაბედა სამეფო ტახტზე თავისი უფლებების გამოცხადება, რადგან ეჭვი ეპარებოდა დედამიწაზე თავისი მისიის ღვთიური არსისა. ასე გაუხსნეს თავიანთი გულები მათ ურწმუნოებას და სატანის მიერ დათესილმა თესლმა შესაბამისი ნაყოფი გამოიღო - გაუგებრობა და განდგომილება" (ე. უაითი. ქრისტე - წუთისოფლის იმედი, გვ. 385).

ადამიანები ეძიებდნენ მატერიალურ სარგებელს იმ ჭეშმარიტების ნაცვლად, რომელსაც მიჰყავს ისინი მარადიულ სიცოცხლესთან. ეს არის ხაფანგი, რომელშიც შეიძლება გაებას ნებისმიერი ჩვენგანი, თუკი არ ვიქნებით ფხიზლად.

`როგორ ავარიდოთ თავი მატერიალური კეთილდღეობების დევნას სულიერების საზიანოდ?`
