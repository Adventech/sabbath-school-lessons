---
title: ხუთი ათასის დაპურება
date: 06/10/2024
---

იოან. 6:4, 5-ში მოციქული გადაუხვევს თხრობას, რათა მიუთითოს იესოს მიერ ხუთი ათასი ადამიანის დაპურების დროზე: იგი მოხდა პასექამდე ცოტა ხნით ადრე. ეს დღესასწაული ახსენებდა ისრაელიანებს ეგვიპტიდან გამოსვლასა და გათავისუფლებას. საპასექო კრავი მოკვდა პირმშოთა ნაცვლად და ისინი გადაურჩნენ სიკვდილს. ეს მსხვერპლი მიუთითებდა ჩვენ გამო იესოს სიკვდილზე. ჯვარზე სასჯელი, რომელიც ჩვენ დავიმსახურეთ ჩვენი ცოდვების გამო, იესოს დააწვა. ქრისტე არის ჩვენი პასექი, იგი ნამდვილად დაიკლა ჩვენ გამო (1კორ. 5:7).

"მან თავის თავზე აიღო დანაშაული ურჯულოების გამო, ხოლო, როცა მამამ სახე მოარიდა, ეს ვერ აიტანა მისმა გულმა და სიცოცხლემ დატოვა იგი. ეს უდიდესი მსხვერპლი გაღებულ იქნა ცოდვილთა გამოსასყიდად" (ე. უაითი. დიადი ბრძოლა, გვ. 540).

`წაიკითხეთ იოან. 6:1-14. იესო ქრისტეს ღვთაებრიობის რა მტკიცებულებებს შეიცავს ხუთი ათასი ადამიანის დაპურების სასწაული?`

ამ ისტორიის უამრავი დეტალი შეესაბამება გამოსვლის მოვლენებს. პასექის დრო (იოან. 6:4) მიუთითებს ეგვიპტეში მონობისგან გათავისუფლებაზე. იესო ადის მთაზე (იოან. 6:3), როგორც მოსე ავიდა სინას მთაზე. იესო ცდის ფილიპეს (იოან. 6:5, 6) ისევე, როგორც უდაბნოში გამოიცადნენ ისრაელიანები. პურის გამრავლება (იოან. 6:11) გვაგონებს მანანას. დარჩენილი საკვების აკრეფა (იოან. 6:12) შეესაბამება იმას, თუ როგორ აგროვებდნენ ისრაელიანები მანანას. დარჩენილი საჭმლის თორმეტი გოდორი (იოან. 6:13) უდრის ისრაელთა ტომებს. ხალხის მიერ იესოს იმ წინასწარმეტყელად აღქმა, რომელიც უნდა მოსულიყო წუთისოფელში (იოან. 6:14), გვაგონებს ფრაზას: "წინასწარმეტყველი, როგორც მოსე", რომლის შესახებ ნაწინასწარმეტყველებია რჯლ. 18:15-ში. ეს ყველაფერი იესოზე მიუთითებს, როგორც ახალ მოსეზე, რომელიც მოვიდა თავისი ერის გასათავისუფლებლად.

ამგვარად, იოანე გვიჩვენებს, რომ იესო არა მხოლოდ ახდენს ნიშნებსა და სასწაულებს, არამედ ამ ნიშნებს მათ კონტექსტში უნდა გააჩნდეს განსაკუთრებული არსი იუდეველი ერისთვის. შინაარსობრივად, იგი მათ მიუთითებდა საკუთარ ღვთაებრიობაზე.

`კიდევ ერთხელ წაიკითხეთ იოან. 6:10. რა გამოსახულება წარმოგვიდგება ფსალმუნის წიგნიდან, როცა ვკითხულობთ ფრაზას "ხშირი ბალახი"? (მინიშნება: ხშირი ბალახი - ხასხასა მოლი).`
