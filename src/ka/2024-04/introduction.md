### იოანეს სახარება: ძირითადი თემები

თეირანის ერთ-ერთ მაღაზიაში გამოფენილ სპარსულ ხალიჩაზე ოსტატურად იყო ამოქარგული შვეიცარიის უღრანი ტყის პეიზაჟი: მთები, ჩანჩქერი, ფირუზისფერი ტბა, გორაკების გატყევებული ფერდობები და ღრუბლიანი უძირო ლურჯი ცა.

მაღაზიაში შემოსულებს დიდი ხანი შეეძლოთ დაეთვალიერებინათ მისი დეტალები: კვანძთა რაოდენობა კვადრატულ სანტიმეტრში, ქსოვილი, გამოყენებული საღებავები ერთი სიტყვით, ამ ხალიჩის შემადგენელი ერთად აღებული ყველა წვრილმანი.

მაგრამ ყურადღების გამახვილება შეიძლებოდა არა მხოლოდ წვრილმან, არამედ თვალწარმტაც დეტალებზე, რომლებიც ხალიჩას ანიჭებდა მის განუმეორებელ კოლორიტს: ტბაში არეკლილი ზეცა; მთის მწვერვალებით დაფარული თოვლი; ხავსის მუქი სიმწვანით დაჩრდილული მწვანე ტყე. ეს შემადგენლები ისე ეხამებოდნენ ერთმანეთს, რომ ქმნიდა ხელოვნების ნიმუშს, რომელიც წარმოადგენდა ალპების მშვიდი კუთხის დიდებულებას.

ამ კვარტალში შევისწავლით ოსტატურად შექმნილ სხვა შედევრს: ეს არის ნაწარმოები და არა ტილოზე ფუნჯით შექმნილი სურათი; არც ფოტო მოხდენილ ჩარჩოში და არც ოსტატურად ნაქსოვი ხალიჩა - ეს არის ღვთის სიტყვა, რომელიც არაჩვეულებრივად არის წარმოდგენილი იოანეს სახარებაში.

სიტყვები მნიშვნელობას იძენს თავიანთ კონტექსტში. წმიდა წერილის მნიშვნელობის გასაგებად, აუცილებელია მისი შესწავლა კონტექსტში: მის უშუალო წინადადებებში, თავებში, აბზაცებში, აგრეთვე მთელი ბიბლიის ნათელში, რადგან მთელი ბიბლია შთაგონებულია სულიწმიდით, მისი თითოეული ნაწილი უნდა შევისწავლოთ მთელი ბიბლიის კონტექსტში.

ამ კვარტალში ჩვენს მიზანს წარმოადგენს, რომ გავაცნობიეროთ იოანეს სახარების უწყება. იგი სხვა სახარებებს შორის იმით არის უნიკალური, რომ მასში ხაზგასმულია იესოს პირადი საუბრები ერთ ან ორ ადამიანთან, როგორებიც იყვნენ: ნათანაელი, ნიკოდემოსი, ჭასთან მყოფი დედაკაცი, ბეთ-ხაზდას საბანელთან მყოფი დავრდომილი, ბრმადშობილი, ლაზარე და მისი დები, პილატე, პეტრე და თომა. ამ საუბრების უმეტესი ნაწილი მხოლოდ ამ სახარებაში გვხვდება.

მეოთხე სახარება არის ღვთის სიტყვა, რომელიც გადმოგვეცა იოანე მოციქულის მეშვეობით. როგორც მთელი ბიბლია, ეს სახარებაც დაიწერა ღვთის ნების და არა ადამიანის ნების თანახმად. იოანე იყო მხოლოდ იარაღი, რომელიც სულიწმიდამ გამოიყენა, რათა გადმოეცა მრავალი მნიშვნელოვანი ჭეშმარიტება და თემა: სიტყვა (ბერძნ. ლოგოს), ნათელი, პური, წყალი, სულიწმიდა, ერთიანობა, ნიშნები, მოწმობანი და წინასწარმეტყველება. ეს ჭეშმარიტებები და თემები ერთმანეთს აძლიერებს და შუქს ჰფენს მთელი ამ სახარების განმავლობაში.

ბიბლიის შესწავლის დროს ხშირად ვამახვილებთ ყურადღებას სიტყვისა თუ მცირე ნაწყვეტის მნიშვნელობაზე. ჩვენ ვაზუსტებთ სიტყვის მნიშვნელობას ბიბლიურ ლექსიკონში, შევისწავლით გრამატიკას, უშუალო კონტექსტს, ისტორიულ კონტექსტს და ა. შ. ხალიჩის მაგალითიდან გამომდინარე, ვუღრმავდებით კვადრატულ სანტიმეტრში კვანძების რაოდენობის შესწავლას, მის ქსოვილს, საღებავებს. ყველა ეს დეტალი მნიშვნელოვანია. მაგრამ დეტალების განხილვისას, ყურადღებიდან არ გამოგვრჩეს სურათის საერთო ხედიც.

მსგავსად სპარსული ხალიჩისა, რომელსაც გადაჰყავს ადამიანი იმ არაჩვეულებრივ ალპურ მიდამოებში, რომლებიც ამოქარგულია მასზე, იოანეს სახარებაც ჩვენს ყურადღებას მიმართავს იესო ქრისტეს ცხოვრებასა და მსახურებაზე, რომლის შეცნობაც გვანიჭებს მარადიულ სიცოცხლეს. დეტალები გვეხმარება აღვიქვათ საერთო სურათი; იოანეს სახარების საერთო სურათია - ზეციდან ბოძებული ჩვენი უფლისა და მხსნელის, იესოს გამოცხადება.

ედვარდ ზინკე - წარსულში მეშვიდე დღის ადვენტისტთა ეკლესიის გენერალური კონფერენციის ბიბლიური კვლევის ინსტიტუტის დირექტორის ყოფილი მოადგილე. იგი მონაწილეობს ეკლესიის მრავალ პროექტში და მრავალი საბჭოს წევრია, მათ შორის ელენ უაითის მემკვიდრეობის კომიტეტის ვიცე-თავმჯდომარე და "ადვენტისტ რევიუ"-ს უფროსი კონსულტანტი. მას მინიჭებული აქვს სხვადასხვა ადვენტისტური უნივერსიტეტის სამი საპატიო დოქტორის ხარისხი, ცხოვრობს მერილენდის შტატში.

თომას შეპარდი - ფილოსოფიის დოქტორი, საჯარო ჯანმრთელობის დაცვის დოქტორი, მეშვიდე დღის ადვენტისტთა ენდრიუსის უნივერსიტეტის სასულიერო სემინარიაში ახალი აღთქმის კვლევის უფროსი სამეცნიერო თანამშრომელი; იგი იქ კითხულობს ლექციებს 2008 წლიდან. ის და მისი მეუღლე შერი შეპარდი, სამედიცინო მეცნიერებათა დოქტორი, მისიონერულ მსახურებას ეწეოდნენ მალავიაში, აფრიკასა და ბრაზილიაში. მათ ჰყავთ ორი ზრდასრული შვილი და ექვსი შვილიშვილი.