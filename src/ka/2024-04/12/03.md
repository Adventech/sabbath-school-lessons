---
title: "აჰა, კაცი!"
date: 16/12/2024
---

`წაიკითხეთ იოან. 18:38-19:5. როგორ ცდილობდა პილატე დაერწმუნებინა ბრბო, რომ ეთხოვათ იესოს გათავისუფლება?`

პილატეს არ დაუცდია იესოს პასუხისთვის ჭეშმარიტების შესახებ კითხვაზე. ნაცვლად ამისა, იგი დაუბრუნდა ბრბოს, რათა ეცადა დაერწმუნებინა შეკრებილნი. მათთან დიალოგის დროს, ნაცვლად იმისა, რომ იესო უბრალოდ გაეთავისუფლებინა, მან საკუთარი თავი ჩააყენა არახელსაყრელ მდგომარეობაში. რელიგიური ხელმძღვანელები დარწმუნდნენ, რომ პროკურორზე შეუძლიათ ბრბოს მეშვეობით ზეგავლენის მოხდენა.

პილატე ეყრდნობა წეს-ჩვეულებას, რომ ერთი პატიმარი გაათავისუფლოს პასექის დროს და ეკითხება ხალხს, სურთ თუ არა, რომ გაუშვას "იუდეველთა მეფე". საოცარი და მეტად ირონიულია, მაგრამ ხალხი ითხოვს ავაზაკის - ბარაბას, გათავისუფლებას და არა - უდანაშაულო იესოსი.

ახლა იწყება იესოს აბუჩად აგდება და დამცირებები. რომაელი მეომრები წნავენ ეკლის გვირგვინს, მოაცვამენ ძოწეულს, თაყვანს სცემენ და დამცინავად ესალმებიან, როგორც იუდეველთა მეფეს, ეს წააგავს იმპერატორის მისალმებას, მაგრამ აქ შეგნებულად დასცინიან.

პილატეს ბრბოს მოწყალების იმედი ჰქონდა და ჩანს, რომ ეძებს იესოს გათავისუფლების საშუალებას. მას გამოჰყავს ეკლის გვირგვინსა და ძოწეულში შემოსილი იესო. სცენა, რომელიც იოანეს არ დაუკომენტარებია, გვიჩვენებს იესოს სამეფო სამოსის პაროდიაში, მმართველი კი ხალხს ეუბნება: "აჰა, კაცი!" (იოან. 19:5). ეს მკითხველს ახსენებს იოანე ნათლისმცემლის სიტყვებს იოან. 1:29-ში: "აჰა, ღვთის კრავი, რომელმაც აიღო სოფლის ცოდვა". ირონიულად, წარმართი მმართველი ისრაელს წარუდგენს მესიას სამეფო შესამოსელში.

თუმცა, როგორც ნაჩვენებია იოან. 19:6-16-ში, ბრბო მოუწოდებს მას, რომ ჯვარს აცვას იესო, ემყარება რა მის მტკიცებას, რომ ის არის ღვთის ძე. ეს აშინებს პილატეს, რომელიც კიდევ უფრო მეტად ცდილობს იესოს გათავისუფლებას. მაგრამ ხელმძღვანელები გადაჭრიან იესოს ბედს და აცხადებენ, რომ მისი გათავისუფლება ნიშნავს კეისრის წინააღმდეგ გამოსვლას. მათ იციან, რომ პილატეს კეისრისადმი ერთგულება ნიშნავს იმას, რომ მას არ შეეძლება გაათავისუფლოს ის, ვისაც მეფის როლზე აქვს პრეტენზია. ხელმძღვანელები ამბობენ, რომ მათ არ ჰყავთ მეფე, გარდა კეისრისა. ამგვარად, მათი ღრმა სიძულვილი იესოსადმი უფრო ძლიერი იყო, ვიდრე მათი ეროვნული მისწრაფებები. იმისთვის, რომ იესო თავიდან მოეშორებინათ, ისინი მზად იყვნენ დაეთმოთ მოთხოვნები ეროვნულ ავტონომიაზე.

`რამდენად შემზარავია: წარმართ ხელმძღვანელს სურს იესოს გათავისუფლება, ამ დროს კი ხალხის სულიერ ხელმძღვანელებს, რომელთაც უნდა ეღიარებინათ იგი, სურდათ მისი ჯვარცმა! რა შეგვიძლია ვისწავლოთ აქედან?`
