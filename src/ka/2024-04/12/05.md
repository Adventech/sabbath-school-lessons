---
title: ცარიელი სამარხი
date: 18/12/2024
---

`წაიკითხეთ იოან. 20:1. რომელ დღეს აცვეს ჯვარს იესო და რომელ დღეს აღდგა იგი?`

`რას გვეუბნება ეს ფაქტი შაბათთან დაკავშირებით?`

იესო მოკვდა პარასკევს გვიან საღამოს და აღდგა კვირადღეს დილით ადრე. რადგან, როცა მას კრძალავდნენ, უკვე შაბათი ახლოვდებოდა (იოან. 19:42), დაკრძალვის ცერემონიალი ნაჩქარევად სრულდებოდა და ვერ დასრულდა. როგორ ძლიერაც არ უნდა ჰყვარებოდათ მის მიმდევრებს იესო, ისინი იცავდნენ შაბათს და არ მისულან სამარხთან (შეადარეთ მარკ. 16:1; ლუკ. 23:56). შაბათის შემდეგ რამდენიმე დედაკაცმა შეიძინა ნელსაცხებელი, რათა მიეტანა სამარხთან კვირადღეს დილით. მათდა გასაკვირად, ქვა გადაგორებული იყო, ხოლო სამარხი ცარიელი აღმოჩნდა.

მარიამ მაგდალინელი ერთ-ერთი იყო მათ შორის, ვინც დილით ადრე მივიდა სამარხთან. იგი გაიქცა, რომ მოეთხრო პეტრესთვის და იოანესთვის ის, რაც იხილა. ორი მამაკაცი გაიქცა იქით. იოანემ დაასწრო პეტრეს და პირველმა მოირბინა. დაიხარა რა, მან შიგნით შეიხედა და დაინახა დაწყობილი ტილოები, რომლებშიც იესო იყო გახვეული. მაგრამ სამარხში არ შესულა.

თუმცა პეტრე შიგნით შევიდა და დაინახა დაწყობილი ტილოები. მან აგრეთვე იხილა სახისთვის განკუთვნილი სუდარა, რომელიც იესოს თავზე ჰქონდა შემოხვეული, მაგრამ იგი იმ ტილოებთან ერთად არ იდო. ის ცალკე იყო დახვეული ერთ ადგილას.

`წაიკითხეთ იოან. 20:3-10. აღწერეთ სურათი, რომელიც იხილეს მოწაფეებმა, როცა მიირბინეს სამარხთან.`

მას შემდეგ, რაც პეტრე შევიდა სამარხში, იოანეც შეჰყვა. იოან. 20:8-ში ნათქვამია, რომ იგი შევიდა, დაინახა და იწამა. რატომ ირწმუნა იოანემ, რომ იესო მკვდრეთით აღდგა, როცა დაინახა დაწყობილი ტილოები და ცალკე დაკეცილი სუდარა?

ამ შეკითხვას რომ ვუპასუხოთ, აუცილებელია, პირველ რიგში, დავფიქრდეთ, თუ რატომ იყო საერთოდ სამარხი ცარიელი. ყველაზე ტიპური პასუხი: აქ იყვნენ სამარხის მძარცველნი. მაგრამ ეს ახსნა-განმარტება შეუძლებელია შეესაბამებოდეს სიმართლეს სამი მიზეზით. პირველ რიგში, მათე გვამცნობს, რომ სამარხს იცავდნენ (მათ. 27:62-66), რაც ძარცვას ნაკლებად სავარაუდოს ხდის. მეორე მხრივ, სამარხის მძარცველნი, ჩვეულებისამებრ, იპარავდნენ ძვირფას ნივთებს და არა გახრწნილ სხეულებს. მესამე მხრივ, სამარხის მძარცველნი ჩქარობენ და არ კეცავენ ტილოებს. არ არის გასაკვირი, რომ როცა იოანემ დაინახა დაკეცილი სუდარა, მან ირწმუნა, რომ იესო მკვდრეთით აღდგა.
