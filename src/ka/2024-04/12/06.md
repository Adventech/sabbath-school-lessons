---
title: იესო და მარიამი
date: 19/12/2024
---

`წაიკითხეთ იოან. 20:11-15. რა კითხვა დაუსვა აღმდგარმა იესომ მარიამს?`

`იფიქრეთ ამ კითხვის ფარულ არსზე. როგორ ფიქრობთ, თქვენ რა კითხვას დაგისვამდათ იესო, თუკი დღეს შეგხვდებოდათ? თქვენ რას ეძებთ სინამდვილეში დღეს თქვენს ცხოვრებაში?`

მარიამი ბოლოჯერ არის ნახსენები მაშინ, როცა იგი უყვება პეტრესა და იოანეს ცარიელი სამარხის შესახებ (იოან. 20:2). ისინი გაიქცნენ სამარხთან, იგი კი იქ მოგვიანებით დაბრუნდა. მას შემდეგ, რაც პეტრემ და იოანემ დაათვალიერეს სამარხი, ისინი გარეთ გამოვიდნენ. მაგრამ მარიამი დაბრუნდა და ტირილში დაჰყო იქ გარკვეული დრო. ეჭვგარეშეა, უკანასკნელი რამდენიმე დღის განმავლობაში მან ბევრი იტირა. და ახლა ესეც? ქალმა დაიხარა და შიგნით შეიხედა.

მისდა გასაკვირად, სამარხში იჯდა ორი ანგელოზი თეთრებში გამოწყობილი იქ, სადაც მანამდე იდო იესოს სხეული. მათ ჰკითხეს მას: "ქალო, რატომ სტირი?" (იოან. 20:13). ქალის მწუხარება იმაში მდგომარეობდა, რომ მისი უფალი წაიყვანეს და მან არ იცის, თუ სად დაასვენეს იგი.

`წაიკითხეთ იოან. 20:16-18. როგორ მოიქცა მარიამი, როცა გაიგო, რომ ქრისტე ცოცხალია?`

`რისკენ გიბიძგებს მარიამის ქმედება, მან ხომ მოწაფეებს აუწყა ცოცხალი უფლის შესახებ?`

მარიამი მობრუნდა და ცრემლებით დაბინდული თვალებით დაინახა ვიღაც, ვინც მის უკან იდგა. სიტყვებით, რომლებიც ჰგავდა ანგელოზის სიტყვებს, მან მას მიმართა: "ქალო, რატომ სტირი, ვის ეძებ?" (იოან. 20:15). იგი ვარაუდობს, რომ მებაღეს ესაუბრება და სთხოვს, რომ დაეხმაროს იესოს სხეულის მოძებნაში.

უცნობი წარმოთქვამს მხოლოდ ერთ სიტყვას: "მარიამ!" ეს იყო გამოცხადება, რომელიც შედგებოდა ერთი სიტყვისგან, რომელმაც შეცვალა მისი სამყარო. უცაბედად გაოგნებული მარიამი ხვდება, რომ მას აღმდგარი იესო ესაუბრება და ცნობს მას. იესო მტკიცედ განუცხადებს, რომ არ დააყოვნოს იგი, რადგან უნდა ამაღლდეს თავის მამასთან. ის კი უნდა წავიდეს მოწაფეებთან და უამბოს, რომ იგი უნდა ამაღლდეს "ჩემს მამასთან და თქვენს მამასთან, ჩემს ღმერთთან და თქვენს ღმერთთან" (იოან. იოან. 20:17). მარიამმა შეასრულა თავისი მისია. მან უამბო მოწაფეებს, რომ იხილა უფალი, აგრეთვე აცნობა ყველა სხვა დანარჩენი დეტალი, რომელიც იესომ მას გაუზიარა (იოან. 20:18).

`წაიკითხეთ 1კორ. 15:12-20. პავლეს სიტყვების თანახმად, რა იქნებოდა ჩვენი ქრისტიანული რწმენის სარგებელი, თუკი ქრისტე არ აღდგებოდა მკვდრეთით?`
