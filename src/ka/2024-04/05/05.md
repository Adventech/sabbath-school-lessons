---
title: იესოს გამოცხადება
date: 30/10/2024
---

`წაიკითხეთ იოან. 4:16-24. რა გააკეთა იესომ, რომ ეჩვენებინა ამ დედაკაცისთვის: მან იცის მისი ყველაზე ღრმა და დაფარული საიდუმლოებები? როგორ აღიქვა მან ეს?`

ნათელი მეტად დამაბრმავებელი იყო, რომ პირდაპირ შეგეხედა. დედაკაცი კვლავ ცდილობს დამალოს თავისი მდგომარეობა, როცა იესოს წინასწარმეტყველად აღიარებს. იგი იესოს ეკითხება იუდეველებსა და სამარიელებს შორის არსებულ რელიგიურ უთანხმოებებზე, იმაზე, თუ სად უნდა სცენ თაყვანი.

პასუხად იესომ მიუთითა, რომ სამარიელებმა არ იციან, თუ რას სცემენ თაყვანს. მათი ღვთისმსახურება იყო იუდაიზმისა და წარმართობის აღრევა. იუდეველები თაყვანს სცემდნენ ღმერთს, რომელიც აცხადებს საკუთარ თავს - ეს კიდევ ერთი მნიშვნელოვანი ჭეშმარიტება იყო სამარიელი დედაკაცისთვის.

ჭეშმარიტი ღმერთის თაყვანისცემა არ არის მიჯაჭული ადგილზე. ამგვარად, დისკუსიას ადგილთან დაკავშირებით არანაირი კავშირი არ ჰქონდა საუბართან. რადგან ღმერთი არის სული და ვინც მას თაყვანს სცემს, ეს უნდა გააკეთოს სულსა და ჭეშმარიტებაში. დედაკაცმა იესოსგან მიიღო მარტივი ჭეშმარიტება და მზად იყო დიდისთვისაც.

`წაიკითხეთ იოან. 4:25, 26. როგორ გაუცხადა იესომ მას, თუ ვინ არის იგი?`

ოთხივე სახარებაში ეს არის ერთადერთი ნაწყვეტი სამსჯავრომდე, სადაც იესო პირდაპირ უცხადებს ვინმეს, რომ იგი არის მესია. და მან ეს გააკეთა არა ხალხის სიმრავლის ან მნიშვნელოვანი პერსონის წინაშე, არამედ უცნობი სამარიელი დედაკაცის წინაშე იაკობის ჭასთან ერთი-ერთზე ყოფნისას. იგი დაინტერესებულია ნებისმიერი მარტოსული ადამიანით, რომელიც გრძნობს გაუცხოებას და მარტოსულობას.

და აი, ამ დედაკაცს, რომელიც არა მხოლოდ უცხო კულტურის წარმომადგენელი იყო, არამედ არც მაღალი მორალური თვისებები გააჩნდა, იესო მას პირდაპირ უცხადებს, თუ ვინ არის იგი. და როცა მან აცნობა მას, რომ მან იცის მისი ყველაზე ბნელი საიდუმლოებები, ამით მიანიჭა მას უდიდესი საშუალება, რომ ერწმუნა მისი.

`რას გვეუბნება ეს ისტორია იმის შესახებ, თუ რატომ უნდა დაანგრიოს სახარებამ კედლები, რომლებსაც ჩვენ, ადამიანები, ვაშენებთ ჩვენ შორის?`
