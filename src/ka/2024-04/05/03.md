---
title: დედაკაცი ჭასთან
date: 28/10/2024
---

`წაიკითხეთ იოან. 4:7-15. როგორ იყენებს იესო ამ შეხვედრას, რათა დაიწყოს დედაკაცის წინაშე მოწმობა? მახარობლობის რა გაკვეთილები მიიღეთ იესოს ამ მეთოდიდან გამომდინარე?`

"მაგრამ სიძულვილი იუდეველებსა და სამარიელებს შორის იმდენად დიდი იყო, რომ ქალი თავს იკავებდა მგზავრის მიმართ თანაგრძნობის გამოვლენისაგან. მაცხოვარი კი შეეცადა მასთან საერთო ენის გამონახვას და რბილად, როგორც ეს ღვთიურ სიყვარულს სჩვევია, თხოვნით მიმართა მას, თვითონ კი არ ჩქარობდა რაიმეს შეთავაზებას. ქალს შეეძლო მისი თხოვნა არ შეესრულებინა, მაგრამ ნდობა ნდობას იწვევს" (ე. უაითი, ქრისტე - წუთისოფლი იმედი, გვ. 184).

როგორც ნიკოდემოსთან შეხვედრის დროს, იესომ აჩვენა, რომ მან იცის ადამიანთა გულების მდგომარეობა. მისი გაკვირვების საპასუხოდ, რომ იუდეველმა სამარიელ დედაკაცს სთხოვა რაღაც, იესო პირდაპირ საქმეზე გადადის: "შენ რომ იცოდე რას იძლევა ღმერთი და ვინ არის ის, ვინც გეუბნება, წყალი დამალევინეო, მაშინ შენ თვითონ სთხოვდი მას და ისიც მოგცემდა ცოცხალ წყალს" (იოან. 4:10).

დედაკაცის პასუხი ჰგავდა პასუხს ნიკოდემოსისა, რომელმაც იკითხა: "როგორ შეიძლება მოხდეს ეს?" (იოან. 3:9), როცა საუბარი დაიწყეს ხელახლა შობაზე. დედაკაცმაც იკითხა: "ბატონო, არც ასავსები ჭურჭელი გაქვს და ეს ჭაც ღრმაა. საიდან გაქვს ცოცხალი წყალი?" (იოან. 4:11). ორივე შემთხვევაში იესო მიუთითებდა მათ (გამოჩენილ იუდეველ მასწავლებელს; საეჭვო რეპუტაციის მქონე სამარიელ დედაკაცს) ამაღლებულ სულიერ ჭეშმარიტებებზე, რაც თითოეულ მათგანს უნდა მოესმინა და გაეცნობიერებინა. ორივე შემთხვევაში, იესო ორივეს, ფაქტობრივად, ერთსა და იმავეს ეუბნებოდა: მათ სჭირდებოდათ ღვთისკენ მოქცევის გამოცდილება.

`ცოცხალი წყლის შესახებ იესოს მტკიცებულებების უკან რომელი ძველაღთქმისეული წარმოდგენები დგას? (იერ. 2:13; ზაქ. 14:8).`

გამონათქვამი "ცოცხალი წყალი" ნიშნავს გამდინარე წყალს (ჭაში, სადაც გროვდებოდა წვიმის წყალი, ნაკადულში ან მდინარეში). გარდა ამისა, წყალი საჭიროა სიცოცხლისათვის; ადამიანებს არ შეუძლიათ უწყლოდ ცხოვრება, ამიტომ წყალი წარმოადგენს მარადიული სიცოცხლის ძლიერ და შესაბამის სიმბოლოს. აქედან გამომდინარე, იესო ამბობს: "ხოლო ვინც შესვამს წყლიდან, რომელსაც მე მივცემ მას, საუკუნოდ არ მოსწყურდება. რადგან წყალი, მე რომ მივცემ, მასში გადაიქცევა წყლის წყაროდ, რომელიც საუკუნო სიცოცხლედ იდინებს" (იოან. 4:14).

`წაიკითხეთ იოან. 7:37, 38. რას გვეუბნება იესო ამ მუხლებში და როგორ განვიცდით იმას, რასაც ის გვპირდება აქ?`
