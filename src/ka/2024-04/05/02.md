---
title: შეხვედრის გარემოებები
date: 27/10/2024
---

`წაიკითხეთ იოან. 4:1-4. რამ უბიძგა იესოს გაევლო სამარიაზე?
`
ფარისეველებმა აღმოაჩინეს, რომ იესოს მოწაფეებმა უფრო მეტი ადამიანი მონათლეს, ვიდრე - იოანე ნათლისმცემელმა. ამას შეეძლო უთანხმოება გამოეწვია იოანესა და იესოს მიმდევრების ურთიერთობაში. სრულიად ბუნებრივია, იოანეს მოწაფეები განიცდიდნენ თავიანთი მასწავლებლის რეპუტაციასა და სტატუსზე (შეადარეთ იოან. 3:26-30). იოანეს შთამბეჭდავი პასუხი მდგომარეობდა იმაში, რომ ის უნდა დამცირდეს, ხოლო იესო უნდა გაიზარდოს (იოან. 3:30). შესაძლებელია, დაპირისპირებისთვის თავის ასარიდებლად, იესომ მიატოვა იუდეა და გაემართა გალილეისკენ. სამარია იყო პირდაპირი გზა ამ ორ ადგილს შორის, თუმცა ეს არ იყო ერთადერთი შესაძლო გზა. ღვთისმოსავი იუდეველები ირჩევდნენ გრძელ, შემოვლით გზას, პერეას გავლით მიემართებოდნენ აღმოსავლეთით. მაგრამ იესოს სამარიაში მნიშვნელოვანი საქმე ჰქონდა.

`წაიკითხეთ იოან. 4:5-9. როგორ იყენებს იესო ცხოვრებისეულ გარემოებებს, რათა დაელაპარაკოს ჭასთან მყოფ დედაკაცს?`

იაკობის ჭა სიქარის მიმოგარენში მდებარეობდა, ხოლო სიქარი, საიდანაც იყო წარმოშობით ეს დედაკაცი, დაახლოებით, ორი კილომეტრით იყო დაშორებული ჭისგან. იესო ჩამოჯდა ჭასთან, სანამ მისი მოწაფეები წავიდნენ ქალაქში საკვების მოსაპოვებლად. მას არ ჰქონდა შესაძლებლობა ამოეხაპა ჭის ცივი წყალი. როცა დედაკაცი წყალთან მოვიდა, მან სთხოვა მას დარწყულება.

იოან. 3-ში გასაოცარი იყო, რომ ნიკოდემოსი, იუდეველთა ხელმძღვანელი და მასწავლებელი, იქამდე დაეშვა, რათა მისულიყო იესოსთან. იგი მივიდა მასთან ღამით, რათა არავის დაენახა. მაგრამ იოან. 4-ში დედაკაცი იმალება დღისით, შესაძლებელია, თავს არიდებს სხვა დედაკაცებთან შეხვედრას, რომლებიც ჭასთან მიდიოდნენ ან დღის დასაწყისში ან დღის ბოლოს, როცა უფრო მეტად გრილოდა. და რატომ გაიარა მან წყლისთვის ამხელა გზა, თანაც შუადღით, როცა ცხელოდა? რაც არ უნდა იყოს მისი მოსვლის მიზეზი, იესოსთან შეხვედრამ შეცვალა მისი ცხოვრება.

რა სურათი იშლება შემდეგ? იუდეველი მასწავლებელი უპირისპირდება ცუდი რეპუტაციის მქონე სამარიელ დედაკაცს. რამხელა კონტრასტია! და მაინც, ზუსტად ამ გარემოებებში შედგება ეს არაჩვეულებრივი შეხვედრა.

`თქვენი კულტურის რომელმა აკრძალვებმა შეიძლება შეგიშალოთ ხელი სხვა ადამიანებისთვის დამოწმებაში? როგორ ვისწავლოთ მათი დაძლევა? იმსჯელეთ თქვენს პასუხზე საშაბათო სკოლის ჯგუფში.`
