---
title: სულიწმიდა
date: 11/12/2024
---

სულიწმიდას არ აქვს ისეთივე მნიშვნელოვანი ადგილი იოანეს სახარებაში, როგორიც აქვს მამას და ძეს. მიუხედავად ამისა, მისი როლი მეტად მნიშვნელოვანია იესოს მისიის წარმატებაში.

`წაიკითხეთ იოან. 14:16. რა დიდებული აღთქმა დაუტოვა იესომ მოწაფეებს და ყველა თავის მიმდევარს?`

იოანეს პირველივე თავში ვხედავთ, თუ რამდენად მნიშვნელოვანია სულიწმიდის როლი. იოანე გვამცნობს, რომ ყველამ, ვინც მიიღო სიტყვა ანუ ყველა, ვინც ირწმუნა მისი, იქცა ღვთის შვილად, "ისინი იშვნენ არა სისხლისაგან, არა ხორცის ნდომისაგან, არა მამაკაცის ნდომისაგან, არამედ ღვთისაგან" (იოან. 1:13). ეს ხდება მხოლოდ სულიწმიდის მოქმედების შედეგად.

`წაიკითხეთ შემდეგი მუხლები და აღნიშნეთ, თუ რა მსახურებას ასრულებს სულიწმიდა? რას გვამცნობს შემდეგი მუხლები სულიწმიდის საქმიანობის შესახებ? იოან. 14:26; 15:26, 16:7-11.`

"როცა სულიწმიდის მსახურებაზე ესაუბრებოდა, ქრისტეს სურდა სიხარული და იმედი მიეცა მათთვის, რაც მასაც მატებდა სულიერ მხნეობას. იესოს უხაროდა, რომ დიდი დახმარება გაუწია თავის ეკელსიას. სულიწმიდა არის უდიდესი იმ ძღვენთაგან, რომელიც იესომ სთხოვა მამას თავისი ხალხის ზნეობრივი ამაღლებისათვის. სულის მოქმედებას ადამიანის განახლება უნდა გამოეწვია, ვინაიდან ამის გარეშე ქრისტეს მიერ გაღებული მსხვერპლი ამაო იქნებოდა. ბოროტების გავლენა თანდათან უფრო ძლიერდება საუკუნეთა მანძილზე და ადამიანებიც გასაოცარი მზადყოფნით ემორჩილებიან და ემსახურებიან სატანას. ცოდვასთან ბრძოლა მხოლოდ წმიდა სამების მესამე პირის, სულიწმიდის მეშვეობითაა შესაძლებელი, რომელიც ვლინდება არა სახეშეცვლილი ენერგიის სახით, არამედ ღვთიური ძალის მთელი სისავსით, რომელიც განწმედს და გარდაქმნის ადამიანის გულს" (ე. უაითი ქრისტე - წუთისოფლის იმედი, გვ. 671).

რამხელა კურთხევაა, მიიღო სულიწმიდა, რომელიც ადასტურებს, რომ ღმერთი ჭეშმარიტია (იოან. 3:33). ზუსტად სული გვამხელს ცოდვაში, სიმართლესა და სამსჯავროში (იოან. 16:8-11). აქედან გამომდინარე, იმის შეცნობის გასაღებს, თუ რა არის სწორი, ჭეშმარიტი, კეთილი, წარმოადგენს ჩვენი გონებისა და ცხოვრებისეული გამოცდილების ღვთის სიტყვისთვის მორჩილება სულიწმიდის მამხილებელი და დამარწმუნებელი ძალის მეშვეობით.
