---
title: ვინც იცნობს ძეს, ის იცნობს მამასაც
date: 10/12/2024
---

მთელი იოანეს სახარების განმავლობაში მოციქული აღწერს, თუ როგორ მიუთითებს თავისი საქმეებით იესო, ღვთის ძე, მამაზე. იესო განმარტავს, თუ ვინ არის მამა და თუ რა დამოკიდებულება აქვს მას ჩვენი დაცემული სამყაროს მიმართ. ეს ყველაფერი შეესაბამება იოან. 1:18-ს, სადაც ნათქვამია, რომ იგი აცხადებს მამას (ბერძნ. ექსეგეომაი - მოყოლა, ცნობა, ჩამოყალიბება; გაცხადება, გახსნა). იესო ამას კვლავ და კვლავ აკეთებს. სიტყვა "მამა" (ბერძნ. პატერ) იოანეს სახარებაში გვხვდება 136-ჯერ და იოანეს სამ წერილში 18-ჯერ, რაც მთელ ახალი აღთქმის წიგნში ამ გამოყენებული სიტყვის მესამედს შეადგენს. გამოსამშვიდობებელი სიტყვა წარმოადგენს სახარების ერთ-ერთ უმთავრეს ადგილს, სადაც იესო გვიცხადებს მამას.

იესო იყო მამის წარმომადგენელი დედამიწაზე და მოვიდა მამის ნების შესასრულებლად ადამიანურ ხორცში. სინამდვილეში, იესომ თქვა, რომ იგი ყველაფერში ისწრაფოდა აღესრულებინა მამის ნება და არა - საკუთარი (იოან. 5:30). ერთი შეხედვით, ეს მტკიცება შეიძლება გამაოგნებლად მოგეჩვენოთ, მაგრამ ის გვიჩვენებს, თუ რამდენად სრულად იყო ერთგული კაცი იესო მამისადმი.

`წაიკითხეთ იოან. 17:3. რატომ ასრულებს ხსნაში ასეთ მნიშვნელოვან როლს მამა ღმერთის და იესო ქრისტეს შეცნობა?`

იესომ ასევე თქვა, რომ მამამ გამოგზავნა იგი, რათა აღასრულოს თავისი საქმე, კაცობრიობის ხსნა, და რომ თავად მამამ დაამოწმა მისი საქმეების შესახებ (იოან. 5:36-38).

იესომ განაცხადა, რომ მამამ დააყენა იგი ერთადერთი, რომლის მეშვეობითაც კაცობრიობას შეუძლია მივიდეს მამასთან (იოან. 6:40, 44). მამას სურს, რომ ადამიანებმა მოიპოვონ მარადიული სიცოცხლე იესოში, რომელიც გვპირდება, რომ აღგვადგენს მკვდართა აღდგომის დღეს.

იესოს განცხადება მასა და მამას შორის არსებულ ურთიერთობებზე გამაოგნებელია. იგი ამტკიცებს, რომ მთელი მისი სწავლება არის მამის სწავლება; ყველაფერი, რასაც იგი ამბობს, მან მამისგან პირადად მოისმინა; გწამდეს იგი იგივეა, რაც გწამდეს მამა; და თავად მისი სიტყვები და საქმეები მომდინარეობს მამისგან; იგი და მამა ერთიანნი არიან სიყვარულსა და კაცობრიობის გადარჩენის საქმეში. რა ძლიერი მოწმობაა იესოსა და მისი ზეციერი მამის სიახლოვის შესახებ!

`როგორ შეიცვლებოდა თქვენი ცხოვრება, თქვენი აზრები და ქმედებები რომ სრულად გამოხატავდეს ღვთის ნებას თქვენს ცხოვრებაში? როგორ შეგვიძლია უკეთ განვახორციელოთ ღმერთის ნება ჩვენს ცხოვრებაში?`
