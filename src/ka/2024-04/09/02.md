---
title: "მასში იყო სიცოცხლე"
date: 24/11/2024
---

იოან. 1:1-ში მოციქული გასაგებად ამტკიცებს, რომ იესო არის ღმერთი, ღვთაებრივი ძე. შესაბამისად, იოან. 1:4-ში: "მასში იყო სიცოცხლე და სიცოცხლე იყო ადამიანთა ნათელი", სიცოცხლე, რომელსაც აქ მოიხსენიებს ავტორი, ეს არის ღვთიური მარადიული თვითმყოფადი არსებობა. რადგან მას სიცოცხლე მოეპოვება საკუთარ თავში, მას შეუძლია გასცეს თავისი სიცოცხლე და კვლავ მიიღოს იგი (იოან. 10:17). რადგან მასში არის სიცოცხლე, მას შეუძლია სიცოცხლე მისცეს იმას, ვისაც თავად სურს რომ მისცეს (იოან. 5:21; შეადარეთ იოან. 14:19).

სიტყვა "სიცოცხლე" (ბერძნ. ძოე) იოანეს სახარებაში გვხვდება 36-ჯერ, რაც ახალ აღთქმაში საერთო გამოყენებული რაოდენობის, დაახლოებით, 25%-ს შეადგენს. იოან. 1:4, 5-ში ჩვენს პლანეტაზე სიცოცხლის წყაროსთან მითითების გარდა, ეს სიტყვა, აგრეთვე, დაკავშირებულია ხსნასთან. იოანეს სახარების დანარჩენ ნაწილში სიცოცხლის ეს იდეა (ძოე), ძირითადად, გამოიხატება, როგორც მარადიული სიცოცხლე, ხსნის დაპირება (იხ. იოან. 3:15, 16, 36; 4:14, 36; 6:27, 40, 47, 54, 68; 10:27, 28). ამგვარად, ის, რომელმაც სიცოცხლე მიანიჭა სამყაროს შექმნისას, იგივეა, რომელსაც მოაქვს ხსნა, მარადიული სიცოცხლე, დაღუპული ქვეყნიერებისთვის.

`რას გვამცნობს თითოეული შემდეგი მუხლი იესო ქრისტეს ამქვეყნიური მსახურების მიზნის შესახებ? იხ. იოან. 1:29; 3:16; 6:40; 10:10; 12:27.`

"როგორც მოსემ აღამაღლა გველი უდაბნოში, ასევე უნდა ამაღლდეს ძე კაცისა. რათა არცერთი მისი მორწმუნე არ დაიღუპოს, არამედ ჰქონდეს საუკუნო სიცოცხლე" (იოან. 3:14, 15).

მსგავსად იმისა, როგორც სპილენძის გველმა დაიკავა გველებით დაკბენილ ისრაელიანთა ადგილი, ასევე იესომაც დაიკავა ცოდვით დაცემულთა, ჩვენი ადგილები. მან საკუთარ თავზე აიღო ჩვენი სასჯელი, რათა ჩვენ მოგვეპოვებინა მისი სიცოცხლე.

ქრისტეს ასევე სურს, რომ გვქონდეს სიცოცხლე, სიცოცხლე უხვად (იოან. 10:10). ამგვარად, "ვინც მიიღო იგი და ირწმუნა მისი სახელი, მისცა მათ ხელმწიფება ღვთის შვილებად გახდომისა. ისინი იშვნენ არა სისხლისაგან, არა ხორცის ნდომისაგან, არა მამაკაცის ნდომისაგან, არამედ ღვთისაგან" (იოან. 1:12, 13).

ქრისტე მოვიდა, რათა გამოგვიცხადოს მამა. რადგან "ღმერთი არასოდეს არავის უნახავს. მხოლოდშობილმა ძემ [ბერძნულ ტექსტში: ღმერთი], მამის წიაღში მყოფმა, გამოაცხადა" (იოან. 1:18). იესოს ხასიათის ხილვისას, შეგვიძლია დავინახოთ მამის ხასიათი.

`რა შეგვიძლია გავიგოთ მამის ხასიათის შესახებ იესოს ცხოვრებიდან? რატომ არის ეს გამოცხადება კეთილი უწყება?`
