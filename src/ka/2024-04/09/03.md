---
title: "საუკუნო სიცოცხლის სიტყვები"
date: 25/11/2024
---

`წაიკითხეთ იოან. 6:66-69. როცა იესომ ჰკითხა მოწაფეებს, მათაც ხომ არ სურთ მისი მიტოვება, რა უპასუხა პეტრემ?`

`რა არის "საუკუნო სიცოცხლის სიტყვები", რომელთა შესახებაც თქვა პეტრემ?`

პეტრეს სიტყვები "საუკუნო სიცოცხლის" შესახებ ეხება იოანეს სახარების მთელ თემას. საუკუნო სიცოცხლის თემაზე ფრაზეოლოგიზმების თავმოყრა ჩნდება იოან. 6-ში ხუთი ათასი ადამიანის დაპურებასთან დაკავშირებით (იოან. 6:27, 40, 47, 54, 68). იესო ამბობს, რომ ის არის სიცოცხლის პური (იოან. 6:35) და მხედველობაში აქვს, რომ მისი სიცოცხლე, სიკვდილი და აღდგომა წარმოადგენენ საუკუნო ხსნის წყაროს.

ფრაზა "საუკუნო სიცოცხლე" ან მისი ექვივალენტები იოანეს სახარებაში გვხვდება 17-ჯერ. ეს ტერმინი არ გულისხმობს უსხეულო არსებობას სულების სახით ან მარადიული არსებობის ნაწილად გახდომას ან რაიმე სხვა არამიწიერ იდეას. პირიქით, ეს გულისხმობს იმ მაცოცხლებელ ძალას, რომელსაც მოაქვს ხსნა და აზრს ანიჭებს ჩვენს არსებობას ახლა და უსასრულო სიცოცხლეს, როცა დაბრუნდება ჩვენი უფალი. ზუსტად ასევე, როგორც იესო იქცა ხორცად, აღდგომა, რომლის შესახებაც საუბრობს იესო, ხდება დროსა და სივრცეში და ადგილი აქვს ფიზიკურ სხეულში. ეს არის მკვდრეთით აღდგომა, იმ სიცოცხლის განახლება, რომელიც ოდესღაც გააჩნდა კაცობრიობას ედემში.

`რა როლი უჭირავს რწმენას ჩვენს ხსნაში და საუკუნო სიცოცხლის მოპოვებაში? იხ. იოან. 3:15, 16; 5:24; 6:40, 47; 8:31; 12:46; 20:31.`

მხოლოდ რწმენით ვიღებთ, რომ იესო ქრისტე მოვიდა, რათა ეცხოვრა და მომკვდარიყო ჩვენი გულისთვის. ეს რწმენა გვეძლევა როგორც ძღვენი, მაგრამ გაცნობიერებულად უნდა მივიღოთ გადაწყვეტილება, თავი მივუძღვნათ იესოს, მოვინანიოთ და ვირწმუნოთ, რომ მისი სისხლი გვაპატიებს და განგვწმედს ცოდვისგან.

როცა იესომ ჰკითხა პეტრეს, ისიც ხომ არ აპირებს წასვლას, მაშინ პეტრემ უპასუხა: "უფალო, ვისთან უნდა წავიდეთ? საუკუნო სიცოცხლის სიტყვები შენა გაქვს" (იოან. 6:68), რაც ასახავს გადარჩენის არსს და იმას, თუ როგორ ვიღებთ მას. იგი არ მომდინარეობს ფილოსოფიიდან, ისტორიიდან, მეცნიერებიდან - ნებისმიერი ადამიანური მეცნიერებიდან. იგი მოედინება იესოსგან, რომელსაც თავის თავში აქვს სიცოცხლე, უსასყიდლოდ სთავაზობს ყველას, ვინც უპასუხებს სულიწმიდის მოწოდებას და მიიღებს მას.

`როგორ მოქმედებს საუკუნო სიცოცხლის დაპირება ჩვენს შეხედულებაზე ამ დროებით სიცოცხლის შესახებ? როგორ უნდა იმოქმედოს ამან ჩვენს აღქმაზე?`
