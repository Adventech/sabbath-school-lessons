---
title: სასწაული ბეთ-ხაზდას აუზთან
date: 01/10/2024
---

შემდეგი ნიშანი, რომლის შესახებაც გვამცნობს იოანე, მოხდა ბეთ-ხაზდას აუზთან (იოან. 5:1-9). ითვლებოდა, რომ აუზში წყალს ამღვრევდა ანგელოზი და პირველი დავრდომილი, რომელიც შევიდოდა წყალში, განიკურნებოდა. ამის გამო, აუზის დაფარული სტოები გადავსებული იყო იმ ადამიანებით, ვისაც განკურნების იმედი ჰქონდა წყლის მომდევნო ამღვრევის დროს. იესო გაემართა იერუსალიმისკენ და როცა აუზს ჩაუარა, დაინახა განკურნების მსურველთა ბრბო. ყველა ეს ადამიანი, რომელთაგან მრავალი, ეჭვგარეშეა, სერიოზულად იყო ავად, წლობით ელოდებოდა, მაგრამ მათ ვერ მიიღეს სასურველი. რა შესაძლებლობაა იესოსთვის!

`წაიკითხეთ იოან. 5:1-9. ნათელია, რომ ყველას, ვინც აუზთან იმყოფებოდა, განკურნება სურდა. როგორ თვლით, რატომ ჰკითხა იესომ სნეულს, სურდა თუ არა მას "განკურნება" (იოან. 5:6)?`

როცა ადამიანი დიდხანს ავადობს, ავადმყოფობა იქცევა მისი ცხოვრების ნაწილად და, როგორი უცნაურიც არ უნდა იყოს, ხანდახან იგი შეიძლება ამ უძლურებისგან გათავისუფლებაზე ფიქრის დროს განიცდიდეს. სნეული თავის პასუხში გულისხმობს, რომ მას სურს განკურნება. პრობლემა იმაში მდგომარეობს, რომ იგი არ ეძებს მას იქ და იმ დროს, როცა ის, ვინც შექმნა ადამიანი, დგას მის წინ. დავრდომილმა ძალიან ცოტა რამ იცოდა იმის შესახებ, თუ ვინ ელაპარაკებოდა მას; თუმცა განკურნების შემდეგ, შესაძლებელია, იგი აცნობიერებდა, რომ იესო ნამდვილად ვიღაც განსაკუთრებული იყო.

"იესო არ სთხოვს ამ გატანჯულ ადამიანს მისდამი რწმენას. იგი უბრალოდ მიმართავს: ‘ადექი, აიღე შენი სარეცელი და გაიარე’. ამ სიტყვების გაგონებისას სნეულმა მთელი თავისი რწმენა მისკენ მიმართა. მან იგრძნო, რომ ყოველი კუნთი და ნერვი ახალ ძალთა ნაკადით ივსება. იგი უსიტყვოდ ემორჩილება ქრისტეს. ხოლო სხეულის ყოველი ნაკვთი ემორჩილება მას. ფეხზე წამოხტა და იგრძნო: ჯანმრთელობა და მხნეობა დაუბრუნდა მას.

იესოს არ მიუცია მისთვის ღვთიური დახმარების წინასწარი რწმუნება. ამ ადამიანს შეეძლო ეჭვი შეჰპარვოდა და დაეკარგა განკურნების ერთადერთი შესაძლებლობა. მაგრამ მან ირწმუნა ქრისტეს სიტყვები, დაემორჩილა მას და გამოჯანსაღდა" (ე. უაითი. ქრისტე - წუთისოფლის იმედი. გვ. 202, 203).

შემდეგ იესო კვლავ შეხვდა ტაძარში ამ ადამიანს და უთხრა: "აჰა, შენ გაჯანსაღდი, ნუღარ შესცოდავ, რათა რამე უარესი არ დაგემართოს" (იოან. 5:14).

`რა კავშირია სნეულებასა და ცოდვას შორის? რატომ არის მნიშვნელოვანი ვაცნობიერებდეთ, რომ ყოველი სნეულება არ წარმოადგენს ჩვენს ცხოვრებაში გარკვეული ცოდვის პირდაპირ შედეგს?`
