---
title: მეორე ნიშანი გალილეაში
date: 30/09/2024
---

იესო მთელი თავისი ამქვეყნიური მსახურების განმავლობაში ახდენდა სასწაულებს, რომლებიც ეხმარებოდნენ ადამიანებს ერწმუნათ მისი. იოანემ ჩაწერა ეს სასწაულები, რათა სხვებსაც ერწმუნათ მისი.

`წაიკითხეთ იოან. 4:46-54. მოყევით იესო ქრისტეს მეორე სასწაულის შესახებ. რას გვასწავლის ეს სასწაული?`

როცა იოანე მოგვითხრობს გალილეაში იესოს მიერ მოხდენილი მეორე სასწაულის შესახებ, იგი მიგვითითებს პირველ ნიშანზე, რომელიც ქორწილში მოხდა, კანაში. ამით იგი ამბობს: "ნიშნები, რომელთაც მოიმოქმედებდა იესო, დაგეხმარებათ დაინახოთ, თუ ვინ არის იესო". შემდეგ იოანე ამატებს: "ეს მეორე სასწაული მოახდინა იესომ მას შემდეგ, რაც იუდეიდან გალილეაში დაბრუნდა" (იოან. 4:54).

ერთი შეხედვით, მეფის მოხელის სათხოვარზე იესოს პასუხი თავიდან შეიძლება უხეშად მოგვეჩვენოს. მიუხედავად ამისა, მეფის მოხელე თავისი შვილის განკურნებას თვლიდა იმის პირობად, რომ ერწმუნა იესო. უფალმა წაიკითხა მის გულში და ზუსტად განსაზღვრა სულიერი სნეულება, რომელიც უფრო მეტ საშიშროებას წარმოადგენდა, ვიდრე მისი ვაჟიშვილის დაავადება. როგორც ჭექა-ქუხილი მოწმენდილ ცაზე, ისე გააცნობიერა მოულოდნელად ამ ადამიანმა, რომ მისი სულიერი სიღატაკე შეიძლება მის ძეს სიცოცხლის ფასად დაუჯდეს.

მნიშვნელოვანია აღინიშნოს, რომ სასწაულები თავისთავად არ ამტკიცებდა, რომ იესო არის მესია. სასწაულებს სხვა ადამიანებიც ახდენდნენ. ზოგიერთი მათგანი იყო ჭეშმარიტი წინასწარმეტყველი, სხვები კი - ცრუწინასწარმეტყველები. სასწაულები მხოლოდ ადასტურებს ზებუნებრივის არსებობას, მაგრამ ისინი არ ნიშნავს, რომ მათი ავტორი ღმერთია (სატანას შეუძლია "სასწაულების" მოხდენა, თუკი სიტყვაში "სასწაულები" ჩვენ ვგულისხმობთ ზებუნებრივ ქმედებებს).

მეფის მოხელემ სასოწარკვეთილმა შეჰღაღადა იესოს წყალობის შესახებ და სთხოვა მას მისი ვაჟიშვილის განკურნება. იესოს პასუხი დამაიმედებლად ჟღერდა: "წადი, ცოცხალია შენი შვილი" (იოან. 4:50). ზმნა "ცოცხალია" გამოხატავს აწმყოს (ავადმყოფის ახლანდელ მდგომარეობას). ეს ადამიანი მაშინვე არ ეცა სახლისკენ მიმავალ გზას, არამედ, რადგან ირწმუნა იესოსი, სახლში მომდევნო დღეს დაბრუნდა და აღმოაჩინა, რომ ზუსტად მაშინ, როცა იესომ წარმოთქვა ის სიტყვები, მის შვილს სიცხემ დაუწია. რაოდენ დიდია მიზეზი, რომ ირწმუნო იესო!

`სასწაულიც რომ გვეხილა, რას უნდა მივაქციოთ ყურადღება, ვიდრე დავრწმუნდებით, რომ იგი ღმერთისგანაა?`
