---
title: "თქვენ ქვემოდან ხართ"
date: 21/11/2024
---

"ქვენ ქვემოდან ხართ... თქვენ წუთისოფლისანი ხართ" (იოან. 8:23). იოანეს სახარების შესწავლისას, დავინახეთ, რომ იესო, იოანეს მტკიცებით, ნამდვილად დაპირებული მესიაა, დიდი იმედი, რომელიც სწყუროდა იუდეველ ერს.

და მაინც, მრავალი რელიგიური ლიდერი, ხალხის სულიერი მოძღვრები, პირიქით, მისი დაუძინებელი მტრები იყვნენ.

`თქვენი აზრით, მიუხედავათ იესოს მსახურებაში აღსრულებული უხვი ძველაღთქმისეული წინასწარმეტყველებებისა, მაინც რატომ უარყო მრავალმა იუდეველმა იგი?`

`წაიკითხეთ იოან. 8:23. როგორ უნდა ვიცხოვროთ და შევისწავლოთ ბიბლია, რათა არ ვიყოთ "ქვემოდან" და არ დავემსგავსოთ იუდეველებს, რომლებმაც უარყვეს ქრისტე?`

იესო ამბობს, რომ ისინი არ იცნობენ არც მას და არც მის მამას (იოან. 8:19). ამ ადამიანებს უნდა სცოდნოდათ ერთიც და მეორეც, მაგრამ ისინი თავს იტყუებდნენ. ეს მორწმუნეები იმდენად იყვნენ გატაცებული საკუთარი ტრადიციებითა და ფილოსოფიით, რომ მიუხედავად იმისა, რომ იესო იდგა მათ წინ, აკეთებდა და ამბობდა იმას, რაც მამის ძლევამოსილი გამოცხადება იყო, მათ მაინც უარყვეს იგი.

გარდა ამისა, იესომ უთხრა მათ: "თქვენ ქვემოდან ხართ" (იოან. 8:23). სხვა სიტყვებით, როგორი რელიგიურებიც არ უნდა ყოფილიყვნენ ისინი, სულ არ იყვნენ სულიერები, ღვთისმოსავი ადამიანები. მათ ჰქონდათ "ღვთისმოსაობის სახე" (2ტიმ. 3:5) და მეტი არაფერი. მათ გარეგნული ღვთისმოსაობა გააჩნდათ, შინაგანად კი ურწმუნოები იყვნენ.

ამაში არაფერი იყო ახალი: "მომიახლოვდა ეს ხალხი თავისი პირით და თავისი ბაგით პატივს მცემს მე, მისი გული კი შორს არის ჩემგან, - მათი მოშიშობა ჩემ წინაშე ადამიანთა ნასწავლ მცნებად იქცა" (ეს. 29:13). იგივე აზრს იმეორებს იესო ასწლეულების შემდეგ, როცა ამბობს: "ამაოდ მეთაყვანებიან, ასწავლიან რა ადამიანთა მცნებებს და მოძღვრებებს" (მარკ. 7:7). მათი ადამიანური სწავლებები, მათი ადამიანური მცნებები იყო "სოფლისა" (იოან. 8:23) და როგორც მაშინ, იესომ თქვა: "მე კი სოფლისა არა ვარ" (იოან. 8:23). ცუდი იყო, რომ ეს ადამიანები იტყუებდნენ თავს; მაგრამ ტრაგედიას კიდევ უფრო აღრმავებდა ის, რომ ისინი სხვებსაც აცდენდნენ გზიდან, თუმცა, რაც საინტერესოა, იოანემ დაწერა, რომ ამ მუხლებში აღწერილი საუბრის შედეგად, "ბევრმა ირწმუნა იგი" (იოან. 8:30).

ამგვარად, მიუხედავად უარყოფითი ხელმძღვანელებისა, ბევრი იუდეველი გასცდა მათ ჩარჩოებს და თავად ნახა, თუ ვინ არის იესო.

`რა გაკვეთილები ისწავლეთ იესოსა და რელიგიური ხელმძღვანელების ურთიერთობიდან? როგორ შეგვიძლია ვიყოთ "მაღლიდან" და არა "ქვემოდან" და როგორ შეგვიძლია ამოვიცნოთ განსხვავება?`
