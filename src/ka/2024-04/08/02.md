---
title: ნიშნები, საქმეები და სასწაულები
date: 17/11/2024
---

გარდა აშკარა სასწაულებისა, რომლებსაც იოანე იყენებს, რათა მიუთითოს, რომ იესო არის მესია, მან ჩაწერა კიდევ იესოს მიერ მოხდენილი ნიშნების, საქმეებისა და სასწაულების უფრო ფართო მსჯელობაც.

ნიშნები და სასწაულები თავისთავად არ წარმოადგენდა მისი მესიანობის დამამტკიცებელ საბუთს, რადგან მრავალი წინასწარმეტყველი, ხანდახან ცრუწინასწარმეტყველებიც კი, ახდენდა სასწაულებს. იოანემ ნიშნები იმიტომ კი არ ჩაწერა, რომ ისინი მიუთითებდა დიდებულ სასწაულმოქმედზე. ნიშნები, რომლებიც იოანემ ჩაწერა, იყო უნიკალური ხასიათის, რადგან მიუთითებდა იესოზე, როგორც მესიაზე და აჩვენებდა, რომ ის ჭეშმარიტად გამოგზავნილი იყო მამა ღმერთისგან.

`წაიკითხეთ იოან. 5:36-38. იესოს რომელი საქმეები ადასტურებდა, რომ ის არის მესია, ღვთის ძე?`

იესო გამოიყენებდა ნიშნებს, რათა ეჩვენებინა თავის მჭიდრო კავშირი მამასთან. ორნი იყვნენ ერთიანნი. საქმეები აჩვენებდა, რომ "მამა მასშია და ის - მამაში" (იოან. 10:38; იხ., აგრეთვე 14:10, 11).

იესოს მოსვლის მიზანი იმაში მდგომარეობდა, რომ აღესრულებინა მისი გამომგზავნელის საქმეები, რათა ისინი გამოცხადებოდა წუთისოფელს. ანუ ის მოვიდა, რათა აღესრულებინა საქმე, რომლისთვისაც მამამ აღსასრულებლად გამოაგზავნა და საქმე, რომელსაც ის აღასრულებდა, ნათლად მოწმობდა, რომ ის მამისგან მოდიოდა.

და მაინც, როგორც უკვე ვიხილეთ, მიუხედავად ძლევამოსილი ნიშნებისა და მრავალთა მოწმობისა, ადამიანები მაინც თვლიდნენ არ ერწმუნათ.

რელიგიურმა ლიდერებმა კითხვა დაუსვეს იესოს: "როდემდე უნდა გვაეჭვებდე? თუ ქრისტე ხარ, გვითხარი ცხადად". მიუგო მათ იესომ: "გითხარით და არ ირწმუნეთ! ჩემი საქმეები, ჩემი მამის სახელით რომ ვაკეთებ, მოწმობენ ჩემზე" (იოან. 10:24, 25).

იესო რომ გასულიყო და პირდაპირ გაეცხადებინა, რომ ის არის მესია, რელიგიური ლიდერები, რომლებიც ეძებდნენ ყოველივე შესაძლებელს, რათა მის წინააღმდეგ რამე ეპოვათ, თავს დაესხმოდნენ მას. იცოდა რა იესომ ამის შესახებ, მან მათ მიუთითა საქმეებზე, რომელთაც აღასრულებდა. იესოს რომ ეთქვა, რომ ის არის ქრისტე, ისინი ეცდებოდნენ უარეყოთ ეს და მარტივად წაუყენებდნენ თავიანთ მოწმობებს. მაგრამ როგორ უარეყოთ ნიშნები, საქმეები და სასწაულები? ეს დამაჯერებელი მოწმობები იყო იმისა, თუ ვინ იყო ის და საიდან მოვიდა.

`როგორ შეგვიძლია დავიცვათ თავი გულის სიხისტისგან, რასაც ვხედავთ ამ რელიგიურ ხელმძღვანელებში? როგორ შეიძლება ვეწინააღმდეგებოდეთ ღვთის საქმეს ჩვენს ცხოვრებაში?`
