---
title: აბრაამთან დაბრუნებისას
date: 10/11/2024
---

იესოს არ რცხვენოდა არც იმის განცხადების, თუ ვინ არის იგი და არც მოწმეების მოწოდების, რომ დაემოწმებინათ, თუ ვინ იყო იგი, მოწმეებისაც კი, რომლებიც დიდი ხანია არ იყვნენ ცოცხლები, მათ შორის - აბრაამის. "აბრაამს, მამათქვენს, უხაროდა, რომ იხილავდა ჩემს დღეს. იხილა და გაიხარა" (იოან. 8:56).

`წაიკითხეთ იოან. 8:56. ვის ეყრდნობა იესო, როცა იუდეველებს უცხადებს თავის ვინაობას?`

`რატომ იყო აბრაამის მოწმობა ასეთი მნიშვნელოვანი იუდეველებისთვის?`

`რომელი წინასწარმეტყველება გაუმეორა ღმერთმა აბრაამს რამდენჯერმე მომავალ მესიასთან დაკავშირებით? (იხ. დაბ. 12:3; დაბ. 18:16-18; დაბ. 26:4).`

"სიმბოლოებით და აღთქმით აუწყა უფალმა კეთილი სახარება აბრაამს (იხ. გალ. 3:8) და მანაც მტკიცედ ირწმუნა მომავალი მხსნელის მოსვლა. ქრისტემ იუდეველთ უთხრა: ‘აბრაამი, მამათქვენი, გაიხარებდა, რომ ეხილა ჩემი დღე. იხილა და გაიხარა’ (იოან. 8:56). ისააკის ნაცვლად შეწირული ვერძი განასახიერებდა ღვთის ძეს, რომელიც მომავალში ჩვენ ნაცვლად უნდა შეწირულიყო. როდესაც ადამიანმა დაარღვია ღვთის რჯული და მას სიკვდილი მიესაჯა, ზეციერმა მამამ თვალი მიაპყრო თავის ძეს და ცოდვილს მიმართა: ‘იცოცხლე, მე ვიპოვე გამოსასყიდი’" (ე. უაითი. პატრიარქები და წინასწარმეტყველები, გვ. 154).

აბრაამი იყო იუდეველი ხალხის მამა. მან მიიღო დაპირება, რომ მისით იკურთხება ყველა ერი. ეს კურთხევა მოვიდა მესიის მეშვეობით, რომელიც იყო მისი შთამომავალი.

აბრაამი ასევე იყო მამა (წინაპრის გაგებით, სულიერი მშობელი) მათთვის, ვინც რწმენით პასუხობს ღვთის სიტყვებს (ებრ. 11:8, 17-19). მისი მზადყოფნა, რომ მსხვერპლად შესწიროს თავისი ძე, ისააკი (დაბ. 22), აღთქმის ძე, არა მხოლოდ რწმენის მოწმობა იყო, არამედ მხსნელის ჩანაფიქრის გამოცხადებაც.

როცა იესომ თქვა: "აბრაამი, მამათქვენი, გაიხარებდა, რომ ეხილა ჩემი დღე" (იოან. 8:56), ხალხის ხელმძღვანელებმა უპასუხეს: "ჯერ ორმოცდაათი წლისაც არა ხარ და აბრაამი გინახავს?" (იოან. 8:57).

იესოს პასუხი გამაოგნებელი იყო. "ჭეშმარიტად, ჭეშმარიტად გეუბნებით თქვენ: სანამ აბრაამი იქნებოდა, მე ვარ" (იოან. 8:58).

იესო გამოიყენებს ენას, რომელიც გვახსენებს, თუ რა უთხრა ღმერთმა მოსეს ალმოკიდებულ ბუჩქთან. ეს იყო განცხადება, რომ ის არის ღმერთი, რომელსაც სიცოცხლე მოეპოვება საკუთარ თავში. ეჭვგარეშეა, ხელმძღვანელები მიუხვდნენ აზრს, თუ რისი თქმა სურდა მას, რადგან "მაშინ აიღეს ქვები მის ჩასაქოლად" (იოან. 8:59).

`წაიკითხეთ რომ. 4:1-5. როგორ გამოიყენებს აქ პავლე აბრაამის ისტორიას, რათა გამოააშკარაოს ჭეშმარიტება მხოლოდ რწმენით გადარჩენის შესახებ, მიუხედავად რჯულის საქმეებისა? როგორ გვეხმარება ეს მუხლები, რომ გავაცნობიეროთ იდეა: აბრაამი არის ყველას მამა, ვინც რწმენით ცხოვრობს?`
