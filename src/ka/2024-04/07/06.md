---
title: ჩვენი მოწმობა იესოს შესახებ
date: 14/11/2024
---

როცა იოანე კვლავ და კვლავ წარმოადგენს იესოს მოწმეებს, მას ამით სურს მიგვიყვანოს გარდამტეხ დასკვნამდე: "ბევრი სხვა ნიშანიც მოიმოქმედა იესომ მოწაფეების წინაშე, რაც ამ წიგნში არ დაწერილა. ეს კი დაიწერა, რათა ირწმუნოთ, რომ იესო არის ქრისტე, ძე ღვთისა, და, რათა მორწმუნეებს გქონდეთ სიცოცხლე მისი სახელით" (იოან. 20:30, 31).

წარმოიდგინეთ, რომ პირადად ვიყავით იქ და საკუთარი თვალით ვიხილეთ, თუ როგორ მოიმოქმედა იესომ ამ სასწაულთა უმრავლესობა. ჩვენ ვიწამებდით, ხომ ასეა? ვისურვებდით ასე გვეფიქრა; მაგრამ გარკვეულწილად ჩვენ მეტი მიზეზი გაგვაჩნია გვწამდეს იესოსი, ვიდრე მათ, ვინც მართლა იხილა სასწაულები. რატომ?

`იესოს და მისი სიტყვების ჭეშმარიტების რა მტკიცებულებები გაგვაჩნია დღეს? იხ., მაგალითად, მათ. 24:2, 14, 6-8.`

`რას ემყარება თქვენი პირადი რწმენა ღმერთში?`

გარდა იმისა, რომ ჩვენ გვაქვს დამაჯერებელი მოწმობები იოანეს სახარებიდან, ჩვენ ასევე გვაქვს დიდი უპირატესობა: ჩვენ ვხედავთ, თუ როგორ სრულდება ბევრი რამ იქიდან, რაც იწინასწარმეტყველეს იესომ და ბიბლიის სხვა ავტორებმა, მაგალითად, ტაძრის ნგრევა (მათ. 24:2), სახარების ქადაგება ქვეყნის კიდემდე (მათ. 24:14), დიდი განდგომილება (2თეს. 2:3) და ის, რომ ქვეყნიერება კვლავ რჩება ზნედაცემული და ბოროტი (მათ. 24:6-8). იესოს მთელი ცხოვრებისა და მსახურების განმავლობაში მისი მიმდევრები ყოველთვის იყვნენ მცირე ჯგუფად და დევნილნი, რომელთა შესახებ ხსოვნაც, ადამიანური საზომით, დიდი ხანია უნდა მიეცეს დავიწყებას. როგორ უნდა სცოდნოდათ მათ, რომ ეს ყველაფერი მოხდება, როგორც ეს ვიცით ჩვენ? მაგრამ მათ იცოდნენ. სინამდვილეში, ჩვენი საკუთარი რწმენა თავისთავად არსებობს, როგორც იესოს წინასწარმეტყველების აღსრულება, რომ სახარება გავრცელდება ქვეყნის კიდემდე.

და დღეს, დაახლოებით, ორი ათასი წლის შემდეგ, ჩვენც, როგორც იესოს მიმდევრებს, გვერგო პატივი დავამოწმოთ იესოზე და იმაზე, თუ რა გაგვიკეთა. ჩვენთვის შეგვიძლია ამოვიცნოთ იესო მესია არა ნათანაელის, ნიკოდემოსის, სამარიელი დედაკაცის აზრების ან ფარისეველთა სწავლებების წყალობით. არამედ ჩვენ ვიღებთ იესოს, როგორც ქვეყნიერების მხსნელს, ვკითხულობთ წმიდა წერილს და განვიცდით სულიწმიდის დამარწმუნებელ ძალას.

შემდეგ კი თითოეული ჩვენგანი მოიპოვებს თავის, პირად ისტორიას, რომელიც მომდინარეობს ჩვენი და ღმერთის ურთიერთობიდან და შეგვიძლია იგი სხვებსაც გავუზიაროთ. ჩვენი ისტორია შეიძლება არ იყოს ისეთი დრამატული, როგორც მკვდრეთით აღდგომაა ან ბრმადშობილის განკურნება, მაგრამ ამას არ აქვს მნიშვნელობა. მნიშვნელოვანია ის, რომ პირადად ვიცნობთ იესოს და ჩვენებურად ვმოწმობთ მის შესახებ, როგორც ამას აკეთებდნენ ისინი, ვინც აღწერილი არიან იოანეს სახარებაში.
