---
title: პილატეს უნებური მოწმობა
date: 12/11/2024
---

იოანე კვლავ და კვლავ აღწერს რელიგიურ ხელმძღვანელთა მცდელობებს, რომ შეიპყრონ იესო, გადასცენ იგი სამსჯავროს და მიუსაჯონ სიკვდილი. იოანეს სახარების თემა, რომელსაც ხშირად აცხადებს იესო, იმაში მდგომარეობს, რომ მისი დრო ან ჟამი ჯერ არ დამდგარა, ამაში იგი გულისხმობს თავისი ჯვარცმის დროს (იოან. 2:4; 7:6, 8, 30; 12:7, 23, 27; 13:1; 17:1).

ახლა ეს დრო დადგა. იესო შეიპყრეს გეთსიმანიის ბაღში, მიიყვანეს ანასთან, შემდეგ კი - მღვდელმთავარ კაიაფასთან და ბოლოს, ორჯერ მიიყვანეს პილატესთან. იოანემ მოუწოდა მრავალ მოწმეს საზოგადოების სხვადასხვა ფენიდან, რათა მათ დაემოწმებინათ, რომ იესო არის ქრისტე. ახლა იოანე მოუწოდებს პილატეს, მმართველს, რომელიც განიკითხავს იესოს. ეს იყო მნიშვნელოვანი მოწმობა, რადგან პილატე იყო რომაელი, მმართველი და მოსამართლე; სხვა მოწმეთა უმრავლესობა იყო იუდეველი, თანაც - წოდების გარეშე.

`რომელ ორ მოწმობას გვაუწყებს პილატე იესოსთან დაკავშირებით (მინიშნება: ვინ არის იესო და რაში მიუძღვის მას ბრალი)? იხ. იოან. 18:38; 19:4, 6, 16, 19-22.`

იესო მიიყვანეს პილატესთან პარასკევს დილით ადრე (იოან. 18:28). მას სურდა პატიმრის ბედი სწრაფად გადაეწყვიტა. მაგრამ იესოს ქცევამ მიიპყრო პილატეს ყურადღება. მმართველმა დაწვრილებით დაკითხა იესო და მისი ბაგიდან გაიგონა სიტყვები: "მე იმიტომ დავიბადე და იმიტომ მოვედი სოფელში, რომ ჭეშმარიტება დავამოწმო. ყველა, ვინც ჭეშმარიტებისგანაა, ისმენს ჩემს ხმას" (იოან. 18:37).

მიუხედავად იმისა, რომ საბოლოოდ მმართველმა იესოს სიკვდილის განაჩენი გამოუტანა, მაინც მან სამჯერ განაცხადა, რომ იესო უდანაშაულოა (იოან. 18:38; 19:4, 6). ჯვარს კი დააწერა სიტყვები: "იესო ნაზარეველი, იუდეველთა მეფე" (იოან. 19:19) და ამით დაასრულა თავისი დამოწმება იმასთან დაკავშირებით, თუ ვინ არის იესო. და მაინც, მიუხედავად ქრისტეს უდანაშაულობის მოწმობისა, მან მაინც მიუსაჯა იესოს სიკვდილი.

პილატეს წინაშე იდგა თავად ჭეშმარიტება და მაინც, მან ბრბოს მისცა საშუალება დაეშინებინა იგი და იესოსთვის გამოეტანა სიკვდილის განაჩენი! როგორი ტრაგიკული მაგალითია იმისა, თუ როგორ შეგიძლია დაუპირისპირდე სინდისისა და გულის კარნახს!

`რა შეგვიძლია ვისწავლოთ პილატეს მაგალითზე? როგორ შეიძლება საზოგადოებრივმა აზრმა და ზეწოლამ ხელი შეგვიშალოს ისე მოვიქცეთ, როგორც სწორად მიგვაჩნია?`
