---
title: თომას მოწმობა
date: 13/11/2024
---

`წაიკითხეთ იოან. 20:19-31. რა შეგვიძლია ვისწავლოთ თომას მაგალითიდან რწმენასთან და ეჭვებთან დაკავშირებით? რომელი მთავარი შეცდომა დაუშვა თომამ?`

ქრისტე გამოეცხადა მოწაფეებს თავისი აღდგომის შემდეგ, როცა ისინი ჩაიკეტნენ ზედათვალში შიშის გამო. თომა მათთან ერთად არ იმყოფებოდა. მოგვიანებით მან იესოს აღდგომის შესახებ სხვა მოწაფეებისგან გაიგო, მაგრამ ის იყო სასოწარკვეთილი. ეს არ შეესაბამებოდა მის წარმოდგენებს სამეფოს შესახებ. და, გარდა ამისა, მას აუცილებლად უნდა დაესვა კითხვა, თუ რატომ გააცხადა იესომ თავისი თავი მაშინ, როცა იგი იქ არ იმყოფებოდა.

თომამ თქვა: "თუ მის ხელებზე ნალურსმევს არ ვიხილავ და ნალურსმევში საკუთარ თითს არ ჩავყოფ და მის ფერდში - საკუთარ ხელს, არ ვიწამებ!" (იოან. 20:25).

თომა განსაზღვრავდა თავისი რწმენის პირობებს. იესოსადმი რწმენის ეს მიდგომა კვლავ და კვლავ ვლინდება იოანეს სახარებაში. ნიკოდემოსმა უპასუხა იესოს: "როგორ შეუძლია კაცს იშვას, თუ იგი მოხუცია?" (იოან. 3:4). ჭასთან მყოფი დედაკაცი ეკითხება: "ბატონო, არც ასავსები ჭურჭელი გაქვს და ეს ჭაც ღრმაა. საიდან გაქვს ცოცხალი წყალი?" (იოან. 4:11). ბრბომ, რომელიც დანაყრდა პურითა და თევზით, იკითხა: "რა ნიშანს იძლევი, რომ დავინახოთ და გერწმუნოთ?" (იოან, 6:30).

ზუსტად ამ პოზიციას: "არ ვიხილავ - არ ვირწმუნებ" - ეწინააღმდეგება იოანეს სახარება. როცა იესომ იხილა აღდგომის შემდეგ თომა, მან მოიწვია იგი მიახლოებოდა მას, ეხილა და შეხებოდა მის აღმდგარ სხეულს. მაგრამ შემდეგ ამატებს: "ნეტარ არიან ისინი, ვისაც არ ვუნახივარ და მირწმუნეს" (იოან. 20:29).

"ღმერთი არასოდეს მოითხოვს ჩვენგან, გვწამდეს საკმარისი მტკიცებულებების გარეშე, რომლებზეც ჩვენს რწმენას დავამყარებდით. მისი არსებობა, მისი ხასიათი, მისი სიტყვის უტყუარობა დაფუძნებულია მოწმობებზე, რომლებიც ჩვენს გონებას არწმუნებს და ეს მოწმობები მრავლადაა. თუმცა ღმერთს არასოდეს გამოურიცხავს ეჭვის შესაძლებლობაც. ჩვენი რწმენა უნდა ემყარებოდეს მტკიცებულებებს და არა ხილულ გამოვლინებებს" (ე. უაითი. ქრისტესკენ მიმავალი გზა. გვ. 134).

ღვთის სიტყვის, შექმნისა და პირადი გამოცდილების მეშვეობით მოგვეცა აუარაცხელი მტკიცებულება იესოსადმი ჩვენი რწმენის სასარგებლოდ.

`ვიღაცას რომ ეკითხა თქვენთვის: "რატომ გწამს იესო?", რას უპასუხებდით?`
