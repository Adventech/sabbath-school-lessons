---
title: მარიამის მოწმობა
date: 11/11/2024
---

პასექამდე ექვსი დღით ადრე იესო მივიდა მარიამის, მართასა და მათი ძმის, ლაზარეს მოსანახულებლად, რომელიც მან მკვდრეთით აღადგინა.

სიმონმა, რომელიც კეთრისგან განიკურნა, ნადიმი მოუწყო იესოს მადლობის ნიშნად. მართა ემსახურებოდა, ლაზარე კი სუფრასთან იჯდა სტუმრებთან ერთად (იოან. 12:1-8).

`რა მნიშვნელობა ჰქონდა აქ მარიამის ქმედებას? რა სახით მოწმობდა ეს იმის შესახებ, თუ ვინ არის იესო სინამდვილეში? იხ. იოან. 12:1-3.`

კეთილსურნელება ძალიან ძვირი იყო, ღირდა უბრალო ადამიანის, დაახლოებით, ერთი წლის ხელფასი. სავარაუდოდ, მარიამმა ეს ძღვენი მიუტანა მხსნელს მადლიერების ნიშნად მისთვის ნაპატიები ცოდვების გამო, აგრეთვე ძმის მკვდრეთით აღდგომის გამო. მას განზრახული ჰქონდა იესოს წინაშე ოდესმე მადლიერება გამოეხატა, მისი დაკრძალვის შემდეგ. მაგრამ შემდეგ მან გაიგო, რომ მალე იესო ცხებული იქნება მეფედ. ასეთ შემთხვევაში ის იქნება პირველი, ვინც მას პატივს მიაგებს.

სავარაუდოდ, მარიამს არ სურდა, რომ მისი ჟესტი შეემჩნიათ, მაგრამ იოანე აღნიშნავს: "სახლი ნელსაცხებლის სურნელებით აივსო" (იოან. 12:3). იუდამ სწრაფად უპასუხა საყვედურით, რომ ღირდა ნელსაცხებელი გაეყიდათ, ხოლო მოგებული ფული ღარიბებისთვის დაერიგებინათ. იესომ კი მარიამი მაშინვე დაამშვიდა პასუხით: "დაანებეთ თავი... რადგან ღარიბები ყოველთვის თქვენთანა გყავთ, მე კი ყოველთვის არ გეყოლებით" (იოან. 12:7, 8).

ეს გამეორებადი თემა გვხვდება მთელ სახარებაში. იესომ იცის, თუ რა არის ადამიანებში (იოან. 2:24, 25; 6:70, 71; 13:11; 16:19). მოცემულ შემთხვევაში, სიმონის ნადიმზეც, იესომ იცის, თუ რა დევს იუდაში. იოანე ძალისხმევით მიუთითებს იმაზე, თუ ვინ იყო იუდა - ანგარებიანი ქურდი (იოან. 12:6).

"სურნელოვანი ნელსაცხებელი, რომელიც მარიამს მაცხოვრის მკვდარ სხეულზე უნდა წაესვა, მის ცოცხალ სხეულს სცხო. მისი დაკრძალვის დროს ნელსაცხებლის სურნელება მარტო სამარხში გავრცელდებოდა, ახლა კი ამ ძღვენმა გული გაუხარა იესოს, რადგან ქალის რწმენასა და სიყვარულში დარწმუნდა... და იმ უდიდესი გამოცდის ღამეს მაცხოვარს სახსოვრად გაჰყვა მარიამის საქციელი, როგორც საწინდარი იმ სიყვარულისა, რომლითაც აღივსება მის მიერ გამოსყიდულთა გულები უფლის საუკუნო სასუფეველში" (ე. უაითი. ქრისტე - წუთისოფლის იმედი, გვ. 560).

`იესომ იცოდა, თუ რა იდო მარიამის და იუდას გულებში. მან ასევე იცის, თუ რა გვაქვს ჩვენ გულში. რა უნდა გვამცნოს ამ ჭეშმარიტებამ იმის აუცილებლობაზე, რომ ქრისტე, როგორც ჩვენი სიმართლე, იყოს ჩვენში და გარდაგვქმნას?`
