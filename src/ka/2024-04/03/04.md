---
title: გესმოდეს ან არ გესმოდეს სიტყვის
date: 15/10/2024
---

`წაიკითხეთ იოან. 1:9-13. რა მკაცრ რეალობას ასახავს აქ იოანე იმის შესახებ, თუ როგორ აღიქვამდნენ ადამიანები იესოს?`

პროლოგში, იოან. 1:1-18-ში საუბარია არა მხოლოდ იმაზე, თუ ვინ არის იესო ქრისტე, სიტყვა (ლოგოს), არამედ ადამიანების დამოკიდებულების შესახებ მის მიმართ. იოან. 1:9-ში იესოს ეწოდა ჭეშმარიტი ნათელი, რომელიც უნათებს სოფლად მომსვლელ ყოველ ადამიანს. ეს ნათელი ანათებს სამყაროს და გასაგებს ხდის მას. როგორც წარმოთქვა კ. ს. ლუისმა: "ისევე მწამს ქრისტიანობის, როგორც მწამს იმის, რომ ამოვიდა მზე, არა მხოლოდ იმიტომ, რომ ვხედავ ამას, არამედ იმიტომაც, რომ მისი დახმარებით ვხედავ სხვა ყველაფერს" ("Is Theology Poetry?", p. 15, originally presented 1944  [განა ღვთისმეტყველება პოეზიაა?"]).

შეხედეთ იოან. 1:9-ში ნათქვამის არსს. ნათელი ყველას უნათებს, მაგრამ ყველა არ იღებს ამ სინათლეს. როგორც დავინახავთ ჩვენს გამოკვლევაში, იოანეს სახარების ძირითადი თემა არის ადამიანების გამოძახილი იესოს სიტყვებსა და ქმედებებზე: ერთნი იღებენ მას, სხვები კი უარყოფენ. ამ თემის დასაწყისი გაცხადებულია იოან. 1:9-ში. ტრაგედია იმაში მდგომარეობს, რომ მესია მოვიდა თავის ხალხთან, ებრაელებთან, მაგრამ ბევრმა არ მიიღო იგი როგორც მესია.

რომ. 9-11-ში პავლე საუბრობს იმავეზე: მრავალმა იუდეველმა უარყო იესო. მაგრამ ამავდროულად გვაიმედებს და ამტკიცებს, რომ ბევრმა იუდეველმა წარმართებთან ერთად მიიღო იესო, როგორც თავისი მესია. უფრო მეტიც, იგი აფრთხილებს წარმართებს, რომ არ დაიქადნონ იუდეველთა წინაშე. "ხოლო თუ შენ მოკვეთილი ხარ ბუნებით ველური ზეთისხილისგან და არაბუნებრივად დაემყნე კარგ ზეთისხილს, მით უმეტეს ესენი, ბუნებრივები, დაემყნობიან თავიანთ ზეთისხილს" (რომ. 11:24).

მსგავსი გაგებით ამბობს იოანე, რომ ყველა, ვინც მიიღებს იესოს პირად მხსნელად, იქცევიან ღვთის ძეებად. ეს ხდება მისი სახელის რწმენით მიღებით (იხ. იოან. 1:12, 13).

აქ ვხედავთ კავშირს სახარების პროლოგსა და ეპილოგს შორის. იოან. 20:31-ში მოციქული ხსნის, თუ რატომ დაწერა სახარება: "რათა ირწმუნოთ, რომ იესო არის ქრისტე, ძე ღვთისა, და, რათა მორწმუნეებს გქონდეთ სიცოცხლე მისი სახელით". ამგვარად, შესავალი და დასკვნა ქმნიან თავისებურ ერთიანობას, შეკრულ წარმოდგენებს, რომლებიც მოიცავს ყველაფერს, რაც ხდება მათ შორის. ეს კავშირი მიუთითებს იოანეს სახარების უმთავრეს მიზანზე: რათა ადამიანებმა მიიღონ ხსნა იესო ქრისტეს, მათი მხსნელის მიმართ რწმენით.

`როგორ შეიცვალა თქვენი ცხოვრება მას შემდეგ, რაც გახდით ღვთის შვილი?`
