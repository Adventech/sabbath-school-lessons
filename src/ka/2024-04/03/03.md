---
title: "სიტყვა ხორცი იქმნა"
date: 14/10/2024
---

`წაიკითხეთ იოან. 1:14. როგორ აღსრულდა ეს სიტყვები?`

თქვენი პირადი ცხოვრებისთვის რა პრაქტიკული არსი გააჩნია იმ ფაქტს, რომ "სიტყვა ხორცი იქმნა"?

იოანე თავის სახარებას არ იწყებს სახელით "იესო" ან მისი როლით, როგორც მესია/ქრისტე, არამედ ტერმინით ლოგოს. დაახლოებით იმ დროს, როცა იოანე წერდა სახარებას, ბერძენი ფილოსოფოსები გამოიყენებდნენ ტერმინს ლოგოს, რათა აღენიშნათ სამყაროს რაციონალური სტრუქტურა ან ლოგიკისა და გონების იდეები.

გარდა ამისა, უძველესი ფილოსოფოსის, პლატონის, სწავლება რეალობას ჰყოფდა ორ ნაწილად. პირველი იყო იდეალური, ზეციური და უცვლელი რეალობა, რომელშიც არსებობს აბსოლუტური სრულყოფილება. მეორე რეალობა იყო მატერიალური, წარმავალი, ცვალებადი, იდეალური ყოფის სრულიად არასრულყოფილი განსახიერება ზემოთ, იქ, სადაც, სავარაუდოდ, იგი არ იარსებებდა (ბოლოს და ბოლოს, პლატონმა მაინც ვერ უპასუხა ამ კითხვას). ზოგიერთი ფილოსოფოსი ლოგოსს მიიჩნევდა რაიმე აბსტრაქტულ შუამავლად ყოფის მარადიულ ფორმებსა და წარმავალ, ამქვეყნიურ ფორმებს შორის.

იოანე ამ ტერმინს გამოიყენებს სრულიად განსხვავებულად. იგი ამტკიცებს, რომ ლოგოს არ არის რაიმე სახის ჰაეროვანი ან აბსტრაქტული გაგება, რომელიც ნავარდობს ზეცასა და მიწას შორის. ლოგოს არის პიროვნება: იესო ქრისტე, ის, ვინც იქმნა ხორცი და დაემკვიდრა ჩვენ შორის (იოან. 1:14).

იოანესთვის ლოგოს არის ღვთის სიტყვა. რაც კიდევ უფრო მნიშვნელოვანია, ღმერთს არ მიუტოვებია ისინი, ვინც შექმნა, ამიტომ განუცხადა თავი კაცობრიობას ყველაზე წარმოუდგენელი სახით - ღმერთი გახდა ერთ-ერთი ჩვენგანი.

იოანეს სახარებაში ლოგოს წარმოადგენს მარადიულ ღმერთს, რომელიც აღწევს დროსა და სივრცეში, რომელიც საუბრობს, მოქმედებს და ურთიერთობს ადამიანებთან პირად დონეზე. მარადიული ღმერთი იქცა ადამიანად, იქცა ერთ-ერთ ჩვენგანად.

იოან. 1:14-ში მოციქული მიუთითებს, რომ ლოგოს "ხორცი იქმნა და დაემკვიდრა ჩვენს შორის". ბერძნული სიტყვა "დაემკვიდრა" ნიშნავს "კარვის გაშლას". იოანე ეყრდნობა გამ. 25:8-ს, სადაც ღმერთი უბრძანებს ისრაელიანებს ააშენონ საწმიდარი, კარავი, რათა დაემკვიდროს მათ შორის. ზუსტად ასევე იესომ, ღვთის ძემ გარდასახვისას თავისი ღვთაებრიობა შემოსა ადამიანური სხეულით, დაფარა თავისი დიდება, რათა ადამიანებს შეძლებოდათ მასთან შეხება.

იფიქრეთ პროლოგის უპირველესი სიტყვების მნიშვნელობაზე. თავად ღმერთი, შემოქმედი, გახდა ადამიანი, ერთ-ერთი ჩვენგანი და ცხოვრობდა აქ, ჩვენ შორის. რას გვეუბნება ეს ღვთის სიყვარულის შესახებ კაცობრიობის მიმართ? რატომ არის ზუსტად ეს ჭეშმარიტება ჩვენთვის სიმშვიდის უშრეტი წყარო?
