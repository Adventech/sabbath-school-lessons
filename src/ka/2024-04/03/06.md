---
title: განმეორებადი თემა - დიდება
date: 17/10/2024
---

`წაიკითხეთ იოან. 17:1-5. რა ჰქონდა იესოს მხედველობაში, როცა თქვა: "მამაო, დადგა ჟამი, განადიდო შენი ძე, რათა ძემ განგადიდოს შენ"?`

გუშინდელ გამოკვლევაში განვიხილავდით იოანეს სახარების ამქვეყნიურ, ადამიანურ ხაზს მის სიუჟეტურ მხარესთან ერთად და ადამიანებს შორის ურთიერთკავშირს, რომელიც ტრიალებს ყოველთვის იმის გარშემო, თუ ვინ არის იესო და რას აკეთებს იგი. დღევანდელი გამოკვლევა ყურადღებას გაამახვილებს ღვთაებრივ, სამყაროს სიუჟეტურ ხაზზე, რომელიც აგრეთვე გვხვდება იოანეს სახარებაში.

პროლოგი იწყება ამ სამყაროს სიუჟეტური მხარით. იესო წარმოდგენილია, როგორც ღვთის ღვთაებრივი ძე, სამყაროს შემოქმედი. და კვლავ, ყველაფერი, რაც ოდესღაც არ არსებობდა და გაჩნდა სამყაროში, ყველაფერი წარმოიშვა იესოს წყალობით. "ყოველივე მის მიერ შეიქმნა და უიმისოდ არაფერი შექმნილა, რაც კი შექმნილა" (იოან. 1:3). მაგრამ შემდეგ აღინიშნება იმის დიდება, თუ როგორ იქცა იგი ადამიანად გარდასახვით (იოან. 1:14). იოანე გამოიყენებს სიტყვას "დიდება" (ბერძნ. დოქსა - ნათება, დიდებულება, დიდება, პატივი) და "განდიდება" (ბერძნ. დოქსაძო - განდიდება, პატივისცემა, აღმატება), სადაც საუბრობს როგორც ადამიანებისგან, ასევე ღმერთისგან დიდებისა და პატივის მიღებაზე.

იოანესთან იესოს განდიდების იდეა დაკავშირებულია მისი დროის წარმოდგენასთან ანუ მისი სიკვდილის დროსთან (შეადარეთ იოან. 2:4; 7:30; 8:20; 12:23-27; 13:1; 16:32; 17:1). ჯვარი არის მისი დიდების საათი.

ეს იდეა პარადოქსულია, რადგან ჯვარცმა ძველ რომში წარმოადგენდა დასჯის ყველაზე სამარცხვინო და დამამცირებელ საშუალებას. ეს დაუჯერებელი კონტრასტი - ღმერთი ჯვარზე - გვიჩვენებს ადამიანური და ღვთაებრივი სიუჟეტური ხაზების შერწყმას.

როგორც ადამიანი, იესო მოკვდა ტანჯვაში, დამნაშავე, ადამიანებისგან დამცირებული, რომელიც უძლურებაში ღაღადებდა: "ღმერთო ჩემო, ღმერთო ჩემო, რად მიმატოვე?" ეს ადამიანური, ჯვრის ბნელი მხარე განსაკუთრებით ნათლად არის წარმოდგენილი მათესა და მარკოზის სახარებებში (მათ. 27:46; მარკ. 15:34).

მაგრამ ჯვრის დიდებული მხარე განსაკუთრებულად არის წარმოდგენილი ლუკასთან და იოანესთან (ლუკ. 23:32-47; იოან. 19:25-30). ეს არის ხსნისა და წყალობის ადგილი, სადაც ღვთის ძე თავის თავს გადასცემს მამას.

რამხელა ირონიაა: ღმერთის უდიდესი დიდება ვლინდება მის უდიდეს სირცხვილში, როცა ის საკუთარ თავზე იღებს ქვეყნიერების ცოდვებს!

`დაფიქრდით იმის შესახებ, თუ რას ნიშნავს თავად ის ფაქტი, რომ საჭირო გახდა ასეთი რადიკალური რამ, როგორიცაა თავად ღმერთის ჯვარცმა, რათა ჩვენ გადავრჩენილიყავით ცოდვისგან. რას გვეუბნება ეს იმის შესახებ, თუ სინამდვილეში რაოდენ ამაზრზენია ცოდვა?`
