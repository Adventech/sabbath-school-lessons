---
title: ფილიპე და ნათანაელი
date: 23/10/2024
---

`წაიკითხეთ იოან. 1:43-46. იმსჯელეთ, თუ რა გააკეთა ფილიპემ მას შემდეგ, რაც იესოს შეხვდა და მისი მოწაფე გახდა?`

`პირადად თქვენ, რისკენ მოგიწოდებთ სულიწმიდა, როცა ფიქრობთ ფილიპეს ქმედებაზე?`

ფილიპე იყო ბეთსაიდიდან, როგორც ანდრია და პეტრე. მან იპოვა თავისი მეგობარი ნათანაელი და მოუყვა მას იესოს შესახებ. იოანე ნათლისმცემელმა იესოს უწოდა "ღვთის კრავი". ანდრიამ უთხრა პეტრეს, რომ მან იპოვა "მესია". მაგრამ ფილიპე იესოს უწოდებს მას, ვის შესახებაც წერდნენ მოსე და წინასწარმეტყველები და ამატებს სახელს "იესო ნაზარეველი". ნაზარეთის ხსენება იწვევს მისი მეგობრის მშფოთვარე პასუხს.

ნათანაელს, როგორც ჩანს, ცრურწმენები გააჩნდა პატარა ქალაქის, ნაზარეთის მიმართ. რა თქმა უნდა, მეფე ვერ იქნებოდა ასეთი მიყრუებული ადგილიდან. ცრურწმენები ადვილად გვიბინდავენ თვალებს და ხელს გვიშლის ადამიანები დავინახოთ ისეთები, როგორიც არიან სინამდვილეში. როგორც ჩანს, ფილიპემ გააცნობიერა ნათანაელთან უწინდელი საუბრების წყალობით, რომ ცრურწმენებთან ბრძოლის ჭეშმარიტი საშუალება სულ არ არის რაიმე სახის ამაღლებული ფილოსოფიური თუ ღვთისმეტყველური არგუმენტები, არამედ ადამიანის მოწოდება, რომ პირადად შეამოწმოს ეს ჭეშმარიტება. მან უბრალოდ უთხრა: "წამოდი და ნახე". ზუსტად ასე მოიქცა ნათანაელი, წავიდა და ნახა.

`წაიკითხეთ იოან. 1:47-51. როგორ დაარწმუნა იესომ ნათანაელი იმაში, თუ ვინ არის იგი და როგორ უპასუხა ნათანაელმა?`

46-ე და 47-ე მუხლებს შორის გამოტოვებულია მნიშვნელოვანი დეტალი იმის შესახებ, რომ ნათანაელმა უპასუხა ფილიპეს მოწოდებას. თუმცა იგი ადგა და წავიდა სანახავად. მისი ფილიპესთან მეგობრობა ცრურწმენებზე ძლიერი იყო და ამ მომენტიდან მისი ცხოვრება დაიწყებს შეცვლას.

იესო ნათანაელის შესახებ ამბობს კეთილ სიტყვებს, უწოდებს მას ისრაელიანს, რომელშიც არ არის მზაკვრობა (იოან. 1:47), რაც ნამდვილად არ ჰგავს იმას, რაც ნათანაელმა თქვა იესოს შესახებ (იოან. 1:46). ნათანაელი გაკვირვებული პასუხობს, რადგან უწინ არასდროს შეხვედრია იესოს.

შემდეგ იესო უცხადებს, რომ იხილა იგი ლეღვის ხის ქვეშ და ეს მორიდებული მტკიცებულება არწმუნებს ნათანაელს. ღვთაებრივი შთაგონების წყალობით იესომ დაინახა, თუ როგორც ლოცულობდა ნათანაელი და ჭეშმარიტებას ეძებდა ამ ხის ქვეშ (იხ. ელენ უაითი. ქრისტე - წუთისოფლის იმედი, გვ. 140, 141). შემდეგ ნათანაელი ამაღლებულად ირწმუნებს იესოს, უწოდებს მას მასწავლებელს, ღვთის ძეს და ისრაელის მეფეს. ყურადღება მიაქციეთ, თუ როგორ შეუძლია სულ მცირე გამოცხადებას ადამიანი მიიყვანოს რწმენის უდიდესი აღიარებისკენ.
