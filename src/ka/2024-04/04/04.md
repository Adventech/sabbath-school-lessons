---
title: იოანეს ორი მოწაფე
date: 22/10/2024
---

იოანეს ორი მოწაფე მასთან ერთად იდგა, როცა იესომ გვერდით ჩაუარა. იოანემ, რომელმაც დაინახა მიმავალი იესო, განაცხადა: "აჰა, ღვთის კრავი" (იოან. 1:36). ორმა მოწაფემ მოისმინა იოანეს უწყება ქრისტეს შესახებ, რომელმაც უნდა აღასრულოს ძველაღთქმისეული წინასწარმეტყველებები მომავალი მესიის შესახებ. მოწაფეებმა მიატოვეს იოანე, რათა გაჰყოლოდნენ იესოს და აღიარეს, რომ იესო უფრო დიდებულია, ვიდრე იოანე ნათლისმცემელი - სწორედ ის [იესო] გახდა იოანეს უწყების შესრულება.

`წაიკითხეთ იოან. 1:35-39. რა გააკეთა ორმა მოწაფემ, როცა მოისმინა იოანეს მოწმობა იესოს შესახებ?`

`რა შესთავაზა იესომ ამ მოწაფეებს მათი შეკითხვის პასუხად (1:38, 39)?`

მათ მთელი დღე დაყვეს იესოსთან, რაკი სურდათ მასთან ყოფნა. ვინ იცის, რა საოცარი რამ გაიგეს მათ და რა გამოცდილება განიცადეს?

უნდა ყოფილიყო რაღაც არაჩვეულებრივი, რადგან მათ მალევე ისურვეს სხვებისთვის გაეზიარებინათ თავიანთი გამოცდილება. ანდრიამ, ერთ-ერთმა იმ ორ მოწაფეთაგან, მაშინვე იპოვა თავისი ძმა სიმონი და უთხრა: "’ჩვენ ვიპოვეთ მესია’ (რაც თარგმანით ნიშნავს ქრისტეს)" (იოან. 1:41). როცა ანდრიამ თავისი ძმა იესოსთან მიიყვანა, ქრისტემ მაშინვე გაუმხილა, რომ იცნობს მას და უთხრა: "შენ ხარ სიმონი, იოანეს ძე. ამიერიდან შენ გერქმევა კეფა (რაც თარგმანით ნიშნავს კლდეს, პეტრეს)" (იოან. 1:42). იესო იცნობდა პეტრეს და ესმოდა მისი. ის, რომ იესო იცნობს ადამიანს, წარმოადგენს იოანეს სახარების ერთ-ერთ მოტივს. (იხ. მაგ., იოან. 2:24, 25).

"იოანე და ანდრია რომ ისეთივე ურწმუნონი ყოფილიყვნენ, როგორც მღვდლები და მთავრები, არ მოინდომებდნენ იესოს ფერხთით ჯდომას, რათა მისგან ესწავლათ. ისინი იესოსთან მივიდოდნენ მხოლოდ საკამათოდ და გასაკრიტიკებლად... მაგრამ ეს ორი მოწაფე სხვაგვარად მოიქცა. ისინი სიხარულით გამოეხმაურნენ სულიწმიდის მოწოდებას, რომელიც იოანე ნათლისმცემლის ქადაგებაში გაისმა. ახლა კი მათ იცნეს ზეციური მოძღვრის ხმა... ღვთიური ნათელი მოეფინა ძველი აღთქმის წერილებს. მრავალმხრივი ჭეშმარიტება ახალ ნათელში წარმოუდგათ მათ" (ე. უაითი. ქრისტე - წუთისოფლის იმედი, გვ. 139).

იოანეს სახარებაში მთელი ყურადღება გამახვილებულია იმაზე, რომ ნათელი მოეფინოს იესოს ვინაობას, რათა ეს კეთილი უწყება გაეზიაროს წუთისოფელს.

`ქრისტემ და თქვენმა რწმენამ ქრისტეს მიმართ როგორ შეცვალა თქვენი ცხოვრება? ჯერ კიდევ რა ცვლილების დანახვას ისურვებდით?`
