---
title: იოანე ნათლისმცემლის მოწმობა
date: 20/10/2024
---

როგორც წინა გაკვეთილმა გვიჩვენა, იოანეს სახარება იწყება იესო ქრისტეთი, სიტყვით, რომელიც მარადიულად არსებობდა შექმნამდე. მაგრამ იმავე პროლოგში იესოს მოწმედ გვევლინება იოანე ნათლისმცემელი. იესოს დღეებში ზოგიერთი იუდეველი ელოდებოდა ორ მესიას, ერთს - მღვდელს, ხოლო მეორეს - მეფეს. იოანე ნათლად ამტკიცებს, რომ იოანე ნათლისმცემელი არ აცხადებდა, რომ ის იყო ერთ-ერთი ასეთი მესია, არამედ, იგი უფრო იყო მოწმე იმ ერთადერთი ჭეშმარიტი მესიისა.

`წაიკითხეთ იოან. 1:19-23. როგორ განმარტა იოანე ნათლისმცემელმა თავისი მსახურება და მისია?`

რელიგიურმა ხელმძღვანელება გააგზავნეს მღვდლები და ლევიანები, რათა ეკითხათ იოანესთვის, თუ ვინ იყო იგი. რადგან იუდეაში ძლიერი იყო მესიანური მოლოდინები, ნათლისმცემლისთვის მნიშვნელოვანი იყო განემარტა თავისი დამოკიდებულება ამ მოლოდინებთან დაკავშირებით. იგი არ იყო ნათელი, მაგრამ იგი ღმერთისგან იყო გამოგზავნილი, რათა დაემოწმებინა ნათლის შესახებ და მოემზადებინა ხალხი მესიის მოსვლისთვის (იოან. 1:6-8). ამიტომ მან უპასუხა მათ საკმაოდ გასაგებად და უთხრა: "მე არა ვარ ქრისტე" (იოან. 1:20).

გარდა ამისა, იოანე ნათლავდა წყლით, ხოლო ქრისტე ნათლავდა სულიწმიდით (იოან. 1:26, 33). იოანე არ იყო ღირსი თასმა შეეხსნა იესოს სანდლებიდან, მისთვის ემსახურა (იოან. 1:27). ქრისტეს უპირატესობა გააჩნია იოანეს წინაშე, რადგან იგი იოანემდე იყო (იოან. 1:30). იესო არის ძე ღვთისა, იოანემ კი უბრალოდ მიუთითა მასზე (იოან. 1:34).

`წაიკითხეთ ეს. 40:1-5 და იოან. 1:23. თქვენი აზრით, რას ნიშნავს პრაქტიკულად "მოუსწორეთ გზა უფალს"?`

იმ დღეებში, როცა გზები იყო უსწორმასწორო და ქვაღორღიანი, ხანდახან მსახურებს გააგზავნიდნენ მეფის წინ, რათა გაესწორებინათ გზის ზედაპირი და მოეჭრათ მკვეთრი მოსახვევები, რათა მეფის გზა ყოფილიყო გამართული. ამგვარად, წინასწარმეტყველების აღსასრულებლად, იოანე მოვიდა, რათა მოემზადებინა ადამიანთა გულები იესოს მისაღებად.

`ჩვენ, მეშვიდე დღის ადვენტისტებმა, როგორ უნდა აღვასრულოთ იგივე მსახურება, რასაც ასრულებდა იოანე ნათლისმცემელი? რა შესაბამისობებს ხედავთ?`
