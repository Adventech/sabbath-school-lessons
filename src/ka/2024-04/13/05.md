---
title: ღვთისმეტყველება "მაღლიდან" თუ "ქვემოდან"
date: 25/12/2024
---

`წაიკითხეთ იოან. 4:46-54. რა პრობლემამ მიიყვანა მეფის მოხელე იესოსთან?`

`რა სულიერი პრობლემა ჰქონდა მეფის მოხელეს და სხვა ადამიანებსაც, რომლებიც იესოს გარშემო იყვნენ (იოან. 4:48)?`

ეს ადამიანი მივიდა იესოსთან, სამყაროს ნათელთან, მაგრამ მან გადაწყვიტა, რომ ირწმუნებდა, თუკი იესო განკურნავდა მის ძეს. შეგვიძლია ვთქვათ, რომ ამ ადამიანის ღვთისმეტყველება იყო "ქვემოდან". ღვთისმეტყველება ქვემოდან ღმერთსა და მის სიტყვას უწესებს წესებსა და საზომს. ადამიანური იდეები, როგორი ნაკლული, შეზღუდული და სუბიექტურიც არ უნდა იყოს, საბოლოო ავტორიტეტად იქცევა იმისა, თუ როგორ განმარტავენ ადამიანები ღვთის სიტყვას. რა სახიფათო ხაფანგში შეიძლება გავებათ!

ღვთისმეტყველება "მაღლიდან" კი პირიქით, პასუხობს რწმენას, პირველ რიგში, სწამს ღმერთისა და მისი სიტყვის (იოან. 4:48; 6:14, 15; 2ტიმ. 3:16). როცა ბიბლიას იღებენ რწმენით, იგი განმარტავს საკუთარ თავს. წმიდა წერილის მსოფლმხედველობა და არა სამყაროს ფილოსოფია წარმოადგენს წმიდა წერილის გაგებისა და განმარტების სახელმძღვანელოს. ადამიანური შეხედულებები უნდა დაემორჩილოს ღვთის სიტყვას და არა პირიქით.

ჩვენ უნდა გვწამდეს წმიდა წერილის სიტყვების, თუკი გვსურს ვიწამოთ იესოს სიტყვები (იოან. 5:46, 47). "თუ ჩემს სიტყვაში დარჩებით, ჭეშმარიტად ჩემი მოწაფეები ხართ" (იოან. 8:31). თუკი ეჭვი გვეპარება ღვთის სიტყვაში, მისი სიტყვა ვერ იქნება ჩვენში (იოან. 5:38). "ვინც მე უარმყოფს და არ იწყნარებს ჩემს სიტყვებს, ჰყავს განმკითხველი. სიტყვა, რომელიც წარმოვთქვი, განიკითხავს მას უკანასკნელ დღეს. რადგან მე ჩემით კი არ მილაპარაკია, არამედ მამამ, ჩემმა მომავლინებელმა, მომცა მცნება, რა ვთქვა და რა ვილაპარაკო" (იოან. 12:48, 49).

ღვთის სიტყვის მოსმენა უფრო მეტია, ვიდრე უბრალოდ ინფორმაციის აღქმა. ეს ასევე ნიშნავს ღვთის ნების შესრულებას. და ეს ქმედითი პასუხია ღვთის სიტყვის მოსმენაზე. "ვისაც სურს აღასრულოს მისი ნება, იგი გაიგებს ამ მოძღვრების შესახებ - ღვთისგანაა თუ ჩემით ვლაპარაკობ" (იოან. 7:17).

ღვთის სიტყვის ასეთი მოსმენა და აღსრულება წარმოადგენს მის მიმართ სიყვარულის გამოხატულებას. "ვისაც ვუყვარვარ, ის ჩემს სიტყვას დაიცავს და ჩემი მამაც შეიყვარებს მას. ჩვენც მივალთ და მასთან დავიდებთ სავანეს" (იოან. 14:23).

`რა კავშირია იესოსადმი ჩვენს სიყვარულსა და მორჩილებას შორის? რატომ არის, რომ ნებისმიერი "მორჩილება", რომელიც არ ემყარება სიყვარულს, შეიძლება აღმოჩნდეს მეკანონეობის რისკის ქვეშ?`