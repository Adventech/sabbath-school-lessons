---
title: მიღება და უარყოფა
date: 05/11/2024
---

მე-2 გაკვეთილში იოან. 6-ში აღწერილია ხუთი ათასი ადამიანის დაპურება, მაგრამ არ განიხილება ამ ისტორიის დასკვნითი ნაწილი, რომელსაც აქ შევისწავლით.

`წაიკითხეთ იოან. 6:51-57, 66. თქვენი აზრით, რატომ იყო ადამიანებისთვის რთული მიეღოთ იესოს ეს სიტყვები?`

`თქვენთვის რას ნიშნავს იესოს ხორცის ჭამა და მისი სისხლის დალევა?`

იესოს მიერ ახლახან სასწაულებრივად დაპურებული ადამიანები მზად იყვნენ იგი გაემეფებინათ (იოან. 6:1-15). მაგრამ კაპერნაუმის სინაგოგაში მოგვიანებით მათთან საუბრისას, იგი უხსნის მათ სასწაულის სულიერ არსს და ეუბნება: "მე ვარ პური სიცოცხლისა" (იოან. 6:35). იგი უფრო დაწვრილებით განუმარტავს მათ, რომ ეს პური არის მისი სხეული, რომელსაც იგი ქვეყნიერების სიცოცხლისთვის გასცემს (იოან. 6:51).

ამ გამონათქვამმა მრავალს აუხილა თვალი იმაზე, რომ იესო არ გახდებოდა მათი ამქვეყნიური მეფე. იგი არ შეესაბამებოდა წუთისოფლური აზროვნების ხედვებს. მათ უარი განაცხადეს მოქცეულიყვნენ ღვთისკენ, რაც შეცვლიდა მათ აზრებს, რათა შეეძლოთ ამოეცნოთ და მიეღოთ იესო, როგორც მესია. მრავალმა მისმა მოწაფემ მიატოვა იგი ამ დროს (იოან. 6:66).

ადამიანური გადმოსახედიდან, იესოსთვის ალბათ რთული იყო. ბრბოს კეთილგანწყობა სასიამოვნოა. ვის არ სურს, რომ ვინმეს მოსწონდეს? მაგრამ იმის დანახვა, რომ მრავალი ადამიანი უკან იხევს და ეჭვქვეშ აყენებს პრინციპებს, რა თქმა უნდა, სამწუხაროა. როდესაც ხედავს, თუ როგორ მიდის ბრბო, იესო ეკითხება თავის უახლოეს გარემოცვას, თორმეტ მოწაფეს, მათაც ხომ არ სურთ წასვლა.

ზუსტად მაშინ განაცხადებს პეტრე თავის საოცარ აღიარებას, როგორც კიდევ ერთ მოწმობას, თუ რა აქვს იესოს და ვინ არის იგი. "საუკუნო სიტყვები შენა გაქვს. ჩვენ ვიწამეთ და შევიცანით, რომ შენ ხარ ქრისტე, ღვთის წმიდა" (იოან. 6:68, 69).

მოწაფეები იესოსთან ერთად იყვნენ რამდენიმე წელიწადი, მოგზაურობდნენ მასთან ერთად, ხედავდნენ მის სასწაულებს, ისმენდნენ მის ქადაგებებს. მათ გამოცდილებით იცოდნენ, რომ არავინ არის, ვინც შეედრებოდა მას. ისინი მოიცვა დარწმუნებულობამ, რომ როგორი უჩვეულოც არ უნდა ყოფილიყო გარემოება, ეს ადამიანი არის მესია, მიუხედავად იმისა, რომ ჯერ კიდევ არასწორად ესმოდათ მისი მოსვლის მიზანი. მხოლოდ მისი სიკვდილისა და აღდგომის შემდეგ გააცნობიერეს მათ, თუ რატომ მოვიდა იესო.

`რა შეგვიძლია გავიგოთ ამ ისტორიიდან იმასთან დაკავშირებით, რომ, ჩვეულებრივ, უმრავლესობა ცდება? რატომ უნდა გვახსოვდეს ეს, განსაკუთრებით, რაც ეხება ჩვენი რწმენის იმ მხარეს, რომელიცი არაპოპულარულია უმრავლესობაში, ქრისტიანობის უმრავლესობაშიც კი?`
