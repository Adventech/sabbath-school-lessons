---
title: მამის მოწმობა
date: 06/11/2024
---

იოანეს სახარება იწყება იმის უწყებით, რომ სიტყვა (logos) იყო ღმერთთან ანუ მამა ღმერთთან (იოან. 1:1). როცა სიტყვა იქცა ხორცად, სულმა დაამოწმა იესოს შესახებ, როცა ნათლობის დროს მასზე გადმოვიდა (იოან. 1:32-34). მაგრამ იესოს ამქვეყნიური მსახურების დროს მასზე მამაც მოწმობს.

`წაიკითხეთ იოან. 5:36-38. ამ ნაწყვეტის თანახმად, როგორ დაამოწმა მამა ღმერთმა იესოს შესახებ?`

იესო მამასთან აკავშირებს საქმეებსა და სასწაულებს, რომლებსაც ის მოიმოქმედებდა. მისთვის სრულიად ცხადია, რომ იგი მამამ გამოგზავნა და მამა მოწმობდა მის შესახებ.

`წაიკითხეთ მუხლები, რომლებშიც მამა ღმერთი მოწმობს იესო ქრისტეს შესახებ? (მათ. 3:17; 17:5). რა თქვა მამამ იესოზე?`

იესოს ნათლობის დროს ძეს შეუერთდნენ მამა და სულიწმიდა და ამით აღნიშნეს მნიშვნელოვანი მოვლენა: იესოს მსახურების დასაწყისი. მამა აცხადებს, რომ იესო არის მისი საყვარელი ძე, რომელიც მოიწონა მან. მაგრამ ქრისტეს მსახურების გარდამტეხ მომენტში მამა ამას კიდევ ერთხელ აცხადებს და ეს ჩაწერილია იოანეს სახარებაში.

იესოს მსახურების უკანასკნელ დღეებში ისტორიამ მიაღწია კულმინაციას. რელიგიურ ლიდერებს, რომელთაც არ ძალუძთ მისი შეჩერება (იხ. იოან. 12:19), სწყუროდათ მისი სიკვდილი ისე, როგორც არასდროს. ხალხთა სიმრავლე აღფრთოვანებული იყო მისით, მითუმეტეს, სულ უფრო მეტი და მეტი ადამიანი მიჰყვებოდა იესოს, ესმოდათ მოწმობები იმ ადამიანებისა, რომლებმაც იხილეს ლაზარეს მკვდრეთით აღდგომა (იოან. 12:17, 18). ბერძნებსაც კი, რომლებიც დღესასწაულს ესწრებოდნენ, სურდათ იესოს ხილვა.

ამ დროს იოან. 12:28-ში იესოს სიტყვების საპასუხოდ: "მამაო, განადიდე სახელი შენი!" - მამა კვლავ აცხადებს ზეციდან: "განვადიდე და კვლავაც განვადიდებ" (იოან. 12:28).

როგორც უკვე ვიხილეთ, იესოს დიდების დრო არის მისი ჯვარი. ამგვარად, იესოზე მამის მოწმობა მიუთითებს ღვთის კრავის უდიდეს მსხვერპლზე წუთისოფლის ცოდვებისთვის. ეს არის მისი ამქვეყნიური მსახურების კულმინაცია. მისმა სიკვდილმა ჩვენ გამო სრულად გამოისყიდა ჩვენი ცოდვები და მასში, ჩვენი რწმენის თანახმად, არასდროს მოგვიწევს ამ სასჯელთან პირისპირ შეხვედრა.
