---
title: "სულის მორჩილება: იოანე ნათლისმცემელი კვლავ მოწმობს"
date: 03/11/2024
---

მე-2 გაკვეთილში ვიხილეთ, თუ როგორ მიიყვანა იოანეს მოწმობამ იესოსთან პირველი მოწაფეები: ანდრია და იოანე, პეტრე, ფილიპე და ნათანაელი. მოსალოდნელი უნდა ყოფილიყო, რომ თავისი დამოწმების შემდეგ იოანე ნათლისმცემელი გავა სცენიდან. მაგრამ იოანეს სახარებაში იგი რამდენჯერმე ჩნდება.

`წაიკითხეთ იოან. 3:25-31. ამ ნაწყვეტში რომელი ფრაზები გვიჩვენებს ნათლად, რომ იოანე ნათლისმცემელმა აღიარა იესოში მესია და ღვთის ძე?`

იოანე ნათლისმცემლის მოწაფეებსა და დაუკონკრეტებელ იუდეველს შორის წამოიჭრა კამათი განწმედის შესახებ, შესაძლოა, ეს ყოფილიყო ნათლობის მართებულობის საკითხი (შეადარეთ მარკ. 1:4, 5). საინტერესოა, რომ როცა იოანესთან მიდიან მისი მოწაფეები, ეჭვგარეშეა, ამ საკითხის გადასაჭრელად, ისინი ახსენებენ იესოს და ამბობენ: "ის ნათლავს და ყველანი მასთან მიდიან" (იოან. 3:26). რთული არ არის ქვეტექსტის ამოკითხვა: მათ შურთ იესოსი - შურთ თავიანთი მასწავლებლის გამო და თუნდაც საკუთარი თავის გამო.

იოანესთვის ძალიან მარტივი იქნებოდა მისცემოდა შურს, მაგრამ ის ამას არ აკეთებს, რადგან იცის, თუ რაში მდგომარეობს მისი მისია. ამის ნაცვლად იგი ახსენებს თავის მოწაფეებს, რომ მას არასდროს უმტკიცებია, რომ ის ქრისტეა. პირიქით: იგი მოვიდა, რათა მიეთითებინა მასზე, მისთვის გზა გაემზადებინა, დაემოწმებინა მის შესახებ (იოან. 1:6-8).

იოანე იყენებს საქორწინო ნადიმის ილუსტრაციას, საკუთარ თავს უწოდებს სიძის მეგობარს, ხოლო იესოს - სიძეს. საცოლეს წარმოადგენს ღვთის ერი (შეადარეთ ეს. 61:10; 62:1-5). შემდეგ ამბობს სიტყვებს, რომლებიც გვიჩვენებს იოანეს ჭეშმარიტ დიდებულებას: "ის უნდა იზრდებოდეს, მე კი ვმცირდებოდე" (იოან. 3:30).

იოან. 3:31-36-ში გრძელდება იესოს და იოანეს შედარება, სადაც ვლინდება მესიის უპირატესობა მის წინამორბედთან შედარებით. რადგან იოანეს მოწმობა მიუთითებს იესოზე, კვლავ ესმევა ხაზი მოწმობის იდეას. მათ, ვინც იღებს ამ მოწმობას და სწამს იესოსი, აქვს საუკუნო სიცოცხლე. ისინი, ვინც არ იღებენ მას, რჩებიან ღვთის რისხვის ქვეშ. აი, რას გვეუბნება მუხლი. ღმერთმა შეიყვარა წუთისოფელი და გამოაგზავნა თავისი ძე მის გამოსასყიდად (იოან. 3:16, 17). მაგრამ მათ, ვინც უარყოფენ შემოთავაზებულ ძღვენს, მოუწევთ საკუთარი ცოდვების გამო პასუხისგება - მარადიული სიკვდილი.

`როგორ შეგვიძლია შევიმეცნოთ ღმერთისა და ადამიანის წინაშე მორჩილების გაკვეთილი? რა შეგვიძლია ვისწავლოთ იოანეს მაგალითზე სულის მორჩილებასთან დაკავშირებით?`
