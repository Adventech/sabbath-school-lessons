---
title: მესიის ახლებური გაგება
date: 04/11/2024
---

`წაიკითხეთ იოან. 3:32-36. განმარტეთ იოანე ნათლისმცემლის მოწმობიდან შემდეგი ფრაზები. რას ნიშნავს ისინი პირადად თქვენთვის?`

- "ვინც მიიღო მისი მოწმობა, დაბეჭდა, რომ ღმერთი ჭეშმარიტია"

- "ღმერთი გამოზომილად არ იძლევა სულს"

- "ვისაც ძე სწამს, საუკუნო სიცოცხლე აქვს"

იუდეველები ელოდნენ იმ მესიის მოსვლას, რომელიც გაათავისუფლებს მათ რომის ძალაუფლებისგან. დიდი ხნის განმავლობაში იმყოფებოდნენ ისინი მათი უღელის ქვეშ და სწამდათ, რომ მესია არა მხოლოდ დაამხობს რომს, არამედ მათ აქცევს დიდებულ და ძლევამოსილ ერად. თუმცა იოანეს სიტყვები, რომლებიც იესოს უწოდებენ "ღვთის კრავს", მიუხედავად იმისა, რომ პირდაპირ მიუთითებს მის გამომსყიდველ მსხვერპლზე, არასწორად აღიქვა ადამიანთა უმრავლესობამ. შესაძლებელია, მათ სულაც ვერ გააცნობიერეს, თუ რაზე საუბრობდა იგი.

ამგვარად, იოანეს თავისი სახარებით სურდა შეეცვალა მათი გაგება მესიის შესახებ, რათა მათ შეძლებოდათ იმის აღიარება, რომ იესოში აღსრულდა წინასწარმეტყველებანი მომავალ მეფესთან დაკავშირებით და თუ რას გააკეთებს ის. ის მოვიდა არა როგორც პოლიტიკური და სამხედრო ლიდერი, არამედ ქვეყნიერების ცოდვებისთვის თავის შესაწირად. ამაში მდგომარეობდა მისი მიზანი. მხოლოდ მას შემდეგ, როცა ყველაფერი დასრულდება, დამკვიდრდება საბოლოო სამეფო (იხ. დან. 7:18).

"როცა ნათლობის დროს იოანემ მიუთითა იესოზე, როგორც ღვთის კრავზე, მესიის მსახურება ახალ ნათელში გამოჩნდა. წინასწარმეტყველმა ესაიას სიტყვები გაიხსენა: ‘კრავივით დასაკლავად მიიყვანეს’ (ეს. 53:7)" (ე. უაითი. ქრისტე - წუთისოფლის იმედი, გვ. 136).

იოანე იოან. 1:31-ში ამბობს: "მე არ ვიცნობდი მას". ამგვარად, მაშ, როგორ ამოიცნო იოანემ იესოში მესია? პასუხი იმაში მდგომარეობს, რომ უფალმა, რომელმაც იოანე გამოგზავნა, უწინარეს აცნობა: "’ვისზეც დაინახო სული, გადმომავალი და დავანებული, ის არის სულიწმიდით ნათლისმცემელი’. მე დავინახე და დავამოწმე, რომ ეს არის ძე ღვთისა" (იოან. 1:33, 34). სხვა სიტყვებით, ღმერთმა გაუცხადა იოანეს, რომ იესო არის მესია.

ქრისტე არის ღვთის ძალა და ღვთის სიბრძნე (1კორ. 1:24). ცოდნა იმისა, რომ იესო არის ქრისტე, გამოდის თავად ღმერთისგან მისი დამარწმუნებელი სულის მეშვეობით. ეს თემა ხშირად ჩნდება იოანესთან. ხსნა მოდის არა წუთისოფლური ფილოსოფიით, მეცნიერებით ან უმაღლესი ცოდნით. იგი მოედინება მხოლოდ ღმერთისგან გულამდე, რომელიც ემორჩილება რწმენას და იესოს.

`როგორ გავიგებდით ჭეშმარიტებას იესოს შესახებ, ჩვენი გამომსყიდველი მსხვერპლის შესახებ, თუკი ის არ იქნებოდა ჩვენთვის გაცხადებული? მაშინ, რატომ არის ასეთი მნიშვნელოვანი ცოდნა ბიბლიისა და იმისა, თუ რას გვეუბნება ის იესოს შესახებ?`
