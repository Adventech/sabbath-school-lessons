---
title: ჭეშმარიტება იესოშია
date: 04/12/2024
---

`წაიკითხეთ იოან. 1:4, 17; 8:32; 14:6 და იოან. 15:26. როგორ პირდაპირ აკავშირებს იოანე ჭეშმარიტების იდეას იესოსთან?`

კვლავ და კვლავ იოანეს სახარებაში ჭეშმარიტება დაკავშირებულია იესოსთან, მის მამასთან და სულიწმიდასთან. ჭეშმარიტება დაკავშირებულია იესოსთან, სიტყვასთან (ლოგოს) და ნათელთან, სიბნელისგან განსხვავებით (იოან. 1:1-14; 3:19-21). ხოლო სიცრუე დაკავშირებულია ეშმაკთან და ცოდვასთან (იოან. 8:44-46). აქედან გამომდინარე, იოანესთან ჭეშმარიტება არ წარმოადგენს უბრალოდ ფაქტებსა და ციფრებს. იგი გულისხმობს ამასაც, მაგრამ არ იფარგლება ამით, ჭეშმარიტების იდეა ხომ მოიცავს ღმერთის და მისი ნების ერთგულების მორალურ ასპექტს.

"ადამიანებს კი კვლავინდებურად სურთ ცოცხალი ღვთის სიტყვის გაგონება, ღვთიური ხელის შეგრძნება. ფილოსოფიურ თეორიებსა და ლიტერატურულ ესეებს, მიუხედავად შესაძლო ბრწყინვალებისა, არ ძალუძს ადამიანის სულის დაპურება. ამ შემთხვევაში უძლურია ადამიანური მტკიცებანი და გამოგონებანი. მიუშვით ხალხთან ღვთის სიტყვა, რათა ყველამ, ვისაც აქამდე მხოლოდ ადამიანთა ტრადიციებზე, თეორიებსა და წესებზე სმენია, გაიგონოს იმის ხმა, ვისაც საუკუნო სიცოცხლისათვის სულის განახლება შეუძლია" (ე. უაითი. ქრისტეს იგავები, გვ. 15).

დაფიქრდით, თუ რას ნიშნავს: ჭეშმარიტება იესოში. იესო არის ლოგოს, სიტყვა, რომელიც დასაწყისიდან იყო ღმერთთან და რომელიც გახდა ყველაფრის შემოქმედი (იოან. 1:1-4). მამასთან ერთიანი მარადისობიდან მარადისობამდე, იესოს გააჩნია მამის ხასიათი და, ამგავრად, აგრეთვე არის "მე ვარ". მისი არსებობა არ ემორჩილება არავის და არაფერ სხვას. არაფერი არსებული, მათ შორის ცოდნაც, არ არსებობს მისგან დამოუკიდებლად. ყველაფერი, რაც არსებობს, რაც შეიქმნა, მხოლოდ იესომ შექმნა და ასევე არსებობს მხოლოდ მასში. "ვინაიდან მისით შეიქმნა ყოველი, რაც ცაში და მიწაზეა, ხილული და უხილავი: საყდარნი და უფლებანი, მთავრობანი თუ ხელმწიფებანი - ყველაფერი მის მიერ და მისთვის არის შექმნილი. იგი არის უწინარეს ყოვლისა და ყოველივე მისით დგას" (კოლ. 1:16, 17).

იესო არ არის უბრალოდ ჭეშმარიტების განსახიერება. ჭეშმარიტება მასშია. ჭეშმარიტება არ არის უბრალოდ იდეა ან დასკვნა, იგი პიროვნებაშია!

იესო ქრისტეში ჭეშმარიტება შეიძლება შეადარო მზეს, რომელიც სოფელს ანათებს (იოან., 8:12). ეს არის ანალოგია კ. ს. ლიუსის განცხადებისა ქრისტიანობის შესახებ, რომელიც უკვე ნახსენებია მე-3 გაკვეთილში: ისევე მწამს ქრისტიანობის, როგორც მწამს იმის, რომ ამოვიდა მზე... მისი დახმარებით ვხედავ სხვა ყველაფერს" ("Iს თჰეოლოგყ Pოეტრყ?”, პ. 15).

ზუსტად იესოს დახმარებით შეგვიძლია სწორად განვმარტოთ ჩვენ გარშემო არსებული სამყარო.
