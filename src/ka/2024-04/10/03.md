---
title: უცილობლად "ისევ მოვალ"
date: 02/12/2024
---

`წაიკითხეთ იოან. 14:1-3. რა დიდებული უწყება აცნობა იესომ მოწაფეებს მაშინვე ზიარების შემდეგ?`

იოან. 13-ის დასასრულს იესო ამბობს, რომ ის მიდის (იოან. 13:33). ეს პეტრეში იწვევს კითხვას, თუ სად მიდის ის (იოან. 13:36). მოწაფეებს არ ესმით, რომ იესო საუბრობს თავის სიკვდილზე, აღდგომასა და ამაღლებაზე. პეტრე ამტკიცებს, რომ მზად არის საკუთარი სიცოცხლე დათმოს მის გამო (იოან. 13:37). სწორედ ამ დროს იესო წინასწარმეტყველებს პეტრეს მიერ უარყოფის შესახებ (იოან. 13:38).

ზუსტად ამ კონტექსტში ეუბნება იესო თავის მოწაფეებს, რომ არ შეუკრთეთ გული (იოან. 14:1). ზმნა "შეკრთება" ითარგმნა ბერძნული სიტყვიდან ტარსსო, რაც ნიშნავს "ძლიერ ღელვას, დანაღვლიანებას, დაბნეულობას, რყევას; შეშინებას; ამოძრავებას (წყლისას)", არ არის გასაკვირი, რომ იესოს სიტყვებმა მოწაფეები აღაშფოთა.

მაგრამ მიუხედავად მათი შიშებისა, იგი უყვება მათ თავისი მამის სახლის შესახებ, სადაც ბევრი ადგილია (არა სასახლეები, არამედ ოთახები, როგორც სასტუმროშია). იგი მიდის იქ, რათა მოუმზადოს მათ ადგილი. მისი სიტყვები სცდება ჯვარზე ტანჯვით სიკვდილის ფარგლებს და მიუთითებს იმ დროზე, როცა დაბრუნდება, რათა იხსნას თავისი ხალხი. იგი ელოდება იმ დროს, როცა ცოდვის ტრაგედიას, ერთხელ და საბოლოოდ, ბოლო მოეღება (იხ. დან. 7:27).

იესო ამბობს: "როცა წავალ... ისევ მოვალ და ჩემთან წაგიყვანთ, რათა, სადაც მე ვარ, თქვენც იქ იყოთ" (იოან. 14:3). ეს, ეჭვგარეშეა, არის დაპირება მისი მეორედ მოსვლის შესახებ.

რა არის საფუძველი იმისა, რომ ვენდოთ ამ დაპირებას? მრავალი იტყოდა, რომ ეს საფუძველი ბიბლიური წინასწარმეტყველებების აღსრულებაშია და ეს, ეჭვგარეშე, ჭეშმარიტებაა. მაგრამ იოან. 14:3-ში საფუძველი განსხვავებულად არის ჩამოყალიბებული. ამ მუხლში ფრაზა "მოვალ" ბერძნულ ენაში, სინამდვილეში, დგას ახლანდელ ფორმაში ("მოვდივარ"). ბერძნულ ენაში ახლანდელი დრო ხანდახან გამოიყენება მომავლის აღსანიშნავად. ეს არის მომავლის მოვლენები, რომელთა შესახებაც საუბრობენ დარწმუნებით და ის აღიწერება ისე, თითქოს უკვე ხდება. ამგვარად, სამართლიანი იქნება ვთარგმნოთ ფრაზა, როგორც "მე უცილობლად მოვალ კვლავ".

ჩვენი უფლის დაბრუნების იმედი ემყარება არა ბიბლიური წინასწარმეტყველებების შესრულების მიმართ რწმენას, არამედ ჩვენს რწმენას იმ პიროვნების მიმართ, რომელიც დაგვპირდა. მან თქვა, რომ აუცილებლად დაბრუნდება თავისი ხალხის წასაყვანად. ჩვენ შეგვიძლია ვენდოთ ამ დაპირებას, რადგან ვიცით, თუ ვინ მოგვცა იგი.

`რას გვასწავლის ჯვარი ქრისტეს მეორედ მოსვლის აუცილებლობასთან დაკავშირებით? რა სარგებელს მოგვიტანდა იესოს სიკვდილი პირველი მოსვლის დროს, რომ არ ყოფილიყო მეორე?`
