---
title: "რადგან მაგალითი მოგეცით"
date: 01/12/2024
---

გამოსამშვიდობებელი სიტყვა (იოან. 13-17) იესოს მოწაფეებს აძლევს რჩევა-დარიგებას მომავალთან დაკავშირებით. მისი ლიტერატურული სტილი წააგავს მეორე რჯულში მოსეს გამოსამშვიდობებელ რჩევა-დარიგებას ან იაკობის მიერ კურთხევის სიტყვების წარმოთქმას თავის შვილებზე (დაბ. 47-49) ან დავითის მიერ სოლომონისთვის მიცემულ რჩევა-დარიგებას (1ნეშტ. 28-29). იესო ამშვიდებს მოწაფეებს თავის წასვლასთან დაკავშირებით. იგი ჰპირდება შემცვლელს, რომელიც წარმოადგენს მას (სულიწმიდა; იოან. 14-16). იგი წინასწარმეტყველებს მომავალ ტანჯვას (იოან. 15, 16) და მოუწოდებს მოწაფეებს იდგნენ მტკიცედ (იოან. 15).

`წაიკითხეთ იოან. 13:1-20. რაში მდგომარეობს ფერხთბანის მსახურების არსი? როგორ უნდა მოვემზადოთ ამ მსახურებისთვის და აღვასრულოთ იგი?`

იესოს დროს სამყაროს იმ ნაწილში ადამიანები ატარებდნენ სანდალებს ან დადიოდნენ ფეხშიშველები. ამის გამო ფეხები მტვრიანდებოდა და ჭუჭყიანდებოდა. იყო წეს-ჩვეულება, რომ მსახური ან მონა ფეხს ბანდა სადილამდე. თუმცა არცერთი მსახური არ მოიძებნა იმ საღამოს სადილობის დროს, როცა იესო უკანასკნელად ვახშმობდა თავის მოწაფეებთან ერთად საკუთარ შეპყრობამდე.

ყველასდა გასაოცრად, თავად იესო ადგა და ყველას დაბანა ფერხნი. იოან. 13:4, 5-ში თანმიმდევრულად არის მოთხრობილი იესოს ქმედებების შესახებ. ეს იმდენად დაწვრილებით არის მოთხრობილი, რათა ხაზი გაესვას, რომ მოძღვარმა მოიმოქმედა თავმდაბლობის წარმოუდგენელი აქტი.

პეტრეს წამოძახილის გადმოცემის დროს, იოან. 13:8-11-ში ნაჩვენებია ძლიერი შეძრწუნების გრძნობა და მოსწავლეთა გაუგებრობა იესოს ქმედების გამო. როგორ შეეძლო იესოს, მოძღვარს, მესიას, აღესრულებინა ამდენად დამამცირებელი საქმე? პეტრე უარს აცხადებდა ნება დაერთო იესოსთვის დაებანა ფერხნი, მაგრამ იესომ უთხრა მას, რომ თუკი იგი არ დათანხმდებოდა, არ ექნებოდა მასთან წილი. მაშინ პეტრემ უფრო მეტი სთხოვა, რითაც გამოხატა საკუთარი სურვილი, რომ ყოფილიყო მუდამ იესოსთან.

იესოს ქმედების მნიშვნელობა დაკავშირებულია იმასთან, თუ ვინ არის იგი. იოან. 13:13-ში იგი ამტკიცებს, რომ ის არის მოძღვარი და უფალი. ზუსტად ასე უწოდებდნენ ისინი მას და იესო მიუთითებს, რომ ასეც არის. ეს ტიტულები აღნიშნავენ ავტორიტეტსა და ძლევამოსილებას.

მიუხედავად ამისა, იესო გვასწავლის, რომ ძალა და ავტორიტეტი უნდა გამოვიყენოთ მსახურებისთვის და არა - თვითგანდიდებისთვის. ადვენტისტურმა ეკლესიამ მიიღო იესოს მაგალითის ეს აზრი, როდესაც იმეორებს იმას, რასაც სამართლიანად ეწოდება თავმდაბლობის რიტუალი, როგორც უფლის სერობისთვის მოსამზადებელი ნაწილი.

`იმსჯელეთ, თუ როგორ გვასწავლის სერობის რიტუალი ვიაროთ იესოს კვალდაკვალ და თავმდაბლობით ვემსახუროთ სხვებს.`
