---
title: მოწოდება მოვალეობებისკენ
date: 21/09/2020
---

წარმოიდგინეთ, რომ თქვენ ხართ პეტრე ან ანდრია. გალილეის მშვენიერი დილაა. ახლახანს მზე ამოვიდა და დილის სიგრილე გაფანტა. თქვენი აზრები ერთ რამეს შეეხება: დაიჭიროთ თევზი. ბევრი თევზი. წინა დღეს კარგად ითევზავეთ და მოუთმენლად ელოდებით ახალ დღეს და ახალ თევზაობას. შემდეგ ადრიანი დილის სინათლეში ხედავთ მას - მოახლოებულ იესო ნაზარეველს. მაგრამ ჯერ არ იცით, რომ რამდენიმე წამის შემდეგ მთელი თქვენი ცხოვრება შეიცვლება. თქვენ აღარასოდეს იქნებით უწინდელი.

```წაიკითხეთ მათ. 4:18-20. როგორ ფიქრობთ, რატომ იყვნენ ანდრია და პეტრე მზად, რომ თავის თავზე აეღოთ ასეთი სერიოზული მოვალეობა იესოს მიმდევრისა? ნაწყვეტში რა მიუთითებს იმაზე, რომ იესომ მათ მოუწოდა უფრო მაღალი მიზნისაკენ, ვიდრე თევზის ჭერა იყო?```

იოანეს სახარებიდან ვიგებთ, რომ ამ ადამიანებმა მთელი წელი რაღაცა იცოდნენ იესოზე, მაგრამ მისი მიმდევრები ჯერ არ იყვნენ. მაინც აშკარად, ქრისტეს საქციელში, მის გარეგნობაში, სიტყვებსა და მოქმედებებში რაღაცა ღვთიური კარნახობდა ამ გალილეველ მეთევზეებს, რომ მან ისინი ღვთიური მოწოდებისკენ მიიწვია. მიზეზი, რომლის გამოც მათ მიატოვეს თავიანთი ნავები, საქმიანობა და ჩვეული გარემო, რათა მას გაჰყოლოდნენ, მდგომარეობდა იმაში, რომ მათ იგრძნეს მოწოდება უფრო მაღალი მიზნისაკენ. ამ უბრალო მეთევზეებმა გააცნობიერეს, რომ მათ უჩვეულო სამუშაოსკენ მოუწოდებენ. შესაძლოა, ღმერთი არ მოგიწოდებთ დღეს, რომ მიატოვოთ თქვენი პროფესია, არამედ გიწვევთ უჩვეულო საქმიანობისკენ - სხვებს უზიარებდეთ მის სიყვარულს და დაამოწმოთ მის სიყვარულზე მისი სახელის დიდებისათვის.

```წაიკითხეთ ტექსტი მათ. 9:9 და იფიქრეთ მათეს, გადასახადების ამკრეფის მოწოდებაზე. რას ხედავთ ერთობ მნიშვნელოვანს ამ ტექსტში?```

გადასახადების ამკრეფნი რომაულ სამყაროში ხშირად იყვნენ გამომძალველები, რომლებიც სახელმწიფოსგან მინიჭებულ ძალაუფლებას უბრალო ადამიანთა შესავიწროებლად იყენებდნენ. ისინი ეზიზღებოდათ. ისინი იყვნენ ერთ-ერთი ყველაზე საძულველი ადამიანები ისრაელში. ქრისტეს მოწვევა - "გამომყევი" ვარაუდობს, რომ მათეს გაგონილი ჰქონდა იესოს შესახებ და მის გულში იყო სურვილი, მას მიჰყოლოდა. როცა მოწვევა გაისმა, მათე მზად იყო. ის შეძრა იმ ამბავმა, რომ ქრისტემ მიიღო იგი და მიიწვია, რათა მისი ერთ-ერთი მოწაფე გამხდარიყო.

თითოეული ჩვენგანის გულში ღრმად არის დაფარული მისწრაფება რაღაცა დიდისკენ ცხოვრებაში. ჩვენ გვსურს ვიცხოვროთ რაღაც უფრო ღირებული, უფრო დიადი, კეთილშობილური მიზნისთვის. და ქრისტე ჩვენც გვიხმობს ისე, როგორც მათეს, რომ მივყვეთ მას.

```იფიქრეთ იმაზე, თუ რისი მიტოვება მოუწიათ ადამიანებს, რათა იესოს გაჰყოლოდნენ. რატომ იქნება ეს ბოლოს საუკეთესო არჩევანი?```