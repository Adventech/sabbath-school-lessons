---
title: რას გვავალდებულებს სიყვარული
date: 24/09/2020
---

ესოს საუბარი პეტრესთან დასარულს უახლოვდება; ჩვენ ვხედავთ ორ ადამიანს, რომლებიც ზღვის პირას მიდიან. ტალღები ხმაურით გორდება ქვიშაზე, იესო კი ამ დროს პეტრეს მოწაფეობის ფასზე ესაუბრება. მას სურს, რომ მოციქულს ნათლად ესმოდეს, რას შეეჯახება, თუკი მიიღებს იესოს მოწვევას, რომ მწყემსოს მისი ცხვრები.

```წაიკითხეთ იოან. 21:18,19. რა უთხრა იესომ პეტრეს მოწაფეობის ფასზე? როგორ ფიქრობთ, რატომ განუცხადა იესომ პეტრეს რაღაც შემაშინებელი მისი ცხოვრების ამ მომენტში?```

ამ სიტყვებში ქრისტემ იწინასწარმეტყველა მოწამეობა, რომლის გადატანაც პეტრეს მოუწევდა. მისი ხელები ჯვარზე იქნება გაკრული. ამ გამოცხადებაში ქრისტემ პეტრეს არჩევანი შესთავაზა. მან შესთავაზა ცხოვრებაში უდიდესი სიხარული: დაენახა სულები, ღვთის სასუფევლისთვის შეძენილები. ორმოცდაათობის დღეს პეტრე დაინახავს, როგორ მივა ათასობით ადამიანი ქრისტესთან. მოციქული სასწაულებს მოახდენს იესოს სახელით და უფალს კიდევ მრავალი ათასების წინაშე განადიდებს. მას ექნება მარადიული სიხარული ქრისტესთან თანამშრომლობისა მის მისიაში.

მაგრამ ამ უპირატესობას თავისი ფასი ჰქონდა. ის მოითხოვს მსხვერპლს, უდიდეს მსხვერპლს. პეტრესთვის შეთავაზებული იქნა, თავის თავზე აეღო ეს ვალდებულება ისე, რომ სრულად ჰქონოდა შეგნებული მისი ფასი. ახლა პეტრემ იცოდა: არანაირი მსხვერპლი არ ყოფილა მეტად დიდი იმის გულისთვის, რომ იესოს შეერთებოდა მის მისიაში წუთისოფელში.

```წაიკითხეთ 1იოან. 3:16-18. იოანესთვის სიყვარული არ არის რაღაცა გაურკვეველი განყენებული აზრი. როგორ განსაზღვრავს ის სიყვარულის უდიდეს მსხვერპლს?```

იქიდან, რასაც ოდესღაც ვაკეთებდით, მარადისობაში არაფერი მოგვეჩვენება მსხვერპლად. კეთილ საქმეში დაბანდებული ისეთი რამეები, როგორიცაა დრო, ძალისხმევა და სიცოცხლე, უხვად დაჯილდოებული აღმოჩნდება. რაოდენ დიდი სიხარულია - სიყვარულის გადაქცევა მოქმედებად, ხოლო ზრახვებისა - მოვალეობებად. ჩვენ ვასრულებთ საკუთარ დანიშნულებას და ცხოვრების უდიდეს სიხარულს განვიცდით, როცა ღვთიურ სიყვარულს ვპასუხობთ იმით, რომ როგორც ქრისტეს წარგზავნილები, თავს არ ვარიდებთ სხვებთან დამოწმების მსახურებას. როგორც იესომ თქვა: "რაკი ეს იცით, ნეტარნი ხართ, თუ ამას აღასრულებთ" (იოან. 13:17). ჩვენ ვიძენთ უდიდეს სიხარულს და ცხოვრების უსასრულო ბედნიერებას, როდესაც ჩვენი არსებობის აზრს იმით ვამართლებთ, რომ ღმერთს საკუთარი ცხოვრებით განვადიდებთ და წუთისოფელს მის სიყვარულსა და ჭეშმარიტებას ვუზიარებთ.

ძნელია იმის გაცნობიერება, თუ რა არის მარადისობა, რადგან ჩვენი სიცოცხლის ხანგრძლივობა დროის ერთობ პატარა მონაკვეთია. მაგრამ სცადეთ, რამდენადაც შეძლებთ, წარმოიდგინოთ საუკუნო სიცოცხლე - მარად მშვენიერი, საუკეთესო, რაც კი მიწიერი ყოფილა. იფიქრეთ იმაზე, რომ აქ, ამ მოკლე დროის მონაკვეთში, არაფერი ღირს იმად, რომ დაკარგოთ საუკუნო სიცოცხლის აღთქმა, იესოში რომ გვაქვს მოცემული.