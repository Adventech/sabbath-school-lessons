---
title: რის შესახებ ღირს დამოწმება?
date: 10/09/2020
---

"მე ქრისტესთან ერთად ვარ ჯვარცმული. მე უკვე აღარ ვცოცხლობ, არამედ ქრისტე ცოცხლობს ჩემში. ახლა რომ ხორციელად ვცოცხლობ, რწმენით ვცოცხლობ ღვთის ძეში, რომელმაც შემიყვარა და თავი გადასცა ჩემთვის" (გალ. 2:19,20). მართლაც, ქრისტეს მიღებისას მოგვიწევს, რაღაც გავწიროთ, რაღაცაზე უარი ვთქვათ. იესო განმარტავს, თუ რაში მდგომარეობს მოვალეობა, რომელიც უნდა შესრულდეს, რათა მას მივყვებოდეთ: "თუ ვინმეს სურს გამომყვეს, უარყოს თავისი თავი, ყოველდღე იტვირთავდეს თავის ჯვარს და მომყვებოდეს" (ლუკ. 9:23). ჯვარზე სიკვდილი მტანჯველია. როდესაც ჩვენს ცხოვრებას ვუმორჩილებთ ქრისტეს მოთხოვნებს და ჩვენი ცოდვის "ძველი კაცი" ჯვარცმულია (რომ. 6:6), ეს მტანჯველად მტკივნეულია. განსაკუთრებით მტკივნეულია უარის თქმა გულისთქმის სურვილებზე და ცხოვრებისეულ ჩვევებზე, მაგრამ ქრისტეში სიცოცხლე აქ და ახლაც კი ღირს ამად, არაფერი რომ არ ვთქვათ მის გაგრძელებაზე მარადისობაში. ჯილდო შეუდარებლად გადაწონის ტკივილს.

ძლიერი დამოწმებები, რომლებიც ცხოვრების გარდამქმნელ გავლენას ახდენს სხვებზე, დამყარებულია არა იმაზე, რაზეც უარი ვთქვით ქრისტეს გულისთვის, არამედ იმაზე, რაც ქრისტემ ჩვენი გულისთვის აღასრულა. ისინი გამახვილებულია მის მსხვერპლზე, და არა ჩვენს ეგრეთ წოდებულ მსხვერპლზე. ქრისტე ხომ არასოდეს გვთხოვს, უარი ვთქვათ იმაზე, რაც ჩვენს სასიკეთოდ უნდა შევინარჩუნოთ.

და მაინც ქრისტიანობის ისტორია სავსეა იმათი ცხოვრების აღწერით, ვისაც მოუწია, უდიდეს მსხვერპლზე წასულიყვნენ უფლის გამო. მაგრამ ეს ადამიანები არ თვლიდნენ, რომ ამით ხსნას გამოიმუშავებენ, ან რომ მათი საქმეები, თუნდაც ყველაზე თავდადებული და თავგანწირული, დამსახურებად ეთვლებათ ღმერთის წიმაშე. ამის ნაცვლად, მამაკაცები და ქალები, რომლებიც აცნობიერებდნენ, რაც ქრისტემ მათთვის აღასრულა, მზად იყვნენ, ყველაფერი მსახურების სამსხვერპლოზე დაედოთ, თანახმად ღვთის მოწოდებისა მათ ცხოვრებაში.

```წაიკითხეთ იოან. 1:12; 10:10; 14:27 და 1კორ. 1:30. ჩვენი დამოწმება ყოველთვის დამყარებულია იმაზე, რაც ქრისტემ ჩვენთვის აღასრულა. ჩამოთვალეთ მისი მადლის ზოგიერთი ნიჭი, რომლებიც ტექსტებშია მოხსენიებული.```

ზემოთ მოყვანილი ნაწყვეტების ფონზე იფიქრეთ იმის შესახებ, რაც ქრისტემ თქვენთვის აღასრულა. შესაძლოა, თქვენ მთელი სიცოცხლის განმავლობაში იყავით მიძღვნილი ქრისტიანი, ან განიცადეთ უფრო დრამატული მოქცევა. იფიქრეთ იმაზე, როგორი კეთილი იყო იესო თქვენს მიმართ, ცხოვრების სიმშვიდეზე, ბედნიერებაზე, სიცოცხლის აზრის შეცნობაზე, რომლებიც მან მოგანიჭათ. გაიხსენეთ ის დროები, როცა მან მოგცათ ძალა, რომ გაგევლოთ მძიმე ცხოვრებისეულ განსაცდელებში.

```რა გაიღეთ მსხვერპლად ქრისტეს გულისთვის? რა გაკვეთილები მიიღეთ თქვენი გამოცდილებიდან, რომლებიც შეიძლება კურთხევა იყოს სხვებისთვის?```