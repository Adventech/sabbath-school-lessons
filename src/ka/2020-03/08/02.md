---
title: იესოს დამოკიდებულება ადამიანებისადმი
date: 16/08/2020
---

იესო სხვებში მუდამ კეთილს ეძებდა. ის მათში ავლენდა და ახალისებდა საუკეთესოს. მაშინდელი რელიგიური ლიდერები დრტვინავდნენ მასზე და ამბობდნენ: "ცოდვილებს ღებულობს და მათთან ჭამს" (ლუკ. 15:2). იუდეველები წუხდნენ იმაზე, რომ უფალი უწმიდურებთან" ურთიერთობდა. მათი თვალსაზრისი რელიგიაზე უფრო აუცხოებდა, ვიდრე იზიდავდა. ისინი გაკვირვებული იყვნენ, როცა იესომ თავის თავზე თქვა: "მართალთა კი არა, ცოდვილთა მოსახმობად მოვედი" (მათ. 9:13).

მწიგნობრების, ფარისევლებისა და სადუკევლების რელიგია იყო თავის არიდების რელიგია. მათი მიზანი მდგომარეობდა შემდეგში: "აკეთე ყველაფერი, რაც შესაძლებელია, რათა თავი აარიდო ცოდვით გაუწმიდურებას". იესო, რომელიც არ იყო ცოდვით გაუწმიდურებული, ამქვეყნიურ გველების ბუდეში დაეშვა ქვეყნიერების გამოსასყიდად და არა თავის ასარიდებლად. ის არის "წუთისოფლის ნათელი" (იოან. 8:12).

```წაიკითხეთ მათ. 5:13,14. რომელ ორ სიმბოლოს იყენებდა იესო თავის მიმდევართა აღწერისათვის? როგორ ფიქრობთ, რატომ იყენებდა სწორედ ამ სიმბოლოებს? აგრეთვე იხ. იოან. 1:9; იოან. 12:46; ფილიპ. 2:15.```

ძველ მსოფლიოში მარილი ერთ-ერთი მნიშვნელოვანი საშუალება იყო. მას მეტად აფასებდნენ, და რომაელი ლეგიონერები მარილს ზოგჯერ ვალუტის მაგივრადაც იყენებდნენ. ის იყო დიდი სიმდიდრის სიმბოლო. მარილს იყენებდნენ საკვების შესანახად ან გემოსთვის. იესომ თავისი მიმდევრებისთვის მეტაფორად გამოიყენა მარილი და სინამდვილეში განაცხადა, რომ ქვეყნიერების ჭეშმარიტი სიმდიდრე არიან არა ძლიერი და მდიდარი ადამიანები, არამედ მიძღვნილი ქრისტიანები, რომლებიც უმნიშვნელოვანეს შრომას ასრულებენ ღვთის სასუფევლისათვის. მათი უანგარო, სიყვარულით აღსავსე მსახურება ქვეყნიერებას ინახავს კეთილდღეობაში და მის ცხოვრებას გემოს აძლევს.

მეორე სიმბოლო, რომელსაც იესო იყენებს, არის "წუთისოფლის ნათელი" (მათ. 5:14). სინათლე არ გაურბის სიბნელეს, არამედ ანათებს ბნელში. ის არ ემიჯნება სიბნელეს, არამედ იჭრება შიგ და სიბნელეს სინათლედ აქცევს. იესოს მიმდევრები უნდა იჭრებოდნენ წუთისოფლის სიბნელეში და სინათლედ გადაიქცეოდნენ მეზობლებისთვის თავიანთ სოფლებსა და ქალაქებში, რათა ისინი ღვთის დიდებით გაანათონ.

```იოან. 17:15-18 ში იესოს სიტყვების წაკითხვისას იფიქრეთ, როგორ გავიგოთ იდეა, რომ უნდა გამოვეყოთ წუთისოფელს და თავი ავარიდოთ მის გავლენას? ერთი და იგივეა თუ არა ეს? რა ჰქონდა მხედველობაში იესოს, როცა ლოცულობდა, რომ მისი მიმდევრები ყოფილიყვნენ წუთისოფელში, მაგრამ არა წუთისოფლისგან? როგორ მიაღწიონ მათ ამას?```