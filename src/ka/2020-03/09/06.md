---
title: ჭეშმარიტება, სიყვარულით წარდგენილი
date: 27/08/2020
---

იესო ჭეშმარიტებას ყველას სიყვარულით წარუდგენდა. სიყვარული ყოველთვის საუკეთესოს ეძებს სხვისთვის. სიყვარული და ჭეშმარიტება  ერთმანეთს არ უპირისპირდება. ჭეშმარიტება, წარდგენილი მორჩილად და კეთილი სურვილით, სიყვარულის დამოწმებაა. იესომ თქვა: "მე ვარ გზა, ჭეშმარიტება და სიცოცხლე" (იოან. 14:6). იესო ხსნის ერთადერთი გზაა (იხ. საქმე. 4:12). მისი მადლი გადაგვარჩენს ჩვენ, რათა შეგვეძლოს უფლის ჭეშმარიტების შეცნობა და მისი ცხოვრებით ცხოვრება. ჭეშმარიტებას სიყვარულის გარეშე მივყავართ მშრალ მეკანონეობამდე, რომელიც სულიერ ცხოვრებას ახშობს. მაგრამ ეგრეთ წოდებულ სიყვარულს ჭეშმარიტების გარეშე მივყავართ ცარიელ გრძნობებთან ყოველგვარი შინაარსის გარეშე, რომელიც ადამიანს ტოვებს ისეთ მდგომარეობაში, როცა მიცურავს დინების მიმართულებით, მაგრამ არ იცის, საით. სიყვარულით წარდგენილ ჭეშმარიტებას მივყავართ ნამდვილ ქრისტიანულ გამოცდილებასთან, რომელიც იძლევა მკაფიო მიმართულებას, მიზანსა და დარწმუნებულობას.

```წაიკითხეთ 1პეტრ. 3:15; 2ტიმ. 4:2 და ტიტ. 3:4,5. ამ მუხლებში რომელი გამოთქმები მიუთითებს სწორ შესაბამისობაზე ბიბლიური ჭეშმარიტების გადაცემასა და მორჩილ, მიმღებ სულს შორის?```

ახალი აღთქმის ავტორები არასოდეს აყენებენ სიყვარულს ჭეშმარიტებაზე მაღლა. ისინი მშვენივრად უთანხმებენ ერთმანეთს სიყვარულსა და ჭეშმარიტებას, მადლსა და კანონს, თანაგრძნობასა და პატიოსნებას. პეტრე ერთმორწმუნეებს შეაგონებს: "მუდამ მზად იყავით, რომ სიმშვიდით და მოწიწებით უპასუხოთ ყველას, ვინც თქვენი იმედის გამო ახსნა-განმარტებას მოგთხოვთ" (1პეტრ. 3:15). სხვა სიტყვებით, თქვენ უნდა იცოდეთ, რა და რატომ გწამთ, და შეგეძლოთ, თქვენი თვალსაზრისი სხვებს აუხსნათ. ეს არ ნიშნავს, რომ თქვენ იცით პასუხი ყველა კითხვაზე და უნდა გაგაჩნდეთ თქვენს რწმენაში სხვების დარწმუნების უნარი. ეს ნიშნავს მხოლოდ იმას, რომ შეგიძლიათ, თქვენი რწმენა აუხსნათ და დაიცვათ "სიმშვიდით და მოწიწებით", ანუ თვინიერად  და წამოყენებული საკითხების სიდიადის შეგრძნებით.

პავლე თავის ახალგაზრდა მოწაფეს ტიმოთეს ურჩევს: "იქადაგე სიტყვა, დაჟინებით, დროულად და უდროოდ, ამხილე, შერისხე, შეაგონე მთელი სულგრძელებითა და სწავლებით" (2ტიმ. 4:2). ის ასევე ტიტესაც შეახსენებს, რომ სწორედ ღმერთის წყალობამ და სიყვარულმა იხსნეს ისინი, ვინც უფალში იყო განახლებული (იხ. ტიტ. 3:5).

ჩვენ მოწოდებულნი ვართ, ჭეშმარიტებას წარვადგენდეთ სიყვარულით, ყოველგვარი სიმშვიდითა და თვინიერებით. ჩვენი უფალი გვიწვევს, შევუერთდეთ მას, სიყვარულით ვღებულობდეთ ადამიანებს და მის უწყებას ვუზიარებდეთ იმათ, ვინც ქრისტეს გარეშე იღუპება.

```ვინმეს რომ ეკითხა: "რატომ ხარ ქრისტიანი"?, რას უპასუხებდით და რატომ?```