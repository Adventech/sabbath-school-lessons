---
title: ზრდა თავდადების მეშვეობით
date: 30/06/2020
---

მკვდარი ზღვა არის გაუმდინარი მარილიანი ტბა ისრაელსა და იორდანიას შორის. ზღვის დონიდან 400 მეტრით დაბლა მდებარე ეს ტბა ითვლება ხმელეთის ყველაზე დაბალ მონაკვეთად პლანეტაზე. მდინარე იორდანე, რომელიც გამოედინება გალილეის ზღვიდან, მიემართება იორდანის ველზე და მკვდარ ზღვაში ჩადის.    ცხელი მშრალი ჰავა მზის ინტენსიური გამოსხივებით და უდაბნოს პირობებით ხელს უწყობს წყლის საკმაოდ სწრაფ აორთქლებას. რადგანაც მკვდარ ზღვაში მარილისა და მინერალების საშუალო შემცველობა არის 31,5%, მის წყლებში ვერაფერი ცოცხლობს. იქ არაა თევზები, მცენარეები; მხოლოდ ფსკერზე არსებობენ ზოგიერთი სახის მიკროორგანიზმები და ბაქტერიები.

მსგავსი რამ შეიძლება ჩვენს ქრისტიანულ ცხოვრებაშიც მოხდეს. თუ ღვთის მადლი, რომელიც ცხოვრებას გვივსებს, არ მიედინება სხვებისკენ, ჩვენ ვხდებით უძრავნი და პრაქტიკულად უსიცოცხლონი, როგორც მკვდარი ზღვა. ჩვენი ცხოვრება სხვაგვარი უნდა იყოს.

```წაიკითხეთ იოან. 17:37,38. იმისგან განსხვავებით, რაც მკვდარ ზღვას სჭირს, რა ელოდება მორწმუნეებს, რომლებიც ღებულობენ ცოცხალი წყლის აღმდგენელ ნაკადებს ქრისტესგან?```

"ღმერთს ცოდვილთა გადარჩენა ჩვენი მონაწილეობის გარეშეც შეეძლო; მასთან თანამშრომლობა ჩვენთვის არის საჭირო ქრისტესმიერი ხასიათის შესაძენად, რათა მასთან ერთად გვიხაროდეს ყოველი სულის გამოსყიდვა ჩვენს მაცხოვართან თანამშრომლობით" (ე. უაითი, ქრისტე - წუთისოფლის იმედი, გვ. 96).

"მათ, ვისაც სურთ, რომ გამარჯვებულნი იყვნენ, უნდა უარყონ საკუთარი თავი; და ერთადერთი, რაც ამ დიადი საქმის შესრულებაში დაეხმარება, არის თავგამოდებული დაინტერსება სხვების დახსნაში" (ე. უაითი, ქრისტიანული განათლების საფუძვლები, გვ. 207).

ჩვენ ვიზრდებით, როდესაც სხვებს ვუზიარებთ იმას, რაც ქრისტემ აღასრულა ჩვენს ცხოვრებაში. ყველაფრის გათვალისწინებით, რაც ქრისტეში მოგვენიჭა, სწორედ ეგოიზმი გვიშლის ხელს, რომ სხვებს ვუზიარებდეთ იმას, რაც მოცემული გვქონდა. და თუ სხვებს არ ვუზიარებთ ჩვენს რწმენას, ჩვენი სულიერი ცხოვრება გახდება ისეთივე უძრავი, როგორიც მკვდარი ზღვაა.

```როგორია თქვენი გამოცდილება სხვა ადამიანებთან დამოწმებისა, მათთან ერთად ლოცვისა და მათი საჭიროებებისთვის მსახურებისა? როგორი გავლენა მოახდინა ამ გამოცდილებამ თქვენს რწმენასა და უფალთან ცხოვრებაზე? ``` 