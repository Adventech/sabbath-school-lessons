---
title: ღვთის სიტყვის შესწავლის უპირატესობა
date: 11/08/2020
---

ღვთის სიტყვის შესწავლა მთელ რიგ უპირატესობას გვაძლევს. პეტრე მოციქული გვეუბნება, რომ წმიდა წერილის აღთქმების მეშვეობით ჩვენ ვხდებით "ღვთიური ბუნების ზიარნი" (2პეტრ. 1:4). იაკობი წერს "ჩანერგილი" სიტყვის შესახებ, "რომელსაც თქვენი სულების ხსნა შეუძლია" (იაკ. 1:21). პავლე მორწმუნეებს მოძღვრავს, მიმართონ "უფალს და მისი მადლის სიტყვას, რომელსაც შეუძლია აგაშენოთ და მოგცეთ სამკვიდრებელი ყველა განწმედილთან ერთად" (საქმე. 20:32). ბიბლიის მიზანია გამოსყიდვა. როცა იესოს ვუმზერთ მთელ წმიდა წერილში, ჩვენ ვიცვლებით. როცა მას ვუმზერთ მის სიტყვაში, ჩვენ მას ვემსგავსებით (იხ. 2კორ. 3:18). "როგორც სულიერი, ასევე ინტელექტუალური კანონის არსი იმაში მდგომარეობს, რომ შემეცნებისდა მიხედვით ჩვენ აუცილებლად ვიცვლებით. ადამიანი თანდათანობით ემსგავსება იმ საგნებს, რაზეც ფიქრობს და რაც უყვარს" (ე. უაითი, დიადი ბრძოლა, გვ. 432).

```წაიკითხეთ 2ტიმ. 3:14-17 და იოან. 17:14-17. კიდევ რა უპირატესობებს იძლევა ღვთის სიტყვის შესწავლა?```

თავისი ახალგაზრდა თანამებრძოლის, ტიმოთესადმი მიწერილ ეპისტოლეში პავლე მოციქული მას მოძღვრავს, რომ იყოს წმიდა წერილის ერთგული და სხვებსაც გაუზიაროს ღვთივსულიერი სიტყვის შესწავლის უპირატესობები. პავლეს სიტყვებით, ბიბლია "სასარგებლოა სასწავლებლად". ეს წიგნი ჭეშმარიტებას აცხადებს და სიცრუეს ააშკარავებს. ის აღწერს ღვთის ჩანაფიქრს ადამიანთა მოდგმისათვის, ამხელს ჩვენს ცოდვებს, გვისწორებს მცდარ წარმოდგენებს და გვმოძღვრავს სიმართლეში. წმიდა წერილები ქრისტეს სიმართლეს გვიცხადებს, და ჩვენი ცოდვიანობის უგუნურებას წარმართავს მისი სიმართლის მშვენიერებისკენ. როცა ვხედავთ იესოს უანგარო სიყვარულს, მკაფიოდ განსხვავებულს ჩვენი ეგოიზმისგან, გაოცებული ვრჩებით. როდესაც წმიდა წერილში ვჭვრეტთ მისი თანაგრძნობისა და ზრუნვის სიღრმეს, ჩვენი ცხოვრება იცვლება. თუ მის სიტყვას ახლობლებს ვუზიარებთ, ისინიც მთლიანად გარდაიქმნებიან. როცა იესოს ვუმზერთ მის სიტყვაში, უფრო მეტად ვემსგავსებით მას. დამოწმება არ ნიშნავს იმის გაზიარებას, რასაც ვფიქრობთ და რაც გვწამს. დამოწმება ნიშნავს ღვთის სიტყვის მარადიული ჭეშმარიტებების გაზიარებას. თუ ბიბლიამ საოცრად აკურთხა ჩვენი ცხოვრება, ჩვენ შეგვიძლია ავტორიტეტულად ვუთხრათ სხვებს ის, თუ როგორ შეუძლია მას, აკურთხოს მათი ცხოვრება.

```იფიქრეთ სიძნელეებზე, რომლებსაც წააწყდით  და იმაზე, როგორ მოგცათ ღვთის სიტყვამ ძალა. რა გაკვეთილები მიიღეთ ამ გამოცდილებიდან?```