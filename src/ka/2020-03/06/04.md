---
title: სულიერი ნიჭების დანიშნულება
date: 04/08/2020
---

```წაიკითხეთ 1კორ. 12:7 და ეფეს. 4:11-16. რატომ მოსავს ღმერთი სულიერი ნიჭებით თითოეულ მორწმუნეს? რა არის ამ ნიჭების დანიშნულება?```

სულიერი ნიჭები რამდენიმე მიზანს ემსახურება. ღმერთი მათ იძლევა, რათა კვებოს და განამტკიცოს თავისი ეკლესია მისი მსაახურების აღსასრულებლად. ნიჭების დანიშნულებაა განვითარება და შეკავშირება ეკლესიისა, რომელიც მზად არის, დაასრულოს ღვთის მისია წუთისოსფელში. ბიბლიის ავტორებს მოჰყავთ მაგალითები სულიერი ნიჭებისა, რომლებითაც ღმერთი თავის ეკლესიას მოსავს: მსახურება, სიტყვის ცოდნა, სწავლება, შეგონება, და სიკეთის კეთება. ამ ტექსტებში ასევე ლაპარაკია სტუმართმოყვარეობის, დახმარების, სასწაულთმოქმედების ნიჭებზე, და ეს მხოლოდ რამდენიმეა მათ შორის. უფრო სრული ჩამონათვალი წაიკითხეთ რომ. 12-სა და 1კორ. 12-ში.

თქვენ, ალბათ, გაინტერესებთ გაიგოთ განსხვავება და კავშირი სულიერ ნიჭებსა და ბუნებრივ ტალანტებს შორის. სულიერი ნიჭები არის ღმერთისგან ბოძებული თვისებები, რომლებსაც სულიწმიდა თითოეულ მორწმუნეს აძლევს, რათა მოამზადოს ის განსაკუთრებული მსახურებისთვის ეკლესიაში და მსახურებისთვის წუთისოფელში. ბუნებრივ ანუ თანდაყოლილ ნიჭებსა და უნარებს კი აკურთხებს სულიწმიდა და ისინიც გამოიყენება ქრისტეს მიმართ მსახურებაში. აი, რას ამბობს უფლის მაცნე, როცა კომენტირებას უკეთებს იგავს მათ. 25:13-30-დან: "სულიწმიდის განსაკუთრებულ ნიჭებს მხოლოდ იგავში მოცემული ტალანტები არ წარმოადგენს. აქ ლაპარაკია ყველა ნიჭსა და უნარზე, თანდაყოლილსა თუ შეძენილზე, ბუნებრივსა თუ სულიერზე. ყველა ისინი ქრისტეს მსახურებისათვის უნდა იქნას გამოყენებული. ვხდებით რა ქრისტეს მოწაფეები, ყოველივეს მას ვუძღვნით: საკუთარ თავს და ყველაფერს, რაც გაგვაჩნია. ამ ნიჭებს იგი გვიბრუნებს განწმედილსა და გაკეთილშობილებულს, რათა ისინი შემდგომ ღვთის დიდებისა და მოყვასის სამსახურისათვის გამოვიყენოთ" (ე. უაითი, ქრისტეს იგავები, გვ. 118).

გარდა ამისა, ღმერთმა დააწესა განსაკუთრებული ნიჭები, ისეთი, როგორიცაა წინასწარმეტყველების ნიჭი, ეკლესიაში მსახურებისა და ხელმძღვანელობის ნიჭი, მწყემსების, ხუცესების, მოძღვრების ჩათვლით, რომლებიც მსახურობენ დამრიგებლებად ქრისტეს სხეულში, რათა ეკლესიის ყოველი წევრი სულიერად კვებონ და ამზადონ მსახურებისთვის (იხ. ეფეს. 4:11,12). მთელი საეკლესიო ხელმძღვანელობის ფუნქციაა - ეკლესიის ყოველ წევრს დაეხმაროს, განსაზღვროს თავისი სულიერი ნიჭები და ასწავლოს ამ ნიჭების გამოყენება ქრისტეს სხეულის აღსაშენებლად.

```თქვენი რომელიმე ბუნებრივი ნიჭები, საერო საზოგადოებაში გამოსადეგი და სასარგებლო, შეიძლება თუ არა, ასევე კურთხევა იყოს ეკლესიისთვის?```