---
title: განსხვავებული ნიჭები: გაერთიანებულნი მსახურებაში
date: 02/08/2020
---

გიფიქრიათ თუ არა როდისმე იმაზე, თუ რამდენად განსხვავდებოდნენ მოწაფეები ერთმანეთისგან? მათი წარმომავლობა, პირადი თვისებები, ტემპერამენტი და ნიჭები სრულიად სხვადასხვა იყო. მაგრამ ეს ეკლესიისთვის იყო არა ხარვეზი, არამედ ძალა. მათე, გადასახადების ამკრეფი, იყო ზუსტი, მკაცრი და აკურატული. პეტრე პირიქით, ხშირად ნაჩქარევად ლაპარაკობდა, იყო იმპულსური და ენთუზიაზმით სავსე, მაგრამ ასევე გააჩნდა ბუნებრივი ლიდერული თვისებები. იოანე იყო კეთილი, გულისხმიერი და სწორხაზოვანი. ანდრია, გულღია ადამიანი, მეტად კარგად იცნობდა თავის გარემოცვას და თანაგრძნობას იჩენდა სხვებისადმი. თომას ჰქონდა ბუნებრივი მიდრეკილება ეჭვებისადმი, ხშირად მერყეობდა. ამ ყველა მოწაფეს, ასეთი განსხვავებული ხასიათებისა და ნიჭების მქონეს, ღმერთი ეფექტურად იყენებდა დასამოწმებლად თავის შესახებ.

```წაიკითხეთ 1კორ. 12:12,13,18-22. რა არის აქ ნათქვამი სხვადასხვა ნიჭების მქონე ადამიანების საჭიროებებაზე, რომელსაც განიცდის ეკლესია როგორც ქრისტეს სხეული?```

ღმერთს სიამოვნებას ანიჭებს, როცა სხვადასხვა წარმომავლობის, განსხვავებული უნარებისა და ტალანტის მქონე ადამიანებს მოსავს ნიჭებით მსახურებისათვის. ქრისტეს სხეული - ეს არ არის ერთმანეთის მსგავსი ადამიანების ერთგვაროვანი ჯგუფი. ეს არ არის ერთნაირი წარმომავლობისა და აზროვნების ადამიანთა გარეუბნის კლუბი. ესაა მავალფეროვანი მოძრაობა სხვადასხვა ნიჭების მქონე ადამიანებისა, რომლებიც გაერთიანებული არიან თავიანთ სიყვარულში ქრისტესა და ბიბლიისადმი, და დავალებული აქვთ, უფლის სიყვარული და ჭეშმარიტება წუთისოფელს გაუზიარონ (იხ. რომ. 12:4; 1კორ. 12:12). ქრისტეს სხეულის წევრებს აქვთ სხვადასხვა ნიჭი, მაგრამ თითოეული მათგანი ღირებულია; ყოველ მათგანს გადამწყვეტი მნიშვნელობა აქვს ეკლესიის ჯანსაღი ცხოვრებისთვის. მსგავსად იმისა, როგორც თვალებს, ყურებს და ცხვირს გააჩნიათ განსხვავებული, მაგრამ სხეულისთვის საჭირო ამოცანები, ასევე აუცილებელია ეკლესიისთვის ყველა ნიჭი (იხ. 1კორ. 12:21,22).

თუ ყურადღებით განიხილავთ ადამიანის ორგანიზმის სიცოცხლეს, დაინახავთ, რომ მისი ყველაზე პატარა ნაწილებიც კი მნიშვნელოვან როლს თამაშობს. შეხედეთ თქვენს წამწამებს. ისინი უმნიშვნელოა, მაგრამ რა მოხდებოდა, ისინი რომ არ ყოფილიყო ჩვენი სხეულის ნაწილი? მტვრის ნაწილაკები თვალებში ჩაგვიცვივდებოდა, გაგვიღიზიანებდა მათ და საბოლოოდ შედეგები გამოუსწორებელი იქნებოდა. ეკლესიის წევრი, რომელიც ყველაზე "უმნიშვნელოდ" გვეჩვენება, არის ქრისტეს სხეულის მნიშვნელოვანი ნაწილი, და ამიტომ მოსილია სულიწმიდის ნიჭებით. თუ ჩვენ ამ ნიჭებს მთლიანად ღმერთს ვუძღვნით, თითოეულ ჩვენგანს შეუძლია მოახდინოს გავლენა, რომელსაც მარადიული შედეგები ექნება.

```დამოუკიდებლად იმისა, თუ რამდენად ნიჭიერი ხართ, რას ვერ ახერხებთ ისე კარგად, როგორც ეკლესიის სხვა წევრები? როგორ უნდა დაგეხმაროთ ეს, რომ დარჩეთ თქვენს ადგილზე?```