---
title: მოწმეები, რომლებიც შეუფერებელი გვეჩვენება
date: 05/07/2020
---

``` მარკ. 5:15-20. როგორ ფიქრობთ, რატომ გაგზავნა იესომ ეს ადამიანი დეკაპოლისში, რათა დაემოწმებინა მისი ოჯახისა და მეგობრებისთვის, და არ დაიტოვა თავისთან, როცა სცდიდა მას ახლად შეძენილ რწმენაში?  ```

პირველ საუკუნეში დეკაპოლისის რეგიონს შეადგენდა გალილეის ზღვის გასწვრივ მდებარე ათი ქალაქი. ეს ქალაქები ერთმანეთთან დაკავშირებული იყო საერთო ენითა და კულტურით. აქ ეშმაკეულს ბევრი ადამიანი იცნობდა. ის თავისი არანორმალური და უხეში საქციელით შიშს იწვევდა მათში. იესო ხედავდა, რომ ამ კაცს ესაჭიროება რაღაც უკეთესი, და მაცხოვარმა ეს უბედური სასწაულებრივი სახით გაათავისუფლა მწვალებელი ეშმაკებისგან.

როცა ქალაქელებმა გაიგეს, რომ იესომ ეშმაკებს მისცა ნება, შესულიყვნენ ღორების კოლტში და თანაც ისე, რომ ღორები კლდიდან ზღვაში გადაცვივდნენ, გამოვიდნენ, რომ ენახათ, რა მოხდა. მარკოზის სახარებაში წერია: "მოვიდნენ იესოსთან და ხედავენ, რომ ეშმაკეული, რომელსაც ლეგიონი ჰყავდა, ზის შემოსილი და გონთმოსული, და შეშინდნენ" (მარკ. 5:15). კაცი ისევ ჯანმრთელი გახდა - ფიზიკურად, გონებრივად, ემოციურად და სულიერად. სახარების მიზანია, აღადგინოს ცოდვით გატეხილი ადამიანები სიცოცხლის მთელ სისრულეში, რისთვისაც შექმნა ქრისტემ ისინი.

ამ ათ ქალაქში რომ შეეღწია კეთილ უწყებას, სხვა ვინ შეიტანდა იმაზე უკეთესი, ვიდრე განკურნებული ეშმაკეული, რომელსაც შეეძლო თავისი დამოწმება გაეზიარებინა მთელი რეგიონის მცხოვრებლებისთვის? ამის შესახებ კარგად წერს ე. უაითი: "ჩვენ, ქრისტეს მოწმეებმა, უნდა ვილაპარაკოთ იმის შესახებ, რაც ზუსტად ვიცით, რაც თავად ვიხილეთ, მოვისმინეთ და ვიგრძენით. თუკი ჩვენ კვალდაკვალ მივდევდით იესოს, მაშინ ბევრი გვექნება სათქმელი იმ გზის შესახებ, რომლითაც მივყავართ მას. ჩვენ შეგვიძლია ვაუწყოთ ხალხს, თუ როგორ დავრწმუნდით საკუთარი გამოცდილებით მის აღთქმაში, იმაში, რომ იგი ჭეშმარიტია. შეგვიძლია ვახაროთ ჩვენთვის ცნობილი ქრისტეს მადლის შესახებ. სწორედ ეს არის ის მოწმობა, რისკენაც მოგვიწოდებს მაცხოვარი და რომლის გარეშეც წუთისოფელი დაიღუპება" (ქრისტე - წუთისოფლის იმედი, გვ. 256). ღმერთი ხშირად იყენებს ერთი შეხედვით შეუფერებელ, მისი მადლით შეცვლილ მოწმეებს, რათა ცვლილებები მოახდინოს ჩვენს წუთისოფელში.

```როგორია თქვენი პირადი მოქცევის ისტორია? რას მოუთხრობთ სხვებს იმის შესახებ, თუ როგორ მიხვედით რწმენამდე? რა გამოცდილებები შეგიძლიათ გაუზიაროთ მოუქცეველ ადამიანს, რომლებიც მას სარგებლობას მოუტანდა?```