---
title: მეორე შეხება
date: 12/07/2020
---

მთელ ბიბლიაში მოხსენიებულია მხოლოდ ერთი სასწაული, რომელიც იესომ ორ ეტაპად მოახდინა - ბრმის განკურნება ბეთსაიდაში. ეს ისტორია შეიცავს მარადიულ სასიცოცხლო გაკვეთილებს თანამედროვე ქრისტეს ეკლესიისათვის. ის ყოველი მორწმუნისთვის წარმოადგენს ღვთის გეგმას, რომლის დახმარებითაც მას შეუძლია, იესოსთან კიდევ ვინმე მიიყვანოს. წმიდა წერილი მოგვითხრობს: "მივიდნენ ბეთსაიდაში და მიუყვანეს ბრმა და ევედრებოდნენ, რომ შეხებოდა მას" (მარკ. 8:22). ტექსტში ორი ძირითადი სიტყვა არის "მიუყვანეს" და "ევედრებოდნენ". ბრმა თავისით არ მისულა. მისი მეგობრები ხედავდნენ, თუ რა ესაჭიროებოდა მას და იესოს მიუყვანეს. შესაძლოა, მას არ გააჩნდა დიდი რწმენა, მაგრამ მეგობრებს ჰქონდათ. მათ სწამდათ, რომ იესო განკურნავს ამ კაცის სიბრმავეს.

ახალ აღთქმაში აღწერილია ოცდახუთი შემთხვევა, როცა იესო ავადმყოფებს კურნავდა ან მკვდრებს აცოცხლებდა, და ყოველი მათგანი სასწაული იყო. ნახევარზე მეტ შემთხვევაში იესოსთან ადამიანი განკურნებისთვის ნათესავს ან მეგობარს მიჰყავდა. მრავალი ადამიანი ვერასოდეს მივა იესოსთან, სანამ მათ არ მიიყვანს ის, ვისაც სწამს. ჩვენ შეგვიძლია ვიყოთ "გამცილებლები" და ადამიანები იესოსთან მიგვყავდეს.

მეორე სიტყვა მარკ. 8:22-ში, რომელიც ჩვენს განხილვას იმსახურებს, არის "ევედრებოდნენ". ის შეიძლება ნიშნავდეს "ეხვეწებოდნენ, სთხოვდნენ, არწმუნებდნენ" და გულისხმობდეს უფრო რბილ, თავმდაბალ და ზრდილობიან მიმართვას, ვიდრე ხმამაღალ, დაჟინებულ მოთხოვნას. ხსენებული ბრმა კაცის მეგობრებმა თავაზიანად მიმართეს იესოს და იმედოვნებდნენ, რომ მას ჰქონდა მისი დახმარების სურვილი და ძალა. შესაძლოა, ამ კაცს არც კი სჯეროდა, რომ იესოს შეუძლია მისი განკურნება, მაგრამ მის მეგობრებს სწამდათ. ზოგჯერ იესოსთან სხვები ჩვენი რწმენის ფრთებით უნდა მიგვყავდეს.

წაიკითხეთ მარკ. 8:22-26. როგორ ფიქრობთ, რატომ განკურნა უფალმა ბრმა ორ ეტაპად? ჩვენ რა გაკვეთილებს გვაძლევს დღეს ეს ისტორია, როგორც დამოწმება იესოზე?

```შესაძლოა, ასევე მკაფიოდ ვერ ვხედავთ ადამიანებს. ზოგჯერ ხომ არ ვხედავთ "ირგვლივ მოსიარულე ადამიანებს, ხეებივით", - გაურკვეველ, ბუნდოვან ფორმებში, და არა როგორც ღვთის სასუფევლის მცხოვრებლებს? როგორ ფიქრობთ, რა გვიშლის ზოგჯერ ხელს, რომ ისინი გარკვევით დავინახოთ?```

გარდა იმ აშკარა გაკვეთილისა, თუ როგორ მოქმედებს ღმერთი ჩვენი მეშვეობით ადამიანთა გადარჩენისთვის, კიდევ რა დარიგებები შეგვიძლია მივიღოთ ამ ისტორიიდან? მაგალითად: დაღუპვის პირას მყოფთა განკურნებისა და მათ მიმართ მსახურებისთვის რანაირად შეიძლება იქნას გამოყენებული როგორც სამედიცინო მიდგომა, ისე - სულიერიც?