---
title: უხილავი ძალები მოქმედებაში
date: 22/07/2020
---

შუამდგომლობითი ლოცვა ძლიერი იარაღია კეთილსა და ბოროტს შორის ბრძოლაში, რომელსაც ჩვენ დიად ბრძოლას ვუწოდებთ. ამ ბრძოლის ერთ-ერთი ყველაზე მკაფიო გამოცხადება მოთავსებულია დან. 10-ში.

```წაიკითხეთ დან. 10:1-6. რა იყო დანიელის წუხილის მიზეზი?```

თუმცა წინასწარმეტყველი არ მიუთითებს თავისი სამკვირიანი გლოვის მიზეზს, მას ვიგებთ იმ მოვლენებიდან გამომდინარე, რომლებიც იუდეველებს დაემართა მაშინდელ პალესტინაში. სავარაუდოა, ეს იყო დრო, როცა წარმოიშვა სამარიელთა ოპოზიცია იუდეველთა წინააღმდეგ, რომლებიც ზერუბაბელის ხელმძღვანელობით ცოტა ხნის წინ დაბრუნდნენ ტყვეობიდან (იხ. ეზრ. 4:1-5; ე. უაითი, მეფეები და წინასწარმეტყველები, გვ. 571, 572; მდა ბიბლიური კომენტარები, ტ. 4, გვ. 857,858).

დანიელი სამი კვირის განმავლობაში ლოცულობდა და გლოვობდა. ის გულწრფელად შუამდგომლობდა თავის ხალხს. სამი კვირის ბოლოს მის წინაშე წარდგა ღვთიური პიროვნება - ქრისტე.

```წაიკითხეთ დან. 10:10-14. როდის იქნა შესმენილი დანიელის ლოცვები და რამ შეუშალა ხელი დროებით მათზე პასუხს?```

ეს საინტერესო ნაწყვეტია. მის ასახსნელად საჭიროა გავარკვიოთ, ვინ არის ვინ. ვინ არის სპარსეთის სამეფოს მთავარი? რა თქმა უნდა, არა კიროსი. ის სპარსეთის იმპერიის მეფეა. როგორც ჩანს, გამოთქმა "სპარსეთის სამეფოს მთავარი" აღნიშნავს სატანას. იესო მას "სოფლის მთავარს" უწოდებდა (იოან. 12:31; იოან. 14:30). პავლემ მას უწოდა "ჰაერის ძალთა მთავარი" (ეფეს. 2:2). თუ სპარსეთის მთავარი წარმოადგენს სატანას, მაშინ ვინ არის მიქაელი? სახელი მიქაელი პირდაპირ ნიშნავს "ვინ არის ღმერთის მსგავსი?" და ბიბლიაში გამოყენებულია ხუთჯერ (იხ. გამოცხ. 12:7; იუდ. 9; დან. 10:13,21; 12:1). ამ ტექსტების ყურადღებით შესწავლა აჩვენებს, რომ მიქაელი არის იესოს კიდევ ერთი სახელი, რომელიც მას წარმოგვიდგენს როგორც ანგელოზთა ლაშქრის მთავარსადალს სატანასთან ბრძოლაში (მთავარანგელოზი, იხ. იუდ. 9). ქრისტე არის მარადიული, დასაბამიდან არსებული ყოვლისშემძლე ძე ღვთისა. მისი ერთ-ერთი მიზანი, როგორც ყველა ანგელოზის მთავრისა, არის, გაიმარჯვოს სატანაზე და საბოლოოდ მოსპოს იგი.

დანიელის წიგნის მე-10 თავი მაღლა სწევს ფარდას და ცხადს ხდის ბრძოლას კეთილსა და ბოროტს შორის. როდესაც დანიელი ლოცულობდა, მიქაელი, ყოვლისშემძლე იესო, მოდის ანგელოზის დასახმარებლად, რათა აარიდოს ჯოჯოხეთის ძალების თავდასხმა (იხ დან. 10:13). იესო ასევე მოქმედებს, როცა პასუხობს ჩვენს ლოცვებსაც შუამდგომლობაზე, თუმცა შეიძლება ამას ვერ ვხედავდეთ. ის ძლევამოსილი მხსნელია. არცერთი ჩვენი ლოცვა არ რჩება უპასუხოდ.

```ხედვთ თუ არა, რომ დიადი ბრძოლა რეალურია თქვენს ცხოვრებაში? ამ ბრძოლის რეალურობა რას გეუბნებათ იმის შესახებ, თუ რა არჩევანი უნდა გავაკეთოთ?```