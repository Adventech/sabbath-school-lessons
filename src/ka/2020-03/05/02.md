---
title: იესო და სულიწმიდის აღთქმა
date: 26/07/2020
---

აღთქმა სულიწმიდის შესახებ იყო ქრისტეს პასუხი მოწაფეების წუხილზე მოძღვრის ზეცაში დაბრუნების თაობაზე: "თქვენთვის უკეთესია, რომ წავიდე, რადგან თუ არ წავედი, ნუგეშისმცემელი ვერ მოვა თქვენთან. თუ წავალ, მე მოგივლენთ" (იოან. 16:7). ბერძნული სიტყვა პარაკლეტოს (ნუგეშისმცემელი) ნიშნავს "მოწოდებულია, იყოს გვერდით" ანუ "ის, ვინც გვერდითაა, როცა მოუხმობენ". სულიწმიდის ერთ-ერთი მთავარი სურვილია, რომ მორწმუნეთა გვერდით იმყოფებოდეს, რათა მათ მოსავდეს ძალით და წარმართავდეს სამახარობლო საქმიანობაში. იესოს შესახებ ჩვენს მოწმობაში არ ვართ მარტონი. სულიწმიდა ჩვენ გვერდითაა, რათა ჭეშმარიტების გულწრფელ მაძიებლებთან მიგვიყვანოს. ის მათ გულს ამზადებს ჯერ კიდევ მანამ, სანამ მათ შევხვდებით. ის გვეხმარება, რათა გამოვძებნოთ შესაბამისი სიტყვები, რომლებიც იმოქმედებს ჩვენს მოსაუბრეთა გონებაზე, როცა ვეცდებით დავარწმუნოთ ჭეშმარიტებაში, და განამტკიცებს მათ სურვილს, რომ გამოეხმაურონ მის მოწოდებას.

```წაიკითხეთ იოან. 15:26,27 და 16:8. რას გვამცნობს ეს მუხლები სულიწმიდის როლზე დამოწმებაში?```

სულიწმიდა ქადაგებს, ანუ მოწმობს იესოს შესახებ. მისი საბოლოო მიზანია, რაც შეიძლება მეტი ადამიანი მიიყვანოს უფალთან. მისი მისიაა - განადიდოს მაცხოვარი. ამ საქმიანობის აღსრულებისას სულიწმიდა ყველა მორწმუნეს არწმუნებს, რომ ვალდებული არიან, დაამოწმონ. ის თვალებს გვიხელს, რათა ჩვენ გარშემომყოფ ადამიანებში დავინახოთ შესაძლებლობები და უხილავად შრომობს, რომ მათ აღიქვან კეთილი უწყება.

იოანეს სახარება ნათლად ლაპარაკობს ამის შესახებ: სულიწმიდა "ამხილებს სოფელს ცოდვის... გამო" (იოან. 16:8). სხვა სიტყვებით, ის იმოქმედებს გულებზე, რათა ადამიანებმა ღრმად შეიცნონ, რომ ღმერთს დაშორდნენ და აუცილებელია მონანიება. სულიწმიდა ასევე ამხელს "სოფელს სიმართლისა და განკითხვის გამო" (იოან. 16:8). ის არა მარტო ააშკარავებს ცოდვას, არამედ კიდეც გვმოძღვრავს სიმართლეში, გვიცხადებს იესოს სიმართლის დიდებულებას ჩვენი ცოდვიანობის საპირწონედ. სულიწმიდის როლი გამოიხატება არა მარტო იმაში, რომ უბრალოდ გვაჩვენოს, რამდენად ცუდები ვართ, არამედ ისიც გამოგვიცხადოს, თუ როგორი კეთილი, მოწყალე, თანამგრძნობელი და სიყვარულით სავსეა იესო, რათა გარდაგვქმნას და თავისი მსგავსი გაგვხადოს.

დამოწმება არის სულიწმიდასთან თანამშრომლობა იესოს განდიდებაში. სულიწმიდის ძალით და მისი ხელმძღვანელობით ჩვენ ვმოწმობთ საოცარი იესოს შესახებ, რომელმაც ჩვენი ცხოვრება შეცვალა.

```ადამიანთა გადასარჩენად შრომის ჩვენს სურვილში, ყოველთვის რატომ უნდა გვახსოვდეს ის, რომ ჩვენ კი არა, არამედ მხოლოდ საულიწმიდას შეუძლია ადამიანის მოქცევა ღმერთისკენ? ```