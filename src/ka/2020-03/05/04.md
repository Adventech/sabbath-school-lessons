---
title: სულიწმიდა და დამოწმება
date: 28/07/2020
---

მთელ საქმეთა წიგნში აღწერილია სულიწმიდის ძლიერი მოქმედება. ის მორწმუნეებში მათივე მეშვეობითაც ემსახურებოდა, როცა ისინი სხვადასხვა სახით მოწმობდნენ თავის უფალზე. სულიწმიდა განამტკიცებდა მათ, რათა წინ აღდგომოდნენ დაბრკოლებებს და გამოწვევებს, რასაც მტრულად განწყობილ კულტურაში დამოწმების დროს ხვდებოდნენ. მას ისინი მიჰყავდა იმათთან, ვინც მთელი გულით ეძებდა ჭეშმარიტებას; მთელი ქალაქების მცხოვრებთა გულებს ამზადებდა ჯერ კიდევ მანამ, სანამ მორწმუნეები იქ მივიდოდნენ. სულიწმიდა კარს უღებდა შესაძლებლობებს, რომლებზეც ისინი ვერც კი იოცნებებდნენ, და ძალას ანიჭებდა მათ სიტყვებსა და საქმეებს.

```წაიკითხეთ საქმე. 7:55; 8:29; 11:15; 15:28,29; 16:6-10. როგორ ემსახურებოდა სულიწმიდა დამოწმებაში მოწაფეებს ყოველ მოხსენიებულ სიტუაციაში? სხვა სიტყვებით, როგორ მოქმედებდა სულიწმიდა ამ სიტუაციებში?```

სულიწმიდის სხვადასხვანაირი მსახურება პირველ საუკუნეში ნამდვილად საოცარი იყო. ზემოთ ჩამოთვლილი შემთხვევები მისი საქმიანობის მხოლოდ ცალკეული მაგალითებია. მან განამტკიცა სტეფანე, რომ დაემოწმებინა თავის უფალზე შეუბრალებელი უმართავი ბრბოს წინაშე, რომელიც მას ქვებით ქოლავდა. სულმა სასწაულის სახით გაგზავნა ფილიპე ჭეშმარიტების მძებნელ გავლენიან ეთიოპელთან, რათა აფრიკა გახსნილიყო სახარებისთვის. მან მისცა პეტრეს დამამტკიცებელი ნიშანი, როდესაც რწმენაში შესულმა წარმართებმაც ასევე მიიღეს სულიწმიდის ნიჭი. მან შეკრა ეკლესია, როდესაც მასში შეიძლებოდა მომხდარიყო გაყოფა წინადაცვეთის საკითხის გამო. პავლე მოციქულის მეშვეობით მოქმედებისას, სულიწმიდამ ევროპაც გააღო სახარების საქადაგებლად.

სულიწმიდა მოქმედებდა ახალაღთქმისეულ ეკლესიაში, და მის ცხოვრებაში დღესაც მოქმედებს. მას სწყურია, რომ შეგვმოსოს ძალით, განგვამტკიცოს, გვასწავლოს, წარგვმართოს, გაგვაერთიანოს და გაგვაგზავნოს წუთისოფლის ყველაზე მნიშვნელოვან მისიაში, რომელსაც მამაკაცები და ქალები მიჰყავს იესოსთან და მის ჭეშმარიტებასთან. ჩვენ უნდა გვახსოვდეს, რომ სულიწმიდა დღესაც ქმედითია და ზუსტად ისევე შრომობს, როგორც შრომობდა მოციქულთა დროს და ადრეულ ეკლესიაშიც.

```რა შეგვიძლია ვაკეთოთ ყოველდღე იმისათვის, რომ უფრო გახსნილი და მორჩილი ვიყოთ სულიწმიდის ძალისათვის ჩვენს ცხოვრებაში? ჩვენი რომელი გადაწყვეტილებები მისცემს მას ნებას, იშრომოს ჩვენთვის და ჩვენი მეშვეობით?```