---
title: გამოცხადების უწყება ჟამთა დასასრულის შესახებ
date: 15/09/2020
---

გამოცხადების აზრობრივ ცენტრს ქმნის თავი 14. ამ თავს პირველხარისხოვანი მნიშვნელობა აქვს კაცობრიობის ისტორიის უკანასკნელ დღეებში მცხოვრები ღვთის ხალხისთვის. ეს თავი შეიცავს ღვთის უწყებას უკანასკნელი დღეების შესახებ, უკიდურესად მნიშვნელოვანს როგორც ღვთის ხალხის, ისე მთელი კაცობრიობისთვის.

```წაიკითხეთ გამოცხ. 14:14-20. რომელ სიმბოლოებშია აქ გამოხატული ჩვენი უფლის მოსვლა?```

მკის სიმბოლიკა ბიბლიაში გამოიყენება ქრისტეს მოსვლის აღწერისათვის (იხ. მათ. 13:37-43; მარკ. 4:29). გამოცხ. 14-ში მწიფე მარცვლების მოსავლის აღება სიმბოლოა გამოსყიდული მართლებისა, ხოლო ყურძნის მწიფე მტევნების ჭრა გამოხატავს უწმიდურთა განადგურებას. გამოცხ. 14:6-12 ნაწყვეტი შეიცავს გადაუდებელ უწყებას უკანასკნელი დღეებისთვის, რათა მამაკაცები და ქალები მოამზადოს დედამიწის დასკვნითი მკისთვის.

```წაიკითხეთ გამოცხ. 14:6,7. რაში მდგომარეობს ამ ორ მუხლში შესული უწყების არსი? როგორ გვეხმარება ისინი შევიგნოთ, თუ ვინ ვართ ჩვენ, როგორც მეშვიდე დღის ადვენტისტები?```

პირველი ანგელოზის უწყება გამოცხ. 14-ში მიმართულია XXI საუკუნის თაობისადმი, რომელსაც ცხოვრების აზრის მოპოვება სწყურია. მასში წარმოდგენილია სახარება ღვთის მადლისა, რომელიც მიტევებას უზრუნველყოფს ყველასთვის. ის გვწმენდს ცოდვის დანაშაულისგან და გვაძლევს ძალას, ვიყოთ გამარჯვებულნი. ეს უწყება მიგვითითებს საკუთარ ფასეულობაში ჩვენი დარწმუნებულობის საფუძველზე, სახელდობრ კი იმ ფაქტზე, რომ იესო ჩვენი შემოქმედი და გამომსყიდველია. ანგელოზი დიდი ხმით ახარებს დედამიწაზე მცხოვრებთ, რომ უკეთურება დიდხანს აღარ გაგრძელდება, ვინაიდან ყოველგვარ უსამართლობას ერთხელაც ბოლო მოეღება ღვთის დასკვნითი სამსჯავროს შედეგად. მაშ ასე, ეს საოცრად კეთილი უწყებაა.

"მეშვიდე დღის ადვენტისტთა განსაკუთრებული მისიაა ნათელი მოჰქონდეს წუთისოფელში და იდგეს ჭეშმარიტების სადარაჯოზე. მათ მინდობილი ჰქონდათ უკანასკნელი გაფრთხილება დაღუპვის პირას მყოფი ქვეყნიერებისთვის. ღვთის სიტყვა თავისი საოცარი სინათლით ანათებს ადვენტისტებს. უფალმა მათ მიანდო ყველაზე საპატიო მისია - წუთისოფელს ამცნონ პირველი, მეორე და მესამე ანგელოზების უწყებები. და არ არის უფრო მნიშვნელოვანი სამუშაო, ვიდრე ეს. ადვენტისტებს უფლება არა აქვთ, თავიანთი ყურადღება სხვა რამეს მიაპყრონ" (ე. უაითი, მოწმობები ეკლესიისთვის, ტ. 9, გვ. 19). 

```როგორ შეგვიძლია ჩვენ, როგორც ეკლესიამ, და რაც კიდევ უფრო მნიშვნელოვანია - პირადად განვახორციელოთ ეს სიტყვები ცხოვრებაში?```