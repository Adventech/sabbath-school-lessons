---
title: ღმერთის უკანასკნელი მოწოდება
date: 17/09/2020
---

```წაიკითხეთ გამოცხ. 14:8; 17:3-6; 18:1-4. რას ვიგებთ სულიერი ბაბილონის შესახებ ამ მუხლებიდან?```

გამოცხადების წიგნში ცნება "ბაბილონი" ნიშნავს ცრუ რელიგიურ სისტემას, რომელშიც ხსნა ემყარება ადამიანის საქმეებს, ხალხის შექმნილ ტრადიციებსა და ცრუ დოქტრინებს. ეს სისტემა ადამიანებსა და მათ საკუთარ სიმართლეს აყენებს იესოზე და მის უცოდველ ცხოვრებაზე მაღლა. მოცემული მოძღვრება მიწიერ რელიგიურ მოძღვართა ბრძანებებს ღვთის ბრძანებებზე მაღლა აყენებს. ცრუ რელიგიურმა სისტემამ თავის კულტში ოსტატურად გააერთიანა ძველი ბაბილონის მრავალი რელიგიური პრაქტიკა. ბაბილონი იყო ცენტრი კერპთაყვანისმცემლობისა, მზის თაყვანისცემისა და სულის უკვდავებაზე ცრუმოძღვრებისა. ღვთის უწყება ჩვენი, დაღუპვის პირას მყოფი პლანეტის უკანასკნელი დღეებისთვის, არის უწყება იესოსა და მის სიმართლეზე. ის ეხმიანება ზეცის მოწოდებას: "დაემხო, დაემხო დიდი ბაბილონი, გახდა ეშმაკთა სამკვიდროდ... გამოერიდე მას, ჩემო ხალხო" (გამოცხ. 18:2,4). ღმერთმა შექმნა მეშვიდე დღის ადვენტისტები, რათა ქრისტეს უწყება მთელი მისი სისრულით განედიდებინა. იესოს განდიდება ნიშნავს იმ ყველაფრის ამაღლებას, რასაც ის ასწავლიდა. ეს ნიშნავს იმის გამოცხადებას, ვინც არის "გზა, ჭეშმარიტება და სიცოცხლე" (იოან. 14:6). ეს ნიშნავს ბაბილონის სიცრუის მხილებას, როცა იესოს ჭეშმარიტებებს უპირისპირებს.

```წაიკითხეთ გამოცხ. 14:7,9-11. თაყვანისცემის რომელი საპირისპირო ობიექტებია გამოყოფილი ამ მუხლებში?```

გამოცხადების წიგნის მე-14 თავი აღწერს ორ სხვადასხვა თაყვანისცემას - თაყვანისცემას შემოქმედისა და თაყვანისცემას მხეცის მიმართ. შემოქმედისადმი თაყვანისცემა დაკავშირებულია ღვთის დღესთან - ჭეშმარიტ შაბათთან, ხოლო მხეცისადმი თაყვანისცემა - ცრუ შაბათთან. ჭეშმარიტი შაბათი, კვირის მეშვიდე ბიბლიური დღე იძლევა სიმშვიდეს, დარწმუნებულობასა და უსაფრთხოებას, რომლებიც გვაქვს ქრისტეში, ჩვენს შემქმნელში, გამომსყიდველსა და მეფეში, რომელიც მოვა. თაყვანისცემის ცრუ დღე გამოდის ცოდვის კაცისგან, ეს არის ცრუ ჩანაცვლება, დამყარებული ადამიანთა ვარაუდებსა და წესებზე.

```წაიკითხეთ გამოცხ. 14:12. რას ამბობს მუხლი, განსაკუთრებით ზემოთ ნათქვამის კონტექსტში? ამ ტექსტში როგორაა გამჟღავნებული რჯულიც, მადლიც, ასევე ფაქტიც, რომ რჯული და მადლი ერთიანი სახარების ორი მხარეა?```