---
title: მარადიული კეთილი უწყება
date: 10/04/2023
---

მიაქციეთ ყურადღება, რომ სამი ანგელოზის უწყების პირველი მუხლი გვამცნობს მარადიული სახარების შესახებ (იხ. გამოცხ. 14:6). თუ ჩვენ ვერ გავიგებთ სახარების სიღრმეებს, გამოგვრჩება სამი ანგელოზის უწყების მთელი აზრი. ჩვენ ვერ გავიგებთ უწყებას სამსჯავროს ჟამის, ბაბილონის დაცემისა და მხეცის ნიშნის შესახებ, თუ არ გვესმის სახარება.

`როგორ გესმით გამოთქმა "მარადიული სახარება"? რა შინაარსით არის აღსავსე ეს ორი სიტყვა (მარადიული სახარება) პირადად თქვენთვის?`

`წაიკითხეთ 1კორ. 15:1-4; რომ. 3:24-26; 5:6-8. როგორ არის წარმოდგენილი ამ ნაწყვეტებში მარადიული სახარება? რა დიდი იმედია ამ ნაწყვეტებში ჩვენთვის?`

სახარება - ეს არის კეთილი უწყება ქრისტეს სიკვდილის შესახებ ჩვენი ცოდვებისთვის, მისი აღდგომის, ჩვენ მიმართ უსაზღვრო სიყვარულისა და ჩვენზე ზრუნვის შესახებ. ქრისტეს დაღვრილი სისხლისა და მისი აღდგომის ძალის რწმენით ჩვენ გათავისუფლებული ვართ ცოდვის სასჯელისაგან და მისი ძალისგან. პავლე მოციქულის სწავლებისა და ქადაგების ცენტრალური თემა იყო იესო. ჯვარცმულმა და აღმდგარმა ქრისტემ გამოისყიდა იგი წარსულის მსჯავრისგან და დანაშაულისგან. აღმდგარმა ქრისტემ მას უბოძა ძალა აწმყოსთვის, ხოლო მომავალმა ქრისტემ მას მისცა მომავლის იმედი.

მიაქციეთ ყურადღება ოთხ მომენტს ზემოთ მოყვანილ მუხლებში რომაელთა მიმართ წერილიდან:

1) ჩვენ ვმართლდებით უსასყიდლოდ, მადლით;

2) მადლი - ეს არის ღვთის სიმართლის გამოცხადება;

3) მადლი ამართლებს მათ, ვინც რწმენით იღებს იესოს;

4) ღმერთმა დაგვიმტკიცა თავისი სიყვარული, როდესაც მოკვდა ჩვენთვის, როცა ჯერ კიდევ ცოდვილნი ვიყავით

ქრისტეს მადლი მოგვეცა არა ჩვენი საქმეების ან ხასიათის თვისებების გამო, მისი დამსახურება შეუძლებელია. იესო მოკვდა მოწამებრივი, საშინელი სიკვდილით, როგორი სიკვდილითაც მოკვდებიან მოუნანიებელი ცოდვილები. მან განიცადა ცოდვის წინააღმდეგ მამაზეციერის რისხვის, ანუ განკითხვის სისავსე. ქრისტეს მსჯავრი დასდეს, რათა ჩვენ გავმართლებულიყავით. იგი მოკვდა ჩვენი სიკვდილით, რათა ჩვენ გვეცოცხლა მისი სიცოცხლით. 

განა კი უნდა გაგვიკვირდეს, რომ ხსნა შესაძლებელია მხოლოდ რწმენით და არა რჯულის საქმეებით?

ეს შესაძლებელი რომც იყოს, რა შეიძლება დაემატებინა ჩვენს საქმეებს, თუნდაც ყველაზე საუკეთესო მიზნით ჩადენილ საქმეებს, იმისთვის, რაც ქრისტემ უკვე აღასრულა ჩვენთვის ჯვარზე?

ღმერთს უკვე გააჩნდა ხსნის ჩანაფიქრი საუკუნეთა უწინარეს (იხ. 2ტიმ. 1:9; ტიტ. 1:2; ეფეს. 1:4), რაც გვეხმარება ავხსნათ, თუ რატომ ჰქვია მას მარადიული სახარება. ღმერთმა ჯერ კიდევ ქვეყნიერების შექმნამდე იცოდა, რა მოხდებოდა, ამიტომ მას ჰქონდა გეგმა ცოდვით დაცემის შედეგად გამოწვეული პრობლემების მოსაგვარებლად.