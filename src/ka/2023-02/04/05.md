---
title: დიდება მიაგეთ ღმერთს
date: 19/04/2023
---
უნდა აღინიშნოს, რომ ძველ აღთქმაში გამოთქმა "დიდება მიაგეთ ღმერთს" (გამოცხ. 14:7) ხშირად ჩნდება ღვთის სამსჯავროს კონტექსტში (იხ. ეს. 7:19; 1მეფ. 6:5; იერ. 13:15,16; მალ. 2:2), ისევე როგორც პირველი ანგელოზის უწყებაში (იხ. გამოცხ. 14:7). ამის დანახვა შესაძლებელია გამოცხ. 19:1,2-შიც: "ალილუია! ხსნა, დიდება და ძალა ჩვენი ღვთისაა! რადგან ჭეშმარიტნი და სამართლიანნია მისი განკითხვანი".

რა გზით შეუძლია ადამიანს განადიდოს ღმერთი? კონკრეტულად რისი გაკეთებაა შესაძლებელი და საჭირო ამისთვის, ხოლო რისი გაკეთება არ შეიძლება?

წაიკითხეთ 1კორ. 3:16,17; 6:19, 20; 10:31. როგორ გვეხმარება ეს მუხლები გავიგოთ ღმერთის განდიდების ერთ-ერთი ხერხი?

პავლე მოციქულის სიტყვების თანახმად, ჩვენი სხეული - ესაა საწმიდარი, ღვთის სულის დასავანებელი ადგილი, ტაძარი, რომელიც განწმედილია ღმერთის თანდასწრებით. წმიდა წერილი მოგვიწოდებს განვადიდოთ ღმერთი ჩვენი ცხოვრების ყველა ასპექტში. თუ ღმერთია ჩვენი ცხოვრების ცენტრი, მაშინ ჩვენი ერთადერთი სურვილი იქნება დიდება მივაგოთ მას ჩვენი კვებითაც, ტანისამოსითაც, გართობებითაც და სხვებთან ურთიერთობითაც. ჩვენ დიდებას მივაგებთ ღმერთს, როდესაც ქვეყნიერებას ვუცხადებთ მის მოსიყვარულე ხასიათს მისი ნების შესრულების მეშვეობით. დედამიწაზე საბოლოო სამსჯავროს ფონზე ეს საკითხი უკიდურესად მნიშვნელოვანი ხდება.

წაიკითხეთ რომ. 12:1,2. რისკენ მოგვიწოდებს პავლე მოციქული?

როდესაც თქვენ ვალდებულებას იღებთ "გეშინოდეთ ღვთისა" და "განადიდოთ იგი" ყველაფერში, რასაც აკეთებთ, როდესაც უძღვნით მას თქვენს გონებას, სხეულსა და ემოციებს, - სწორედ ეს არის ჭეშმარიტი სულიერი მსახურება ღმერთისადმი, სრული მიძღვნა მისადმი. ამას გარდა, მორჩილება ღვთისადმი - ეს ნამდვილად მნიშვნელოვანი საკითხია ღვთის სამსჯავროს ფონზე. 

დაფიქრდით იმაზე, თუ როგორ ეპყრობით საკუთარ სხეულს. რისი გაკეთება შეგიძლიათ, რათა ნამდვილად განადიდოთ მისი მეშვეობით ღმერთი? 

