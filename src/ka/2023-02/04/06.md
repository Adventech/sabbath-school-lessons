---
title: გამარჯვებულები გამოცხადების წიგნში
date: 20/04/2023
---

"აქაა წმიდათა მოთმინება, რომლებიც იცავენ ღვთის მცნებებს და იესოს რწმენას" (გამოცხ. 14:12). ეს არის ღვთის ერთგული ხალხის მახასიათებელი უკანასკნელ დღეებში. და მაინც, ერთადერთი საშუალება ღვთის მცნებების დაცვისა მაშინაც და ახლაც - ეს არის მხოლოდ იესოს რწმენა. ყურადღება მიაქციეთ მუხლში ნათქვამია არა "იესოსადმი რწმენა", არამედ "იესოს რწმენა". მართალია იესოსადმი რწმენა ძალზე მნიშვნელოვანია, მაგრამ გამოთქმა "იესოს რწმენა" მეტყველებს რაღაც უფრო მეტზე. სწორედ რწმენის სიმტკიცემ მისცა საშუალება ქრისტეს გაემარჯვა სატანის ყველაზე მზაკვრულ ცდუნებებზე. რწმენა არის საბოძვარი, რომელიც ყოველ მორწმუნეს ეძლევა. როდესაც ჩვენ ვავლენთ რწმენას, რომელსაც სულიწმიდა დებს ჩვენს გულებში, ჩვენ ვიზრდებით რწმენაში. ჩვენ ვიმარჯვებთ არა საკუთარი ძალით, არამედ ცოცხალი ქრისტეს ძალით, რომელიც მოქმედებს ჩვენში და ჩვენი მეშვეობით. ჩვენ ვიმარჯვებთ არა იმიტომ, რომ ჩვენ ვართ განსაკუთრებულები, არამედ იმიტომ, რომ ის არის განსაკუთრებული.

ჩვენ შეგვიძლია გავუძლოთ, რადგან მან გაუძლო. ჩვენ შეგვიძლია გავიმარჯვოთ, რადგან მან გაიმარჯვა. ჩვენ შეგვიძლია დავძლიოთ ცდუნებები, რადგან მან დაძლია ცდუნებები.

`წაიკითხეთ ებრ. 4:14-16; 7:25. რა ან ვინ ეხმარება გაძლონ ცხოვრებაში იმ ადამიანებს, ვისაც "ეშინია ღვთისა" და "დიდებას მიაგებს მას"?`

იესომ, ღვთის ძემ, გაიმარჯვა ეშმაკის ხრიკებზე. მან წინააღმდეგობა გაუწია ცდუნებებს, რადგან ენდობოდა მამაზეციერის დაპირებებს, უმორჩილებდა თავის ნებას მის ნებას და ეყრდნობოდა მის ძალას. როდესაც ვენდობით მას, ვუმზერთ მას და გვწამს მისი, ჩვენც შეგვიძლია გავიმარჯვოთ. ჩვენთვის იესო - ეს არის ყველაფერი ყველაფერში და სამივე ანგელოზის უწყება არის მის შესახებ. გამოცხადების წიგნის უწყება - ეს არის გამარჯვება და არა დამარცხება. ეს უწყება გვესაუბრება ადამიანებზე, რომლებიც იმარჯვებენ იესოს მადლითა და ძალით.

სიტყვა "გამარჯვება" ამა თუ იმ ფორმით ჩვიდმეტჯერ არის გამოყენებული გამოცხადების წიგნში (2:7,11,17,26; 3:5,12,21 (ორჯერ); 5:5; 6:2 (ორჯერ); 11:7; 12:11; 13:7; 15:2; 17:14; 21:7). ხილვაში შვიდი ეკლესიის შესახებ, რომლებიც ქრისტიანულ ეკლესიას წარმოადგენენ პირველი საუკუნიდან მოყოლებული ჩვენს დრომდე, საუბარია იმის შესახებ, რომ ყოველ თაობაში არიან მორწმუნეები, რომლებმაც, იოანე მოციქულის სიტყვების თანახმად, გაიმარჯვეს. ბოლოსდაბოლოს გამარჯვებულები დაიმკვიდრებენ ყველაფერს (იხ. გამოცხ. 21:7). ეს არ არის მეკანონეობა, არამედ გამარჯვება იესო ქრისტეს მეშვეობით, რომლის მართალი, სრულყოფილი სიცოცხლე ეთვლება მორწმუნეს და იგი იძენს საუკუნო სიცოცხლეს. ეს არის რწმენა მოქმედებაში. ეს არის საოცარი მადლით გარდაქმნილი მორწმუნის ცხოვრება.

`არის თუ არა თქვენს ცხოვრებაში რაიმე, რაზეც გსურთ რომ გაიმარჯვოთ? როგორ შეგვიძლია ჩვენი სურვილები გადავაქციოთ ქმედებად? პრაქტიკულად რა უნდა მოვიმოქმედოთ, რომ გავხდეთ ერთ-ერთი გამარჯვებული გამოცხადების წიგნიდან?`