---
title: შემდგომი გამოკვლევებისთვის
date: 21/04/2023
---
იფიქრეთ პავლე მოციქულის საოცარ სიტყვებზე იესოს შესახებ: "ამიტომაც ძალუძს სრულად გადაარჩინოს ყველა, ვინც მისი შუამდგომლობით მიეახლება ღმერთს" (ებრ. 7:25). "სრულად გადაარჩინოს ყველა". აქ გამოყენებული ბერძნული სიტყვა პანტელეს ნიშნავს "სრულად", "მთლიანად", "ყოვლისმომცველად". სწორედ იესო ახდენს ჩვენს გადარჩენას, ჩვენი საქმეა სრულად გადავცეთ საკუთარი თავი მას და ვითხოვოთ მისი გამარჯვება ჩვენთვის. ჩვენ უნდა დავენდოთ მას და არა საკუთარ თავს.

"ჩვენ შეგვიძლია შევაჯამოთ გამოთქმა "გეშინოდეთ ღვთისა" გამოცხადების წიგნში როგორც ღმერთის უკანასკნელი მოწოდება კაცობრიობისადმი, აირჩიოს იგი თავის დიდებულ ღმერთად... ვინც გაიმარჯვებს ბოროტების ძალებზე, რომლებიც ეწინააღმდეგებიან მას და მის გეგმას კაცობრიობის შესახებ (შეადარ. გამოცხ. 14:9-11). ეს შიში არ ვლინდება, ყოველ შემთხვევაში არა ახლა (შეადარ. გამოცხ. 6:14-17), შიშით და კანკალით, არამედ ღვთის რჯულისადმი სიხარულით, სიყვარულით დამორჩილებით და მის მიმართ განსაკუთრებული მორჩილებით. არცერთი სხვა ძალა არ უნდა იყოს აღიარებული ასეთი ერთგულების ღირსად. ფაქტობრივად, სხვა ვარიანტები არ არსებობს, რადგან სამყაროსეული კონფლიქტის ჰორიზონტზე ალტერნატიული არის მხოლოდ დემონური ძალები, რომლებიც განწირულია გასაქრობად (იხ. გამოცხ. 16:13,14; 17:14; 20:11-15). ამიტომ ღვთის შიში არის კეთილი ღვთიური მოწვევა დავიკავოთ ღმერთის მხარე კოსმიურ კონფლიქტში, რათა წარვდგეთ მისი დიდებული სახის წინაშე და განვიცადოთ სიხარული მასთან მარადიული ურთიერთობით (იხ. გამოცხ. 21:3-4; 22:3-5)" (Angel Manuel Rodriguez, “The Closing of the Cosmic Conflict: Role of the Three Angels’ Messages”, p. 27).

კითხვები მსჯელობისათვის:

1. დაფიქრდით წარმოუდგენელი ძალის შესახებ ღმერთისა, რომელმაც შექმნა სამყარო და იცავს მას. ჩვენ არ შეგვიძლია საკუთარი გონების თვალით მივწვდეთ სამყაროს, მაშ როგორღა შეგვიძლია თუნდაც დავიწყოთ ამ სამყაროს შემოქმედის ჩაწვდომა? დაფიქრდით იმის შესახებ, რამდენად ჩაუწვდომელი და ძლიერია იგი. და ეს ღმერთი ერთ დღეს განგვსჯის. როგორ გვეხმარება ეს ფაქტები გავიგოთ "ღვთის შიშის" იდეა და მისი მნიშვნელობა?

2. როგორ ავიცილოთ მეკანონეობა, როდესაც ვმსჯელობთ სიწმიდის, სულიერი ბრძოლისა და გამარჯვების ბიბლიურ კონცეფციებზე? რატომ უნდა გვახსოვდეს მუდამ, რომ ჩვენი ხსნის ერთადერთი იმედი არის მხოლოდ ქრისტეს გამარჯვება, მისი სიკვდილი ჯვარზე ჩვენ გამო? 

3. ღვთის სიტყვა გვპირდება ცოდვაზე გამარჯვებას. თუმცა ჩვენ ხშირად აღმოვაჩენთ ხოლმე, რომ ვმარცხდებით და არ ვცხოვრობთ მართალი ცხოვრებით, რომლისკენაც იესო მოგვიწოდებს. რატომ ხდება ასე? რა გვიშლის ხელს ნება დავრთოთ ღმერთს ჩვენში მოახდინოს ის გარდაქმნები, რომლებსაც შეგვპირდა?

