---
title: სახარება, სამსჯავრო, შექმნა
date: 10/05/2023
---

პირველი ანგელოზის უწყებაში სახარება, სამსჯავრო და თაყვანისცემა მჭიდრო კავშირშია. როდესაც ჩვენ წარვდგებით ჩვენი შემქმნელის წინაშე სამსჯავროზე, მხოლოდ სახარება მოგვცემს ნამდვილ იმედს. "ამიტომ ახლა არავითარი მსჯავრი არ არის მათზე, რომლებიც ქრისტე იესოში ცხოვრობენ არა ხორციელად, არამედ სულიერად" (რომ. 8:1).

უწყებას ღმერთის, როგორც შემქმნელის შესახებ ცენტრალური ადგილი უკავია აწმყო დროის ჭეშმარიტებაში, განსაკუთრებით როცა ევოლუციის თეორია, თუნდაც "ქრისტიანული" სამოსით შემოსილი, განადგურებით ემუქრება ქრისტიანული რწმენის თვით საფუძველს. 

თუმცა, ევოლუციური აზროვნების შემოტევის ფონზე, ღმერთმა აღადგინა ეკლესია, ხალხი, რომლის სახელიც თავად მოწმობს ევოლუციის იდეის წინააღმდეგ, ხალხი, რომელმაც უნდა გამოაცხადოს ფუნდამენტური ჭეშმარიტება ღმერთის, როგორც ჩვენი შემქმნელისა და გამომსყიდველის შესახებ.

`წაიკითხეთ ეფეს. 3:9; კოლ. 1:13-17; გამოცხ. 4:11 და რომ. 5:17-19. რას ამბობს ეს მუხლები იესოს როგორც შემქმნელისა და გამომსყიდველის შესახებ?`

ევოლუციის თეორიის თანახმად სიცოცხლე სამყაროში გაჩნდა შემთხვევით, შემქმნელის ჩარევის გარეშე, შესაბამისად, აზრს კარგავს იესოს, როგორც შემქმნელის და ასევე როგორც გამომსყიდველის როლი. იესო მოვიდა, რათა გამოგვისყიდოს სიკვდილისგან, ტანჯვებისგან და ძალადობისგან - მაშინ როდესაც, ევოლუციის მოძღვრების თანახმად, სიკვდილი, ტანჯვა და ძალადობა - ეს არის ცხოვრების ბუნებრივი პროცესები.

კიდევ უფრო უარესი ისაა, რომ ევოლუცია დასცინის ჯვარზე იესოს სიკვდილის იდეას. რატომ? პავლე მოციქული განუყოფლად აკავშირებს ადამის ცოდვით დაცემას იესოს სიკვდილთან (იხ. რომ. 5:17-19). ასეთნაირად, არსებობს პირდაპირი კავშირი ადამსა და იესოს შორის. თუმცა ნებისმიერ ევოლუციურ მოდელში ვერანაირი უცოდველი ადამი ვერ გახდებოდა სიკვდილის გაჩენის მიზეზი, რადგან სიკვდილი - მილიონობით წლის სიკვდილი - იქნებოდა სწორედ ის ძალა, რომელიც თავდაპირველად საჭირო იყო ადამის შესაქმნელად.

შესაბამისად, ევოლუციის თეორია აუქმებს ჯვარზე იესო ქრისტეს სიკვდილს. მეშვიდე დღის ქრისტიან-ადვენტისტები ცოცხალ მოწმეებად გამოდიან ამ სიცრუის წინააღმდეგ და მოუწოდებენ მსოფლიოს თაყვანი სცენ შემქმნელს. 

