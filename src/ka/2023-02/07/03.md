---
title: თაყვანი ეცით შემქმნელს
date: 08/05/2023
---
წაიკითხეთ გამოცხ. 14:7. რით მთავრდება პირველი ანგელოზის უწყება? რისკენ მოუწოდებს ეს უწყება? (იხ. აგრეთვე ეს. 40:26; იოან. 1:1-3; რომ. 1:20.)

პირველი ანგელოზის უწყება მთავრდება ხმამაღალი მოწოდებით - თაყვანი ვცეთ შემოქმედს (იხ. გამოც. 14:7). ეს მოწოდება განსაკუთრებით აქტუალურია ახლა, როდესაც არა მარტო სამეცნიერო, არამედ ქრისტიანული სამყაროს წარმომადგენლეთა დიდი ნაწილიც კი მიემხრო ევოლუციურ მოძღვრებას, რომელსაც არაფერი აქვს საერთო ბიბლიასთან და ქრისტიანობასთან. თუ ევოლუციას სიმართლედ ჩავთვლით, მაშინ ქრისტიანის რწმენა უაზრობაა. ასე რომ, თაყვანისცემის საკითხი მნიშვნელოვანი და აქტუალურია, ვიდრე - ოდესმე. 

პრაქტიკულ ქრისტიანულ ცხოვრებაში რას ნიშნავს თაყვანი სცე ღმერთს როგორც შემოქმედს?

მოწოდება თაყვანი ვცეთ შემოქმედს დაფუძნებულია დაბადების წიგნზე. შექმნის მნიშვნელობის გათვალისწინების გარეშე შეუძლებელია სრულყოფილად იმის გაგება, თუ რატომ გაჩაღდა დიადი ბრძოლა თაყვანისცემის გამო. "დასაწყისში შექმნა ღმერთმა ცა და მიწა" (დაბ. 1:1). ეს მუხლი - მთელი წმიდა წერილის საფუძველია. "დასაწყისში შექმნა ღმერთმა". ებრაული სიტყვა "შექმნა" ამ ნაწყვეტში - ბარა, არის ზმნა, რომელიც გამოიყენება მხოლოდ და მხოლოდ არსებით სახელთან ღმერთი ან უფალი.

თუნდაც მცირე წარმოდგენა რომ შეგვექმნას იმის შესახებ, თუ რამდენად უსაზღვროა ღვთის ძალა, მოდით განვიხილოთ მისი მხოლოდ ერთი ქმნილება - მზე. ერთ წამში მზე გამოიმუშავებს ბევრად მეტ ენერგიას, ვიდრე კაცობრიობას გამოუმუშავებია მთელი ისტორიის განმავლობაში ნავთობის, გაზის, ნახშირისა და ცეცხლის გამოყენებით. 

მზის დიამეტრი დაახლოებით 1392 მილიონი კილომეტრია და შეუძლია თავის თავში დაიტიოს დედამიწის ზომის მილიონ სამასი ათასი პლანეტა. მაგრამ მზე მხოლოდ და მხოლოდ ერთ-ერთია 100 ან თუნდაც 400 მილიარდი ვარსკვლავიდან ჩვენს გალაქტიკა ირმის ნახტომში. ერთი ვარსკვლავი, რომელიც ცნობილია სახელწოდებით პისტოლეტი (Pistol Star), ასხივებს ათ მილიონჯერ მეტ სინათლეს, ვიდრე ჩვენი მზე. ვარსკვლავ პისტოლეტის სფეროში ადვილად მოთავსდება ჩვენი მზის სიდიდის მილიონი ვარსკვლავი. განა შეგვიძლია გავაცნობიეროთ ასეთი მასშტაბები? 

შექმნა გვიცხადებს საოცარ, უძლიერეს და უსაზღვრო ღმერთს. მისმა შემოქმედებითმა ძალამ შექმნა არა მხოლოდ ცა და მიწა, არამედ საუკუნეების განმავლობაში მოქმედებდა თავისი ხალხის სასიკეთოდ. ის არის ღმერთი, რომელმაც დასაბამი დაუდო ამ ქვეყნიერებას, რომელიც მუდამ იმყოფება ამ ქვეყნიერებაში და რომელიც არასოდეს მიატოვებს თავის ხალხს ამ ქვეყნიერებაში. 

მილიარდობით პლანეტა, ვარსკვლავი და გალაქტიკა რა მხრივ აძლიერებს ღვთის სიყვარულის რეალურობას, ისინი ხომ გვიჩვენებს, რომ ჩვენ არაფერს წარმოვადგენთ სამყაროს უზარმაზარ სივრცეებთან შედარებით, მაგრამ ქრისტე მაინც მოკვდა ჩვენ გამო?

