---
title: ღმერთი, რომელიც გვერდითაა
date: 09/05/2023
---

ის, ვინც გასაოცარი ძლიერებით შექმნა მზე, მთვარე, ვარსკვლავები და ჩვენი პლანეტა, როდესაც აღავსო იგი ცოცხალი არსებებით, დაინტერესებულია თითოეული ჩვენგანით. ღმერთი, რომელმაც იხსნა თავისი ხალხი ეგვიპტის მონობიდან, თან ახლდა მას უდაბნოში, უგზავნიდან ციდან მანანის წვიმას, ანგრევდა იერიხოს კედლებს და ეხმარებოდა ისრაელს მტრებზე გამარჯვების მოპოვებაში, აგრძელებს ჩვენთვის თავისი საოცარი ძალის გამოგზავნას, რათა ჩვენ გამარჯვება მოვიპოვოთ ბოროტების ძალებზე, რომლებიც ჩვენი სულების დასაპყრობად იბრძვიან. 

`წაიკითხეთ 2კორ. 5:17; ფსალმ. 138:15-18; საქმე. 17:27 და კოლ. 1:17. რას ამბობს ეს მუხლები ღმერთის ჩვენთან სიახლოვის შესახებ?`

ღვთისმეტყველებაში არის ორი ცნება: ღმერთის ტრანსცენდენტურობა და იმანენტურობა. პირველი ცნება გადმოსცემს იდეას იმის შესახებ, რომ ღმერთი არის ყველაფერზე, რაც კი შექმნილია, ზედ და მაღლა. მეორე ცნება მეტყველებს იმაზე, რომ ღმერთი ასევე არსებობს ჩვენს წუთისოფელში და, როგორც ბიბლიური ისტორია აჩვენებს, მჭიდროდ არის დაკავშირებული მასთან. მიუხედავად იმისა, რომ ღმერთი იმყოფება "მაღლა და წმიდა ადგილზე", იგი აგრეთვე არის "შემუსვრილთან და სულით თვინიერთან" (ეს. 57:15). როგორც თავად იესომ თქვა, როდესაც თავისი ერთგული მიმდევრების შესახებ საუბრობდა: "მე მათში და შენ ჩემში, რათა სრულყოფილნი იყვნენ ერთში და რათა იცოდეს სოფელმა, რომ შენ მომავლინე და ისე შეიყვარე ისინი, როგორც მე შემიყვარე" (იოან. 17:23). არ არსებობს იმაზე უფრო გულთბილი და მჭიდრო ურთიერთობა, ვიდრე ღმერთის ურთიერთობა ჩვენთან. 

რთულია გააცნობიერო ის ფაქტი, რომ სამყაროს შემოქმედს, დიდებულ და ყოვლადძლიერ ღმერთს, სურს ურთიერთობა თითოეულ ჩვენგანთან. იგი გვპირდება გარდაგვქმნას თავის მსგავსად. ღმერთი, რომელმაც შექმნა მილიონობით გალაქტიკა და ხელს უწყობს მათ არსებობას - ეს იგივე ღმერთია, რომლის წყალობითაც "ვცოცხლობთ, ვიძვრით და ვარსებობთ" (საქმე. 17:28) და რომელიც მოქმედებს ჩვენში, რათა განაახლოს ჩვენი გული, განგვწმინდოს ცოდვისგან და გაგვხადოს ახალი ქმნილებანი ქრისტეში. როდესაც ეს ვიცით, ჩვენ ყოველთვის შეგვიძლია ვპოვოთ მხარდაჭერა და ნუგეში ღვთის სიდიადესა და სიყვარულზე ფიქრში.

`როგორ ვისწავლოთ იმედისა და ნუგეშის მოპოვება ღვთის სიახლოვის გაცნობიერებით? იქნებ ეს სიახლოვე გაშინებთ, რადგან ღმერთმა იცის თქვენი ყველაზე დაფარული საიდუმლოებანი? როგორ შეუძლია სახარებას მოგვანიჭოს სიმშვიდე ამ კონტექსტში?`