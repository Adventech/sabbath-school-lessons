---
title: შემოქმედი ჯვარზე
date: 11/05/2023
---
ჩვენი შემქმნელი არის აგრეთვე ჩვენი გამომსყიდველიც. ღმერთი, რომელმაც თქვა: "შევქმნათ ადამიანი ჩვენს ხატად და ჩვენს მსგავსად" (დაბ. 1:26), - ეს იგივე ღმერთია, რომელმაც ჯვარზე შესძახა: "ღმერთო ჩემო, ღმერთო ჩემო, რად მიმატოვე" (მათ. 27:46). აი, მიზეზი იმისთვის, რომ მოშიშება გამოვიჩინოთ ღმერთის წინაშე, დიდება მივაგოთ მას და თაყვანი ვცეთ მას!   

ჩვენ, დაცემულ ადამიანურ არსებებს, როგორ შეგვიძლია გამოვეხმაუროთ ამ საოცარ ჭეშმარიტებას? პასუხი პირველი ანგელოზის უწყებაშია: "გეშინოდეთ ღვთისა და დიდება მიაგეთ მას, ვინაიდან დადგა მისი სამსჯავროს ჟამი. თაყვანი ეცით ცისა და მიწის, ზღვისა და წყალთა წყაროების შემქმნელს" (გამოცხ. 14:7).

წაიკითხეთ იოან. 19:16-30. ამ ნაწყვეტის კითხვისას, დაფიქრდით იესოზე, როგორც შემქმნელზე, ვის მიერაც "შეიქმნა ყოველი, რაც ცაში და მიწაზეა, ხილული და უხილავი: საყდარნი თუ უფლებანი, მთავრობანი თუ ხელმწიფებანი - ყველაფერი მის მიერ და მისთვის არის შექმნილი" (კოლ. 1:16). როგორ შეგვიძლია ვუპასუხოთ ღვთის სიყვარულის ამ საოცარ გამოხატულებას?

პირველი ანგელოზის უწყება თაყვანისცემის შესახებ გაისმის იესოს სიკვდილის შემდეგ, მას შემდეგ, რაც ყველა ზეცის ბინადრისთვის და ქრისტეს მიმდევრისთვის ცნობილი გახდა, რომ ის, ვინც შექმნა "ცა და მიწა, ზღვა და წყალთა წყაროები", არის იგივე ღმერთი, რომელმაც "წარმოიცარიელა თავი და მიიღო მონის ხატება, გახდა კაცთა მსგავსი და შესახედაობით კაცს დაემსგავსა. დაიმდაბლა თავი და მორჩილი გახდა თვით სიკვდილამდე, ჯვარცმით სიკვდილამდე" (ფილიპ. 2:7,8).

როგორ აღიქვამდნენ ქრისტეს სიკვდილს ისინი, ვინც იცნობდა იესოს მანამდე, სანამ დედამიწაზე მოვიდოდა როგორც ადამიანი. გასაკვირი არ არის, რომ ზეციური არსებები ასევე თაყვანს სცემენ მას (იხ. ებრ. 1:5,6). რაც შეგვეხება ჩვენ, მისი სისხლით გამოსყიდულებს, კიდევ რა შეგვიძლია გავაკეთოთ, თუ არა ის, რომ თაყვანი ვცეთ ჩვენს შემქმნელსა და ჩვენს გამომსყიდველს?

რატომ არის ჯვრის ნათელში იდეა იმის შესახებ, რომ დაცემულ ადამიანებს შეუძლიათ რაიმე შეჰმატონ იმას, რაც ქრისტემ მოიმოქმედა ჯვარზე - ესოდენ მცდარი? შეუძლია თუ არა ჩვენს საქმეებს ოდნავ მაინც დაუმატოს რაიმე იმას, რაც უკვე გააკეთა ჩვენთვის შემქმნელმა და გამომსყიდველმა?

