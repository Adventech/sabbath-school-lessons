---
title: შემდგომი გამოკვლევებისთვის
date: 12/05/2023
---

"მხოლოდ თავად მაცხოვრის მიერ ჩვენთვის მომზადებულ სამოსელში შეგვიძლია, წარვდგეთ ღმერთის წინაშე. ესაა ქრისტეს სიმართლის სამოსელი, რომელსაც იგი ყოველ თავის მორწმუნეს ჩააცმევს. “მე გირჩევ, - ამბობს მაცხოვარი, - იყიდო ჩემგან... თეთრი შესამოსლები, რომ შეიმოსო და აღარ ჩანდეს შენი სიშიშვლის აუგი” (გამოცხ. 3:18). 

ესაა ზეცაში მოქსოვილი სამოსელი, რომელსაც ადამიანის ხელით ერთი ძაფიც არა აქვს გაყრილი. წუთისოფელში ხორციელად მოსულ ქრისტეს თავისი სრულყოფილი ხასიათით სურს ჩვენი შემოსვა. “წვირიანი სამოსელივით გახდა ყოველი ჩვენი სიქველე” (ეს. 64:6)" (ე. უაითი. ქრისტეს იგავები. გვ. 180, 181).

ღმერთის თაყვანისცემას ცენტრალური ადგილი უკავია წმიდა წერილში. ეს ყოველთვის იყო კამათის მიზეზი კაცობრიობისთვის და ღვთის ხალხისთვის. მთელი ძველი აღთქმის განმავლობაში წინასწარმეტყველები კიცხავდნენ ღვთის ხალხს სხვა ღმერთების თაყვანისცემის გამო ან ღვთის თაყვანისცემის გამო წუთისოფლის წარმართული წესების მეშვეობით. კონფლიქტი ღმერთის თაყვანისცემასა და სხვა ღმერთების თაყვანისცემას შორის ეხებოდა თვით სამყაროსეული ბრძოლის არსს და თან ახლდა ღვთის რჯულის უგულებელყოფა.

"თაყვანისცემა ეხება კაცობრიობის არსებობის ყველაზე ფუნდამენტურ ასპექტს, რაგან ის ეხება იმას, თუ რა უნდა გააკეთონ ადამიანებმა, როგორც ცოცხალმა არსებებმა, შემოქმედის წინაშე პირისპირ ყოფნის დროს... მხოლოდ ცოცხლებს შეუძლიათ თაყვანი სცენ ღმერთს; მკვდრებს არ შეუძლიათ მისი განდიდება და მისი თაყვანისცემა... ის, ვინც შეგვქმნა, გვთავაზობს მივცეთ ჩვენი სიცოცხლე თაყვანისცემის აქტით, რომ უკან მივიღოთ იგი მისგან გამდიდრებული და გამოვიყენოთ სხვების სასარგებლოდ. თაყვანისცემა დაკავშირებულია ჩვენი არსებობის ბუნებასთან და მიზანთან და ჩვენ გარეთ ცენტრის არსებობის აუცილებლობასთან, რომელიც გვათავისუფლებს ეგოიზმისგან. არ ვცეთ თაყვანი ღმერთს ნიშნავს დავკარგოთ არსებობის აზრი, ეს ნიშნავს ვიარსებოთ ორიენტირებადაკარგულ მდგომარეობაში და, შესაბამისად, მოვკვდეთ, სრულად გადავშენდეთ, რადგან მოწყვეტილი ვართ სიცოცხლის წყაროსგან" (Angel Manuel Rodriguez,“The Closing of the Cosmic Conflict: Role of the Three Angels’ Messages,” p. 42)

**კითხვები მსჯელობისათვის:**

`1. დაფიქრდით, ჩვენ, როგორც შექმნილ არსებებს, რატომ გვჭირდება გამოსყიდვა?`

`2. გაიხსენეთ შემთხვევა თქვენი ცხოვრებიდან, როდესაც თქვენ აშკარად დაინახეთ ღვთის სიყვარულის გამოვლენა პირადად თქვენ მიმართ. ახლა კი დაფიქრდით იმის შესახებ, რომ ეს სწორედ ის ღმერთია, რომელმაც შექმნა სამყარო! და მას უყვარხართ და ზრუნავს თქვენს ცხოვრებაზე. რატომ არის, რომ ამ ფაქტის გაცნობიერება არა მხოლოდ გვანუგეშებს, არამედ თავმდაბალს გვხდის?`

