---
title: დაკლული კრავი
date: 22/06/2023
---
გამოცხადების წიგნში ბევრი სიმბოლოა, მნიშვნელოვანი ბიბლიური სიმბოლო. მაგალითად, გველეშაპი ზეცაში (იხ. გამოცხ. 12:3,4,7), ანგელოზები, რომლებიც ზეცის შუა დაფრინავენ (იხ. გამოცხ. 14:6), შავწითელ მხეცზე მჯდომი დედაკაცი (იხ. გამოცხ. 17:3) და ა. შ. ისინი არის ღვთის სიტყვაში, რადგან სულიწმიდამ შთააგონა იოანე აღეწერა ისინი, და ისინი მნიშვნელოვან როლს თამაშობს ჭეშმარიტების გაცხადებაში მათთვის, ვინც კითხულობს ამ წიგნის სიტყვებს და ასრულებს მათ, რადგან, როგორც ნათქვამია: "ნეტარია წამკითხველი და მომსმენი ამ საწინასწარმეტყველო სიტყვისა და მასში დაწერილის შემნახველი, რადგან ახლოა ჟამი" (გამოცხ. 1:3).

თუმცა არის კიდევ ერთი სიმბოლო, რომელიც კვლავ და კვლავ ვლინდება მთელ გამოცხადების წიგნში. რა სიმბოლოა ეს და რას წარმოადგენს იგი?

წაიკითხეთ გამოცხ. 5:6,8,12; 7:17; 14:1; 15:3; 19:7; 21:22,23; 22:1,3. რას ნიშნავს კრავის სიმბოლო და რატომ ჩნდება იგი ასე ხშირად გამოცხადების წიგნში?

რა თქმა უნდა, როგორც წიგნის პირველ სიტყვებშია ნათქვამი, ეს არის გამოცხადება "იესო ქრისტესი". და არა უბრალოდ კრავისა, არამედ "დაკლული" კრავისა (გამოცხ. 5:6,12; 13:8). ანუ ჯვარცმული იესო ქრისტესი. ეს არის ცენტრალური თემა ბიბლიის, გამოცხადების წიგნისა და სამი ანგელოზის უწყების. ჩვენ ვერ ვიქნებით ჩვენი მოწოდების ერთგული, ჩვენ ვერ შევძლებთ სამუშაოს შესრულებას, რომლისთვისაც ღმერთმა აღმართა ეს ეკლესია, თუ ჩვენი უწყების ცენტრში არ არის კრავი, დაკლული კრავი, ჯვარცმული იესო, მსხვერპლი ჩვენი ცოდვებისთვის. 

"კრავი უნდა გახდეს ჩვენთვის ჩვენი სწავლებისა და მისიის ცენტრი, ის უნდა გახდეს გული ყოველი ქადაგებისა, რომელსაც ჩვენ ვქადაგებთ, ყოველი სტატიისა, რომელსაც ჩვენ ვწერთ, ყოველი ლოცვისა, რომელსაც წარმოვთქვამთ, ყოველი საგალობლისა, რომელსაც ვგალობთ, ბიბლიის ყოველი შესწავლისა, რომელსაც ვატარებთ და ყველაფრისა, რასაც ვაკეთებთ. დაე, კრავის სიყვარულმა, გამოვლენილმა ჯვარზე, შეცვალოს ჩვენი დამოკიდებულება ერთმანეთის მიმართ, აგრეთვე გვიბიძგოს ვიზრუნოთ მსოფლიოზე" (Ange Manuel Rodriguez, “The Closing of the Cosmic Conflict: Role of the Three Angels’ Messages,” p. 70i).

მხეცის, გველეშაპის, რომელიც ომობს, წყლულების, დევნების და მხეცის ნიშნის სიმბოლოებს შორის პირველ ადგილზე და ყველაფრის ცენტრში არის დაკლული კრავი.

რატომ არის ასე მნიშვნელოვანი შევინარჩუნოთ ჩვენი უწყების ცენტრში ჯვარცმული ქრისტე? რატომ აქვს ამას გადამწყვეტი მნიშვნელობა არა მარტო იმისთვის, რომ მასთან [ჯვარცმულ ქრისტესთან] მოვიყვანოთ სხვები, არამედ ჩვენი საკუთარი სულიერი ცხოვრებისთვისაც?

