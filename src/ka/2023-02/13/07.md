---
title: შემდგომი გამოკვლევებისთვის
date: 23/06/2023
---
«უფლის მსახურნი სიხარულით გაბრწყინებული სახეებით იჩქარებენ, ეს სასიხარულო ამბავი დედამიწის ყველა კუთხეს აუწყონ. ათასობით ხმა გაავრცელებს ამ გაფრთხილებას. მოხდება მრავალი სასწაული. ავადმყოფები განიკურნებიან, მორწმუნენი მრავალ ზებუნებრივ სასწაულს მოახდენენ და მრავლად ექნებათ ნიშნები. სატანაც მრავალ სასწაულს მოახდენს, "ცეცხლსაც კი ჩამოიტანს ციდან დედამიწაზე ადამიანთა წინაშე" (გამოცხ. 13:13). სწორედ ამ დროს უნდა მიიღოს დედამიწის მოსახლეობამ საბოლოო გადაწყვეტილება. 

ეს სახარება გავრცელდება არა იმდენად მტკიცებათა მეშვეობით, არამედ სულიწმიდის შთაგონებით და მისმიერი ღრმა რწმენით. მტკიცებანი უკვე მოგვეცა. თესლი დათესილია, ახლა კი იგი ამოვა და ნაყოფს გამოიღებს. მისიონერთა მიერ გავრცელებულმა ცოდნამ თავისი ზეგავლენა უკვე მოახდინა, თუმცა ბევრ ადამიანს, მიუხედავად იმისა, რომ ჭეშმარიტებამ მათზე დიდი შთაბეჭდილება მოახდინა, რაღაცამ შეუშალა ხელი მის მიღებაში. ახლა კი სინათლის სხივები ყველგან აღწევს, ჭეშმარიტება ყველასათვის გახსნილია. ღვთის გულწრფელი შვილები დაამსხვრევენ თავიანთი ტყვეობის ბორკილებს. ვერც ოჯახის და ვერც ეკლესიის წინაშე მოვალეობა ვერ შეაჩერებს მათ. ჭეშმარიტება ყველაზე ძვირფასი გახდება მათთვის. მიუხედავად სიმართლის მოწინააღმდეგეთა ძლიერი ძალებისა, მოქცეულთა უმრავლესობა უფლის მხარეზე გადავა» (ე. უაითი. დიადი ბრძოლა. გვ. 477, 478). 

კითხვები მსჯელობისათვის:

1. ელენ უაითი ამტკიცებს, რომ "უწყება რწმენით გამართლების შესახებ... ჭეშმარიტად მესამე ანგელოზის უწყებაა" (ევანგელიზმი. გვ. 190). რას ნიშნავს ეს? რა კავშირი აქვს ჭეშმარიტებას რწმენით გამართლების შესახებ სამი ანგელოზის უწყებასთან?

2. კიდევ ერთხელ წაიკითხეთ გამოცხ. 14:12. რაშია განსხვავება ღვთის მცნებების დაცვასა და მეკანონეობას შორის? როდის იქცევა მორჩილება მეკანონეობად? როგორ შეიძლება ის, ვინც არ იცავს ღვთის მცნებებს, მეკანონედ დარჩეს?

3. რა პასუხს გასცემდით მათ, ვინც გვაკრიტიკებს, როდესაც ჩვენ ვსაუბრობთ განრისხებული მხეცების და მკაცრი გაფრთხილებების შესახებ, რომლებსაც გამოცხადების წიგნი შეიცავს? ჩვენ ვსაუბრობთ იმიტომ, რომ ამის შესახებ დაწერილია ბიბლიაში. კიდევ რისი თქმა შეგვიძლია? 

4. ჯგუფში განიხილეთ მიმდინარე მსოფლიო მოვლენები. რომელი თანამედროვე მოვლენა შეიძლება იყოს უკანასკნელი დღეების მაუწყებელი? როგორ შეგვიძლია ფხიზლად გავაცნობიეროთ ის დრო, რომელშიც ვცხოვრობთ და ამავე დროს არ ჩავიძიროთ უნაყოფო ფიქრებში იმის შესახებ, რაც ჩვენთვის ჯერ არ არის გაცხადებული?  

