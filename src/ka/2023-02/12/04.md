---
title: სატანის უკანასკნელი მცდელობა
date: 13/06/2023
---

საზოგადოებრივი გამოკითხვები ცხადყოფს ნდობის ღრმა დეფიციტს ორგანიზაციებისადმი და მთავრობებისადმი. მილიონობით ადამიანს აწუხებს კითხვა: "სად მოიძებნება ის, ვინც ღირსია, ვისაც მორალურად აქვს უფლება მართოს მსოფლიო?" გამოცხადების წიგნის წინასწარმეტყველებანი საუბრობს ძლიერი მხეცის შესახებ, რომელიც რელიგიურ-პოლიტიკური გაერთიანების ეგიდით გახდება ძალა, რომელიც, როგორც ითვლება, შეძლებს ამ როლის შესრულებას. 

`წაიკითხეთ გამოცხ. 17:12-14. ამ ნაწყვეტში ჩაწერილი წინასწარმეტყველების თანახმად, რომელი ძალები შეეწინააღმდეგებიან ქრისტეს? რა მახასიათებლები აქვს მათ?`

ამ ნაწყვეტში სამი მნიშვნელოვანი საკითხია. პირველი, პოლიტიკურ ძალებს "აქვთ ერთი აზრი და თავიანთ ძალასა და ხელმწიფებას მხეცს გადასცემენ". მეორე, ეს სიცრუით აღსავსე ძალა იბრძვის იესო-კრავის წინააღმდეგ. მესამე, დედამიწის უკანასკნელ ომში იმარჯვებენ ქრისტე და მისი მიმდევრები. მხეცი დამარცხდება, იესო სამუდამოდ გაიმარჯვებს.

დაფიქრებულხართ თუ არა ოდესმე, რა შეიძლება მოიმოქმედოს ეშმაკმა, რათა გააერთიანოს ხალხები? ისტორია ხშირად მეორდება. რომის იმპერიის დაშლამ ფასდაუდებელი გაკვეთილები უნდა გვასწავლოს. როდესაც გერმანელთა შემოსევები ჩრდილოეთიდან ემუქრებოდა დასავლეთ ევროპას, რომის იმპერატორმა კონსტანტინემ რელიგიას მიმართა. ეკლესიის ძალაუფლება სახელმწიფო ძალასთან ერთად გახდა ის საშუალება, რომელიც სჭირდებოდა კონსტანტინეს. სიწმინდის მინიჭება კვირადღისთვის მე-4 საუკუნეში იყო გათვლილი პოლიტიკური და რელიგიური ნაბიჯი, მიმართული იმპერიის გაერთიანებისკენ. კონსტანტინეს სურდა, რომ მისი იმპერია გაერთიანებულიყო, ხოლო რომის ეკლესიას სურდა, რომ ამ დღის მეშვეობით ადამიანები "მოქცეულიყვნენ". ამის შესახებ ნათლად საუბრობს ცნობილი ისტორიკოსი არტურ ვეიგალი: "ეკლესიამ კვირადღე წმიდად დღედ გახადა... ძირითადად იმიტომ, რომ ეს იყო მზის ყოველკვირეული დღესასწაული; იმიტომ, რომ ეს იყო ერთგვარი ქრისტიანული პოლიტიკა - წარმართული დღესასწაულებისა და საყვარელი სახალხო ტრადიციების გადაღება და მათთვის ქრისტიანული მნიშვნელობის მინიჭება" (The Paganism in Our Christianity, p. 145 [წარმართობა ქრისტიანობაში]). დიდი კრიზისის დროს, როცა მთელი მსოფლიო აღსავსე იქნება შიშით და ტკივილით, ადამიანებს ძლიერ დასჭირდებათ ვიღაც, ვინც სტაბილურობასა და დაცვას მოუტანთ. ასე გაჩნდა ტირანია წარსულში, და არ გვაქვს საფუძველი ვიფიქროთ, რომ ის არ გამეორდება კვლავ. წინასწარმეტყველების თანახმად, სწორედ ასეთი იქნება დედამიწის ისტორიის ბოლო მოვლენები.

მიუხედავად იმისა, რომ ძნელია დეტალურად იმის დანახვა, თუ როგორ შეიძლება განვითარდეს ეს ყველაფერი, მსოფლიომ უკვე  იხილა, რამდენად დიდი ცვლილებები შეიძლება მოხდეს და ძალიან სწრაფად. მიუხედავად იმისა, რომ არ ვიცით დეტალები იმის შესახებ, თუ რა მოხდება, ჩვენ მზად უნდა ვიყოთ ყველაფრისთვის.

