---
title: გამოცდა შაბათით
date: 15/06/2023
---

შესაძლოა, უკვე ამჟამად მზადდება ნიადაგი ამ მომავალი დევნისთვის. 2012 წლის 6 ივნისს პაპმა ბენედიქტ XVI-მ დაჟინებით მოუწოდა რომში წმიდა პეტრეს მოედანზე შეკრებილ 15 000 ადამიანს, იმის შესახებ, რომ კვირადღე ყველასთვის უნდა იყოს დასვენების დღე, რათა ადამიანებმა თავისუფლად შეძლონ ყოფნა ოჯახთან და ღმერთთან. "კვირადღის დაცვით, ადამიანი იცავს ადამიანის თავისუფლებას". ეს, რა თქმა უნდა, იგივე არ არის, რაც მოითხოვო სხვებისგან ამ დღის დაცვა ბიბლიური შაბათის საპირისპიროდ, მაგრამ ეს აჩვენებს, რომ კვირადღის როგორც სავალდებულო "დასვენების დღის" იდეა, ეჭვგარეშეა, რეალურად განიხილება. ადრე თუ გვიან მიღებული იქნება შესაბამისი კანონები, და ისინი, ვინც კეთილსინდისიერად მიჰყვებიან ღვთის სიტყვას და იცავენ ჭეშმარიტ შაბათს, საზოგადოების ინტერესების მოწინააღმდეგეებად შეფასდებიან.

ამ კრიზისულ დროს ღვთის ერთგული ხალხი მისი მადლით და მისი ძალით მტკიცე იქნება თავის გადაწყვეტილებაში გაჰყვეს მას. ისინი არ დანებდებიან ზეწოლას. 

მხეცის ნიშნისგან განსხვავებით ისინი მიიღებენ ღვთის ბეჭედს. ბეჭდებს ძველ დროში იყენებდნენ ოფიციალური დოკუმენტების დამდვილობის დასადასტურებლად. ეს ნიშნავს, რომ ღვთის კანონში უნდა იყოს დასმული ღვთის ბეჭედი. ძველი ბეჭდები იყო განმასხვავებელი პირადი ნიშანი. ესაია წინასწარმეტყველი ამბობს: "შეკარი მოწმობა, დაბეჭდე რჯული ჩემს მოწაფეთა შორის" (ეს. 8:16). 

`წაიკითხეთ გამ. 20:8-11. ბეჭდის რა შემადგენელი ნაწილებია შაბათის მცნებაში? რით განსხვავდება შაბათის მცნება დანარჩენი მცნებებისგან?`

მეოთხე მცნება შეიცავს ნამდვილი ბეჭდის სამ შემადგენელ ნაწილს. პირველი, ბეჭდის დამსმელის სახელი: "უფალი" (გამ. 20:10). მეორე, ბეჭდის დამსმელის ტიტული: ღმერთი, რომელმაც "შექმნა ცა და მიწა..." (გამ. 20:11) ანუ ღმერთი-შემოქმედი. და მესამე, მოქმედების ტერიტორია: "ცა და მიწა, ზღვა და ყველაფერი, რაც მასშია" (გამ. 20:11). გამოცხ. 7:3-ის თანახმად ღვთის ბეჭედი ისმება მხოლოდ ჩვენს შუბლზე, რაც მიუთითებს ჩვენს გონებაზე. იესო პატივს ცემს ჩვენს არჩევანის თავისუფლებას. იგი გვთავაზობს საშუალება მივცეთ მას გავლენა მოახდინოს ჩვენს გონებაზე თავისი სულიწმიდით, რათა ჩვენ მტკიცედ ჩავჭიდოთ ხელი ჩვენი რწმენის ღუზას ღვთის სიტყვას (იხ. ეფეს. 4:30). ასეთნაირად, ჩვენ გვესმის, რომ ერთგულები არიან ისინი, რომლებიც "იცავენ ღვთის მცნებებს და [აქვთ] იესოს რწმენა" (გამოცხ. 14:12) და ამ მცნებებში შედის მეოთხე მცნება - ერთადერთი, შეცვლილი ძლიერი მხეცის მიერ. 

`თქვენი აზრით, რა პირობები იქმნება ამჟამად, რამაც შეიძლება მომავალში გამოიწვიოს ჩვენი რელიგიური თავისუფლების შეზღუდვა? კიდევ რა დაბრკოლებები რჩება?`

