---
title: განდგომა
date: 12/06/2023
---

`წაიკითხეთ 2თეს. 2:3,4,9-12. რას წინასწარმეტყველებს პავლე მოციქული უკანასკნელი დღეების შესახებ? მხეცისა და ანტიქრისტეს ძალის რომელ ამოსაცნობ ნიშნებს ახსენებს იგი? `

პავლე მოციქული აფრთხილებს ქრისტიანულ საკრებულოს ღვთის სიტყვის ჭეშმარიტებისგან "განდგომილების" შესახებ. მას აღელვებს განდგომილების თესლები, რომლებიც უკვე არსებობს ახალაღთქმისეულ ეკლესიაში და რომლებიც ნაყოფებს გამოიღებს მომავალ ასწლეულებში ქრისტეს მეორედ მოსვლამდე. ეკლესიაში შემოვიდა ცრუ სახარება, დამახინჯებული ღვთის სიტყვა. ამ განდგომილების უკან დგას სატანა. ის არის ჭეშმარიტი "ურჯულოების კაცი", "წინააღმდგომი და აღზევებული ყოველივეზე მაღლა, რაც კი რამ სახელდებულია ღმერთად და სამსახურებლად. ისე რომ, ღვთის ტაძარშიც კი დაჯდება იგი, როგორც ღმერთი და თავს ღმერთად გამოაცხადებს" (2თეს. 2:3,4). მაგრამ თავისი მიზნების განსახორციელებლად დიდი მატყუარა მოქმედებს ადამიანების მეშვეობით. საიდენტიფიკაციო მახასიათებლები დანიელისა და გამოცხადების წიგნებში აჩვენებს, რომ "მომცრო რქა" დან.7-დან, "მხეცი" გამოცხ. 13 და 14-დან და "ურჯულო" 2თეს. 2-დან წარმოადგენს ერთსა და იმავე არსებას.

მეშვიდე დღის ადვენტისტთა კომენტარები ამის შესახებ წერს: "როდესაც ვადარებთ დანიელის წინასწარმეტყველებას ღვთისმგმობელი ძალის შესახებ, რომელმაც წარმართული რომის ძალაუფლება შეცვალა... და იოანეს სიტყვებით აღწერილ ავაზას მსგავსს ძლიერ მხეცს... შეიძლება აღმოვაჩინოთ ბევრი საერთო სამ აღწერას შორის [მომცრო რქა, მხეცი და ურჯულო]. ამის საფუძველზე შეგვიძლია დავასკვნათ, რომ დანიელი, პავლე და იოანე საუბრობენ ერთსა და იმავე ძალის შესახებ... პაპობაზე" (ტ. 7. გვ. 271). 

უკიდურესად მნიშვნელოვანია გვახსოვდეს, რომ ბიბლიური წინასწარმეტყველება აღწერს რელიგიურ სისტემას, რომელმაც დაამახინჯა ღვთის სიტყვა, სახარება შეცვალა ადამიანთა ტრადიციებით და დაშორდა ბიბლიურ ჭეშმარიტებას. ეს წინასწარმეტყველებანი მოცემულია საოცარი სიყვარულის ღმერთის მიერ, რათა მოამზადოს ადამიანები იესოს მოსვლისთვის. ისინი საყვედურია განდგომილი რელიგიური ორგანიზაციებისთვის, რომლებიც დაშორდნენ ღვთის სიტყვას, თუმცა ეს არ ეხება მათში მყოფ ადამიანებს (იხ. გამოცხ. 18:4). ჩვენი უწყება შეეხება სისტემას, რომელმაც მოატყუა მილიონობით ადამიანი. მაგრამ ქრისტეს ძალიან უყვარს ეს მოტყუებული ადამიანები. ამიტომ ჩვენ მათ შესაბამისად უნდა მოვეპყრათ.

"ამიტომ, ყველაფერში, როგორც გინდათ, რომ მოგექცნენ ადამიანები, თქვენც ისევე მოექეცით მათ. ვინაიდან ეს არის რჯული და წინასწარმეტყველნი" (მათ. 7:12). როგორ გამოვიყენოთ ეს პრინციპი მხეცის თემის განხილვისას გამოცხ. 13 და 14-ში?