---
title: ბაბილონი: მზის თაყვანისცემის ცენტრი
date: 30/05/2023
---
მზის თაყვანისცემა ფართოდ იყო გავრცელებული ეგვიპტეში, აშურში, სპარსეთსა და, რა თქმა უნდა, ბაბილონში. ჯეიმს ფრეზერი თავის წიგნში "ბუნების თაყვანისცემა" შემდეგ დაკვირვებას ახდენს: "ძველ ბაბილონიაში მზეს უხსოვარი დროიდან ეთაყვანებოდნენ" (The Worship of Nature, James Frazer, vol. 1, p. 529). გასაკვირია, მაგრამ მზის ბაბილონური თაყვანისცემა პერიოდულად გავლენას ახდენდა ღვთის ხალხის თაყვანისცემაზე ძველი აღთქმის პერიოდში.

წაიკითხეთ ეზეკ. 8:16 და 4მეფ. 23:5,11. რას წერდნენ წინასწარმეტყველები მზის თაყვანისცემის წარმართული კულტის გავლენის შესახებ ისრაელზე და იუდაზე? (იხ. აგრეთვე რომ. 1:25).

ეზეკიელ წინასწარმეტყველმა, დანიელის თანამედროვემ, გამოხატა ზოგიერთი ებრაელი, რომლებიც ღვთის ტაძრის მიმართ ზურგით იდგნენ, რათა თაყვანი ეცათ მზისთვის აღმოსავლეთით. ნაცვლად იმისა, რომ თაყვანი ეცათ მზის შემქმნელისთვის, ისინი ეთაყვანებოდნენ თავად ქმნილებას - მზეს.

გამოცხ. 17-ში იოანე აღწერს დროს, როცა ბაბილონის პრინციპები, მათ შორის მზის თაყვანისცემაც, კომპრომისის ეპოქაში შემოვიდა ქრისტიანულ ეკლესიაში. იმპერატორ კონსტანტინეს მოქცევამ მე-4 საუკუნის დასაწყიში დიდი სიხარული გამოიწვია რომის იმპერიაში. კონსტანტინემ ძლიერი ერთგულება გამოიჩინა მზის თაყვანისცემისადმი. ცნობილი ისტორიკოსი ედვარდი გიბონი წერს: "საერთოდ მზეს ეთაყვანებოდნენ როგორც დაუმარცხებელ ხელმძღვანელს და მფარველს კონსტანტინესი" (რომის იმპერიის დაკნინებისა და დაცემის ისტორია. ტ. 2. გვ. 356). 321 წელს კონსტანტინემ ასევე მიიღო პირველი "კვირის კანონი". ამ განკარგულებაში ნათქვამი იყო: "მზის ღირსპატივსაცემ დღეს დაისვენონ მაგისტრატებმა და ქალაქში მცხოვრებმა ხალხმა და დაიხუროს ყველა სახელოსნო" (კონსტანტინეს ედიქტი, ჩვ.წ. 321 წ.). ეს არ იყო კანონი, რომელიც ავალდებულებდა კონსტანტინეს ყველა ქვეშევრდომს დაეცვა კვირადღე, მაგრამ ეს კანონი განამტკიცებდა კვირადღის დაცვას რომის მოსახლეობის გონებაში.

მომდევნო ათწლეულებში იმპერატორებმა და პაპებმა სახელმწიფო განკარგულებებისა და საეკლესიო კრებების მეშვეობით განაგრძეს კვირის, როგორც თაყვანისცემის ერთადერთი დღის, განმტკიცება, რაც დღესაც ასეთად რჩება ქრისტიანთა უმეტესობისთვის. რა დამაჯერებელი მაგალითია მკაცრი სიმართლისა: მხოლოდ ის, რომ ადამიანთა უმრავლესობას სჯერა რაღაცის, ან ახორციელებს მას, არ ნიშნავს, რომ ეს სწორია ან ჭეშმარიტია. 

მიმოიხედეთ ირგვლივ, რამდენად არის გავრცელებული საკვირაო ღვთისმსახურება ქრისტიანულ ეკლესიებში. რა უნდა გვასწავლოს ამ ფაქტმა იმასთან დაკავშირებით, თუ რამდენად არის გავრცელებული სატანის სიცრუე? მაგრამ, როგორც მკვდართა მდგომარეობის შესახებ ცოდნის შემთხვევაში, რა არის ჩვენი ერთადერთი დაცვა?

