---
title: ძველი სიცრუე უკვდავების შესახებ
date: 29/05/2023
---

`წაიკითხეთ გამოცხ. 16:13,14 და გამოცხ. 18:2,23. რა სახის მითითებებია ამ მუხლებში სპირიტიზმთან დაკავშირებით?`

ისეთი გამოთქმები, როგორიცაა "ეშმაკთა სამკვიდრო", "ეშმაკის სულები" და "გრძნეულება", მიანიშნებს ეშმაკის საქმიანობაზე. გასაკვირი არაა, რომ წმიდა წერილი გვაფრთხილებს, რომ ბოლო ჟამის ორი უდიდესი სიცრუიდან ერთ-ერთი იქნება "სულის უკვდავება" (იხ. ე. უაითი. დიადი ბრძოლა. გვ. 459).

რა თქმა უნდა, დღეს ეს აშკარაა. ქრისტიანულ სამყაროშიც კი სულის უკვდავების იდეა თითქმის მთავარი ქრისტიანული სწავლებაა. მრავალ ქრისტიანს სწამს, რომ გადარჩენილნი სიკვდილის შემდეგ ადიან ზეცაში, ხოლო უკეთურები ხვდებიან ჯოჯოხეთში.

`წაიკითხეთ ეკლ. 9:5; იობ. 19:25-27; 1თეს. 4:16,17; და გამოცხ. 14:13. რომელი ნათელი მითითებები მისცა ღმერთმა თავის ხალხს სიკვდილის შემდეგ სიცოცხლის შესახებ და იმის შესახებ, თუ რისი იმედი უნდა გვქონდეს?`

ბაბილონის სიცრუის ერთ-ერთი საფუძველი არის სიკვდილის ცრუ გაგება, რომელიც, ეყრდნობა რა სულის უკვდავების იდეას, ნიადაგს ამზადებს სპირიტიზმის მაცდუნებელი გავლენისთვის. თუ დავიჯერებთ, რომ მკვდრები ამა თუ იმ ფორმით აგრძელებენ სიცოცხლეს და ჩვენთან ურთიერთბაც კი შეუძლიათ, მაშინ რა დაგვიცავს სატანის მრავალი სიცრუისგან? თქვენ წინ რომ უცებ გაჩენილიყო ეგრეთ წოდებული სული თქვენი გარდაცვლილი დედისა, ან ბავშვისა, ან საყვარელი ადამიანისა, ადვილი იქნებოდა თქვენი გრძნობების მოტყუება? ეს ხდებოდა წარსულში, ხდება ახლა და, რა თქმა უნდა, კვლავ მოხდება, ვინაიდან ჩვენ ვუახლოვდებით უკანასკნელ დღეებს. ჩვენი ერთადერთი დაცვა მდგომარეობს იმაში, რომ მტკიცედ ვიდგეთ ბიბლიის სწავლებაზე, რომელიც ამბობს, რომ, როდესაც ვკვდებით, ჩვენ ვიმყოფებით უგონო მდგომარეობაში, თითქოს ძილში, თვით ქრისტეს მეორედ მოსვლამდე.

`თანამედროვე სპირიტიზმის რა მაგალითები არსებობს დღეს ჩვენს კულტურაში? რატომ არის ჩვენი ერთადერთი დამცველი ღვთის სიტყვის განუხრელად მიყოლა?`