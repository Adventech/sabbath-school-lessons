---
title: მოწოდება ერთგულებისკენ
date: 31/05/2023
---
მეორე ანგელოზის უწყება აცხადებს: "დაეცა, დაეცა ბაბილონი" (იხ. გამოცხ. 14:8). გამოცხ. 17-ში დედაკაცი, რომელსაც ეწოდება სულიერი ბაბილონი, შემოსილია პორფირით და ძოწეულით, ზის შავწითელ მხეცზე, ხელთ აქვს სასმისი ღვინით და მსოფლიოს ათრობს სიცრუით. ეკლესია და სახელმწიფო ერთიანდება. სიცრუე ჭარბობს. ეშმაკები ახდენენ სასწაულებს, რათა მოატყუონ ადამიანები. მსოფლიო დგას საბოლოო ბრძოლის წინაშე. 

ამავე დროს ღვთის ხალხს დასცინიან, ჩაგრავენ და დევნიან, მაგრამ ქრისტეში და მისი სულიწმიდის ძალით ისინი ურყვენი არიან თავიანთ მიძღვნაში. ბოროტების მთელ ძალებს არ ძალუძს მათი ქრისტესადმი ერთგულების შერყევა. ისინი უსაფრთხოდ არიან "მასში". იესო არის მათი "მფარველი და ძალა, სწრაფი შემწე გასაჭირში" (ფსალმ. 45:1. სბს-2013).

ღმერთი მოუწოდებს ბოლო ჟამის ხალხს განაახლონ თავისი ერთგულება ღვთის სიტყვისადმი. იესო ლოცულობდა: "განწმიდე ისინი ჭეშმარიტებით. შენი სიტყვა ჭეშმარიტებაა" (იოან. 17:17). ღვთის სიტყვის ჭეშმარიტება, და არა ადამიანური აზრი ან ტრადიცია, არის გზის მანათობელი ვარსკვლავი, რომელიც გაგვიძღვება დედამიწის ისტორიის ამ კრიტიკულ საათში.

აი, "ბაპტისტური ეკლესიის სტანდარტული სახელმძღვანელოს" ავტორის დოქტორ ედვარდ ჰისკოკსის მშვენიერი სიტყვები. 1893 წელს მან მიმართა ასობით ბაპტისტ მსახურს და გააოგნა ისინი, როდესაც განუმარტა, თუ როგორ შემოვიდა ქრისტიანულ ეკლესიაში კვ ირადღე.

"კვირადღე წარმართობის დაღს ატარებს და მონათლულია მზის ღმერთის სახელით, მაგრამ, მიუხედავად ამისა, მიღებულია და დადასტურებულია პაპის შუამავლობით და ანდერძად არის მიცემული, როგორც პროტესტანტიზმის წმინდა მემკვიდრეობა" (Before a New York ministers’ conference, November 13, 1893).

წაიკითხეთ ეზეკ. 20:19,20. რა არის ეზეკიელის უწყების არსი? როგორ ესადაგება შაბათი ღმერთისადმი ერთგულების მოწოდებას?

ეზეკ. 20 - ეს არის გულწრფელი მოწოდება ისრაელისადმი უარი თქვან წარმართულ წესებზე და თაყვანი სცენ შემოქმედს ცრუ ღმერთების ნაცვლად, მოცემულ შემთხვევაში - "ეგვიპტის კერპების" ნაცვლად. სამი ანგელოზის უწყება - ეს არის მოწოდება "თაყვანი სცენ შემოქმედს", რადგან "დაეცა ბაბილონი". ჩვენ უკვე ვიცით, რომ შაბათი და მის მიმართ ერთგულება მნიშვნელოვან როლს ითამაშებს დედამიწის ისტორიის საბოლოო მოვლენებში.

რა შეგვიძლია ვისწავლოთ იქიდან, რაც ეზეკ. 20:1-20-შია ჩაწერილი? (იხ. აგრეთვე 1კორ. 10:11.)

