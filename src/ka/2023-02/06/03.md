---
title: "\"2300 საღამო და დილა\" და ბოლო ჟამი"
date: 01/05/2023
---

`წაიკითხეთ დან. 8:17,19,26. ანგელოზის სიტყვების თანახმად, დროის რომელ პერიოდს შეეხება ხილვა 2300 საღამოსა და დილის შესახებ და რატომ არის მნიშვნელოვანი გვესმოდეს ეს?`

ბიბლიის ზოგიერთი მკვლევარი ამტკიცებს, რომ 2300 საღამო და დილა - ეს არის პირდაპირი მნიშვნელობით დღეები. ისინი ასევე თვლიან, რომ მომცრო რქა დან. 8-დან მიესადაგება სელევკიდთა მხედართმთავარს ანტიოქე IV ეპიფანეს (ძვ. წ. 215 წ. - ძვ. წ. 164 წ.), რომელიც თავს დაესხა იერუსალიმს და შეურცხჰყო იერუსალიმის ტაძარი. თუმცა ასეთი განმარტება ეწინააღმდეგება ანგელოზის მიერ გარკვევით ნათქვამ მითითებას იმის შესახებ, რომ ხილვა ეხება "ბოლო ჟამს". ანტიოქე აშკარად არ ცხოვრობდა ბოლო ჟამს.

დან. 8-ში გაბრიელი იწყებს 2300 საღამოსა და დილის შესახებ წინასწარმეტყველების განმარტებას. მან მიუთითა, რომ ერკემალი აღნიშნავს მიდია-სპარსეთს, ხოლო ვაცი - საბერძნეთს (იხ. დან. 8:20,21). მომცრო რქა, თუმცა დასახელებული არ არის, აშკარად წარმოადგენს რომს (იხ. დან. 8:9,23,24). შემდეგ იგი აღწერს პაპის რომის რელიგიურ-პოლიტიკურ საქმიანობას, როდესაც მან "მიწაზე დაამხო ჭეშმარიტება" (დან. 8:10-12,25) და ჩაერია ქრისტეს ზეციურ მსახურებაში (იხ. დან. 8:10-12). საწმიდრის განწმენდა დან. 8:14-ში, მე-8 თავის კულმინაციურ ადგილში, არის ღმერთის პასუხი იმ მიწიერი და რელიგიური ძალების გამოწვევაზე, რომლებიც ცდილობდნენ ღვთის ძალაუფლების მიტაცებას. ეს არის ცოდვის პრობლემის ღვთაებრივი მოგვარების ნაწილი. 

გაბრიელი მზად არის განუმარტოს ამ წინასწარმეტყველური თარიღის დეტალები. დან. 8-ის ბოლოში ნათლად ჩანს, რომ დანიელი ვერ მიხვდა ნაწილს ხილვისა 2300 საღამოსა და დილის შესახებ (იხ. დან. 8:27). წინა ხილვა ერკემალის, ვაცისა და მომცრო რქის შესახებ მისთვის გასაგები გახდა, რადგან გაბრიელმა განუმარტა მისი მნიშვნელობა (იხ. დან. 8:20,21). მაგრამ საწმიდრის განწმენდის შესახებ ხილვის ნაწილი დანიელისათვის საიდუმლოდ დარჩა. 

დან. 9-ში გაბრიელი კვლავ მოდის დანიელთან და ეუბნება: "შენი ვედრების დასაწყისში სიტყვა გამოვიდა და მე მოვედი, რომ შეგატყობინო, რადგან შენ სასურველი კაცი ხარ. გაიგე ეს სიტყვა და მიხვდი ხილვას" (დან. 9:23). რომელ ხილვაზეა აქ საუბარი? ხილვაზე 2300 საღამოსა და დილის შესახებ, რადგან ეს ერთადერთი ნაწილია დან. 8-ში აღწერილიდან, რაც მას ჯერ არ განუმარტავს დანიელისთვის.

`გაბრიელმა დანიელის შესახებ თქვა: "შენ სასურველი კაცი ხარ". რას გვეუბნება ეს სიტყვები ცასა და მიწას შორის მჭიდრო კავშირზე?`

