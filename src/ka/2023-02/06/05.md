---
title: მესია
date: 03/05/2023
---
გაბრიელმა დაიწყო სამოცდაათი შვიდეულის წინასწარმეტყველების განმარტება იმ მოვლენიდან, რომელიც უკიდურესად მნიშვნელოვანი იყო დანიელისთვის და იუდეველებისთვის - იერუსალიმის აღდგენისა და აშენების ბრძანებით. მიუხედავად იმისა, რომ იერუსალიმთან დაკავშირებით სხვადასხვა დადგენილება გამოიცა, ეზრას წიგნში, მე-7 თავში, ჩვენ აღმოვაჩენთ, რომ ძვ.წ. 457 წელს მიღებულმა დადგენილებამ ებრაელებს საშუალება მისცა არა მარტო სამშობლოში დაბრუნებულიყვნენ, არამედ განმტკიცებულიყვნენ როგორც რელიგიური საზოგადოება (იხ. ეზრ. 7:13, 27).

უნდა აღინიშნოს, რომ ართახშასთას ბრძანება გამოიცა ძვ.წ. 457 წლის შემოდგომით. ამ ბრძანებიდან მესიის მოსვლამდე, ღვთის წინასწამეტყველების თანახმად დანიელის წიგნში, გავა 69 კვირა, ანუ 483 წელი. თუ დავითვლით ძვ.წ. 457 წლიდან და გადავაადგილდებით წინ ისტორიის დროით სკალაზე, ჩვენ მივალთ ახ.წ. 27 წელთან.

სიტყვა მესია (ებრ. მაშიახ - დან. 9:25) ნიშნავს "ცხებული". ახ.წ. 27 წელს იესო ქრისტე, მესია, მოინათლა (იხ. მათ. 3:13-17), ცხებულ იქნა მსახურებისთვის სულიწმიდით (იხ. საქმე. 10:38). ასობით წლით ადრე დანიელმა იწინასწარმეტყველა ქრისტეს ნათლობის ზუსტი წელი, დრო, როცა იესომ დაიწყო თავისი საზოგადოებრივი მსახურება. 

წაიკითხეთ რომ. 5:6-9 და დან. 9:26. რომელი დიდებული ჭეშმარიტებებია გაცხადებული ამ მუხლებში?

"სამოცდაორი შვიდეულის შემდეგ მოიკვეთება ცხებული" (დან. 9:26). იესო ქრისტე გოლგოთის ჯვარზე მოკვდა იმ სიკვდილით, რომლითაც კვდებიან ადამიანები, რათა ჩვენ გვეცოცხლა მისი სიცოცხლით. იგი მოკვდა ცოდვებისთვის, რომლებშიც მონაწილეობა არ მიუღია, რათა ჩვენ მივიღოთ მადლის ძღვენი მის უცოდველ ცხოვრებაში.

სწორედ ამიტომ შეეძლო პავლეს დაეწერა: "მაგრამ ღმერთი თავის სიყვარულს ჩვენდამი ამტკიცებს იმით, რომ ქრისტე მოკვდა ჩვენთვის, როცა ჯერ კიდევ ცოდვილნი ვიყავით" (რომ. 5:8).

დან. 9:27-ში ვკითხულობთ, რომ შვიდეულის ნახევარში (ბოლო შვიდ წელში) "გააუქმებს მსხვერპლსა და ძღვენს". ამ შვიდეულის შუაში (ახ.წ. 31 წელს), ქრისტემ ჯვარზე სიკვდილით განამტკიცა მარადიული აღთქმა თავისი სისხლით. ეს წინასწარმეტყველებანი ამჟღავნებს, რომ ქრისტე, მესია, ჯვარცმულ იქნება და მსხვერპლშეწირვის სისტემა დაკარგავს თავის წინასწარმეტყველურ და ტიპოლოგიურ მნიშვნელობას ახ.წ. 31 წლის გაზაფხულზე. ეს წინასწარმეტყველებანი დეტალურად აღსრულდა. სწორედ იუდეველთა პასექზე, როცა მღვდელმთავარს მსხვერპლად მოჰქონდა საპასექო კრავი, ჩვენთვის მსხვერპლად შეწირულ იქნა ქრისტე.

გახსოვდეთ რა იყო დაწერილი ზემოთ და წაიკითხეთ მარკ. 15:38 და მათ. 3:15,16. როგორ გვეხმარება ეს მუხლები დან. 9:24-27-ის წინასწარმეტყველების გაგებაში? 

