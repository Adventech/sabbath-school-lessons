---
title: წმიდათა მოთმინება (უერყევი სიმტკიცე)
date: 04/06/2023
---
გამოცხ. 14:7-ში ღმერთი მოუწოდებს ყველა ადამიანს თაყვანის სცენ შემოქმედს. ეს არის პირველი ანგელოზის უწყების არსი. გამოცხ. 14:8-ში ღმერთი აფრთხილებს ადამიანებს ცრუ რელიგიური სისტემის "ბაბილონის" შესახებ, რომელსაც ფესვები ძველ ბაბილონში აქვს გადგმული. ეს არის მეორე ანგელოზის უწყების არსი.

გამოცხ. 14:9,10-ში მესამე ანგელოზი გვაფრთხილებს რომ თაყვანი არ ვცეთ მხეცს. ანგელოზი დიდი ხმით იუწყება: "ვინც თაყვანსა სცემს მხეცს და მის ხატებას და მიიღებს ნიშანს შუბლზე ან ხელზე, ის შესვამს ღვთის მძვინვარების ღვინისაგან".

წაიკითხეთ გამოცხ. 14:12. ბოლო ჟამის ღვთის ხალხის რომელი ორი თვისება არის აღნიშნული ამ მუხლში? რატომ არის მნიშვნელოვანი ორივე თვისება?

ბერძნული სიტყვა, რომელიც ნიშნავს "მოთმინებას" - ჰიუპომონე, უმჯობესია ითარგმნოს როგორც "ურყევი სიმტკიცე". ბოლო ჟამს ღმერთს ეყოლება ადამიანები, რომლებიც მისი ერთგული იქნებიან წინააღმდეგობისა და სასტიკი დევნის წინაშე. მისი მადლით ისინი შეძლებენ ყველა ცდუნებას შეხვდნენ ურყევი სიმტკიცით, და იცხოვრებენ ღმერთისადმი მიძღვნილი, მადლით აღსავსე და მორჩილი ცხოვრებით. 

შემოქმედისადმი თაყვანისცემა (იხ. გამოცხ. 14:7) მხეცის თაყვანისცემის საპირისპიროა (იხ. გამოცხ. 14:9) და  თავის გამოხატულებას პოულობს ადამიანებში, რომლებიც იცავენ ღვთის მცნებებს და რომელთაც აქვთ იესოს რწმენა (იხ. გამოცხ. 14:12). ეს უკანასკნელი კონფლიქტი ქრისტესადმი ერთგულებასთან ან მხეცის ძალისადმი ერთგულებასთან დაკავშირებით თაყვანისცემის საკითხზეა ორიენტირებული. სიკეთესა და ბოროტებას შორის ამ დიადი ბრძოლის ცენტრში იქნება შაბათი. 

წაიკითხეთ რომ. 8:1-4; ეფეს. 2:8-10 და კოლ. 1:29. ამ მუხლების თანახმად როგორ ვლინდება რწმენა პრაქტიკულ ქრისტიანულ ცხოვრებაში?

როდესაც რწმენით ვცხოვრობთ, ჩვენ ვღებულობთ მის მადლს და ჩვენი ცხოვრება იცვლება. მაცხოვრის ერთგულ მიმდევრებს ექნებათ არა მხოლოდ "რწმენა იესოსადმი", არამედ ექნებათ "იესოს რწმენაც". რწმენა, რომელიც იესოს ჰქონდა, ბოლო ჟამს ექნებათ მათ და ისინი ერთგულნი დარჩებიან თვით სიკვდილამდე, როგორც იესო.

რამდენად ერთგული ხართ წვრილმანებში? რას გეუბნებათ ეს იმის შესახებ, თუ როგორი იქნებით, როცა ნამდვილი განსაცდელი მოვა? (იხ. ლუკ. 16:10).

