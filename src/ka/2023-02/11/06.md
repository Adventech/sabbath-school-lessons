---
title: იესო - ჩვენი ერთადერთი შუამავალი
date: 08/06/2023
---

`წაიკითხეთ გამოცხ. 13:4,5. მხეცის ძალის რა განმასხვავებელი ნიშნებია აღწერილი ამ მუხლებში?`

მხეცი გამოცხადების წიგნიდან - ეს არის განდგომილი რელიგიური ძალა, რომელიც ამოვიდა წარმართული რომიდან და ხდება თაყვანისცემის მსოფლიო სისტემა. გამოცხ. 13:5-ის თანახმად, ეს ღვთისმგმობელი ძალაა. ახალ აღთქმაში ღვთისგმობა უთანაბრდება ღმერთის ღირსებებისა და უფლებების მითვისებას.

`წაიკითხეთ ლუკ. 5:18-21 და იოან. 10:33. ღვთისგმობის რომელი ორი ასპექტია განსაზღვრული ამ მუხლებში?`

`1.`

`2.`

ფარისეველებმა და მწიგნობრებმა იესო დაადანაშაულეს ღვთის გმობაში. იესოს შემთხვევაში ბრალდებები უსამართლო იყო, რადგან იგი ფლობს ღმერთის ყველა უფლებას, მათ შორის ჩვენი ცოდვების მიტევების უფლებასაც. და ეს იმიტომ, რომ იესო არის ღმერთი. მან ისე ნათლად გამოხატა ეს: "რა ხანია, თქვენთან ვარ და ვერ მიცნობ, ფილიპე? ვინც მე მიხილა, მან მამაც იხილა. როგორღა ამბობ, მამა გვაჩვენეო?" (იოან. 14:9). 

ამავე დროს 1ტიმ. 2:5-ში დაწერილია, რომ არსებობს მხოლოდ ერთი შუამავლი ღმერთსა და ადამიანებს შორის, კაცი ქრისტე იესო. პირიქით, რომის ეკლესია ასწავლის, რომ შუამავალი ღმერთსა და ადამიანს შორის არის მღვდელი. მაგრამ, რადგანაც მღვდელი თავად არის ცოდვილი ადამიანი, იგი ვერ იქნება ჩვენი შუამავალი, ვინაიდან მასაც სჭირდება შუამავალი. ღვთის გმობაა აგრეთვე ნებისმიერი ადამიანის განაცხადი იმის შესახებ, რომ ის არის ღმერთი ან უკავია ღმერთის ადგილი. აი, მხოლოდ ორი მტკიცებულება რომის ეკლესიის ავტორიტეტული წყაროდან: "პაპს გააჩნია ისეთი მაღალი ღირსება და ისეთი ამაღლებული მდგომარეობა, რომ იგი უბრალო ადამიანი არ არის... ის არის თითქოს ღმერთი დედამიწაზე" (Lucius Ferraris, “Papa,” article 2 in his Prompta Bibliotheca, vol. 6, pp. 25–29).

პაპმა ლეო მეცამეტემ ამაყად განაცხადა: "ჩვენ [პაპებს] ამ დედამიწაზე გვიკავია ყოვლადძლიერი ღმერთის ადგილი" (The Great Encyclical Letters of Pope Leo XIII, p. 193)

ეს მტკიცებულება კიდევ უფრო აქტუალური ხდება, როცა გვესმის, რომ თავსართი "ანტი", ისევე როგორც სიტყვაში "ანტიქრისტე", ყოველთვის როდი ნიშნავს "წინააღმდეგ" , არამედ ასევე შეიძლება ნიშნავდეს "ნაცვლად". შესაბამისად, ანტიქრისტე ასევე ნიშნავს "ქრისტეს ნაცვლად". ეს არ არის ღვთის გმობა?