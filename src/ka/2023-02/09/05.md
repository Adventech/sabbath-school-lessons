---
title: მოწოდება მიძღვნისკენ
date: 24/05/2023
---

გამოცხადების წიგნის მოწოდება - ეს არის გადაუდებელი მოწოდება მიძღვნისკენ, რომელიც შეჯამებულია ორი დედაკაცის სიმბოლიზმში გამოცხადების წიგნიდან. მართალია ზოგჯერ შეიძლება მოგეჩვენოს, რომ ჭეშმარიტებასა და სიცრუეს შორის სამყაროსეულ ბრძოლაში ღვთის ხალხი დამარცხებას განიცდის, ღმერთი გვპირდება, რომ მისი ეკლესია საბოლოოდ გამარჯვებას მოიპოვებს. 

`შეადარეთ მათ. 16:18 და გამოცხ. 17:14. რას დაჰპირდა იესო თავის მოწაფეებს თავის ეკლესიასთან დაკავშირებით?`

ქრისტე მყარი საფუძველია, რომელზედაც აშენებულია მისი ეკლესია. იგი დაფუძნებულია მისი სიტყვის სწავლებებზე და ხელმძღვანელობს მისი სულით. ბაბილონს კი, პირიქით, თავისი ფესვები გადგმული აქვს ადამიანთა მიერ შექმნილ მოძღვრებებში და ტრადიციებში. ნებისმიერი რელიგიური ლიდერი, რომელიც წმიდა წერილში გამოვლენილ ღვთის ნებას ჩაანაცვლებს ადამიანთა შეხედულებებით თუ ტრადიციებით, ან მათ ჭეშმარიტებაზე მაღლა აყენებს, ხელს უწყობს ბაბილონის აღრევას.

ძველი ბაბილონის პერიოდში ეკლესია და სახელმწიფო ერთიანი იყო. როდესაც მეფე ნაბუქოდონოსორი თავის ტაძარში სამეფო ტახტზე იჯდა, ის თითქოს საუბრობდა ღმერთების სახელით. ერთხელ ჭეშმარიტი ღერთისადმი დაუმორჩილებლობის ნიშნად ბაბილონის მეფემ გამოსცა საყოველთაო განკარგულება, რომელიც ყველას ავალდებულებდა თაყვანი ეცათ ოქროს კერპისთვის და უბრძანა თავის ქვეშევრდომებს დამორჩილებოდნენ მის განკარგულებას. ეს ნათელი მაგალითია იმისა, თუ რას შეეჯახება ღვთის ერთგული ხალხი, როცა უარს იტყვის თაყვანი სცეს ცრუ ხატებას ბოლო ჟამს (იხ. დან. 3).

დედამიწის ისტორიის ბოლო დღეებში გაჩნდება ახალი საეკლესიო-სახელმწიფოებრივი სისტემა, სულიერი ბაბილონი, სულიერი ლიდერით, რომელსაც პრეტენზია ექნება ილაპარაკოს როგორც ღმერთმა. მისი სიტყვა თვით ღმერთის სიტყვად გამოცხადდება, ხოლო მისი ბრძანებები - ღვთის მცნებებად. საუკუნეების განმავლობაში რომის მღვდელმთავრები აცხადებდნენ, რომ მათ უკავიათ ღმერთის ადგილი დედამიწაზე. 1894 წლის 20 ივნისით დათარიღებულ ენციკლიკაში რომის პაპმა ლეო XIII-მ განაცხადა: "ჩვენ ამ დედამიწაზე გვიკავია ყოვლადძლიერი ღმერთის ადგილი". ფერარას "საეკლესიო ლექსიკონი" ამატებს: "რომის პაპს გააჩნია ისეთი მაღალი ღირსება და ისეთი ამაღლებული მდგომარეობა, რომ ის უბრალოდ ადამიანი კი არ არის, არამედ, თითქოს, ღმერთი და ღმერთის ნაცვალი". პავლე მოციქული უმატებს შემდეგ სიტყვებს, რომელიც ამხელს ამ ძალას: "წინააღმდგომი და აღზევებული ყოველივეზე მაღლა, რაც კი რამ სახელდებულია ღმერთად და სამსახურებლად. ისე რომ, ღვთის ტაძარშიც კი დაჯდება იგი, როგორც ღმერთი და თავს ღმერთად გამოაცხადებს" (2თეს. 2:4).

`რადგანაც ჩვენ უკვე ვიხილეთ, რომ "ბაბილონში" ღმერთს ჰყავს თავისი ერთგული ხალხი, რატომ  სიფრთხილეა საჭირო, რათა არ განვიკითხოთ ცალკეული ადამიანები, მაშინ როდესაც საქმე ეხება სისტემას?`