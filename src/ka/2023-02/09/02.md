---
title: ორი საპირისპირო სისტემა
date: 21/05/2023
---
წაიკითხეთ გამოცხ. 12:1,17. როგორ არის აღწერილი ღვთის ეკლესია და როგორ მოქმედებს მის წინააღმდეგ სატანა? 

პავლე მოციქული ქრისტიანებს მიმართავს და წერს: "დაგწინდეთ თქვენ ერთ კაცზე, რათა წმიდა ქალწულად წარგადგინოთ ქრისტეს წინაშე" (2კორ. 11:2). რაზე მიანიშნებს სიწმინდე დედაკაცისა, რომელიც არის ღვთის ეკლესიის სიმბოლო?

საუკუნეების განმავლობაში ღმერთს ყოველთვის ჰყავდა ადამიანები, რომლებიც მისი ერთგული რჩებოდნენ. გამოცხ. 12:17 აღწერს მათ ერთგულებას, როგორც მათ, ვინც "იცავს ღვთის მცნებებს", აგრეთვე მათ, ვინც სხვა ადგილებში აღწერილი არიან როგორც "მოწოდებულნი, რჩეულნი და სარწმუნონი" (გამოცხ. 17:14).

წაიკითხეთ გამოცხ. 14:8 და გამოცხ. 17:1,2. რომელ საზეიმო უწყებას აცხადებს მეორე ანგელოზი?

რა ჩაიდინა ბაბილონმა, რომ ასეთი განაჩენი დაიმსახურა?

იოანემ გამოცხადების წიგნი დაწერა პირველი საუკუნის ბოლოს. ამ პერიოდისთვის ძველი ქალაქი ბაბილონი გადაიქცა მტვრის გროვად. როდესაც იოანე ამ უწყებას წერდა გამოცხადების წიგნში, ქალაქი ბაბილონი უკვე რამდენიმე საუკუნე განადგურებული იყო.

გამოცხადების წიგნში ძველი ქალაქი ბაბილონი ითვლება ბოლო ჟამის ბაბილონის წინასახედ ანუ სიმბოლოდ. გამოცხადების წიგნის წინასწარმეტყველებებში ბაბილონი წარმოადგენს ცრუ რელიგიურ სისტემას, რომელსაც მსგავსი თვისებები ექნება ძველი აღთქმის ბაბილონთან. პრინციპები, რომლებითაც ხელმძღვანელობდა ძველი ბაბილონი, თანამედროვე სულიერი ბაბილონის საფუძვლი გახდება.

გამოცხ. 17:1-6-ში გამოსახულია დედაკაცი, რომელიც შემოსილია პორფირით და ძოწეულით. იგი ზის შავწითელ მხეცზე. ბიბლია მას უწოდებს მეძავს. მან მიატოვა თავისი ჭეშმარიტი სიყვარული, იესო ქრისტე. აქ იოანე მოციქული გვაძლევს თვალსაჩინო ნიმუშს განდგომილი რელიგიური სისტემისა, რომელსაც ძლიერი გავლენა გააჩნია მსოფლიოში. შეხედეთ ფორმულირებას: ეს ძალა იყო სწორედ ის მეძევი, "რომელთანაც მეძაობდნენ მიწის მეფეები და მისი სიძვის ღვინით თვრებოდნენ მიწის მკვიდრნი" (გამოცხ. 17:2). ბიბლიაში ღვინით დათრობას ყოველთვის უარყოფითი მნიშვნელობა აქვს, სიძვა კი მიანიშნებს ცრუ სწავლებაზე, ცრუ დოქტრინებზე და ცრუ პრაქტიკაზე. 

ამ ძალამ ნეგატიური გავლენა მოახდინა როგორც ლიდერებზე, ისე უბრალო ადამიანებზეც. რაშია ჩვენი ერთადერთი დაცვა? (წაიკითხეთ ეფეს. 6:10-18).

