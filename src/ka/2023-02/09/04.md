---
title: საიდუმლო: დიდი ბაბილონი
date: 23/05/2023
---
წაიკითხეთ გამოცხ. 17:4-6. რას ამბობს ეს მუხლები ამ მანკიერი სისტემის ბუნების შესახებ?

გამოცხ. 17 აღწერს განდგომილ რელიგიურ სისტემას, რომელსაც ქრისტიანობაში შემოაქვს ძველაღთქმისეული ბაბილონის მრავალი სწავლება. 

"ბაბილონის ბუნება რომ გავიგოთ, უნდა დავუბრუნდეთ მის პირველ მოხსენიებას ბიბლიურ ჩანაწერებში, დაბადების წიგნში. ეს ყველაფერი დაიწყო სამხრეთ მესოპოტამიაში მდებარე (ამჟამად სამხრეთი ერაყი) შინყარის ქვეყნის ველზე, რომელსაც ბაბილონი ერქვა. სწორედ იქ აშენდა ბაბილონის გოდოლი, ადამიანის თვითკმარობის, თვითგადარჩენისა და ღვთისგან დამოუკიდებლობის სიმბოლო (დაბ. 11:1-4)" (Angel Manuel Rodriguez, “The Closing of the Cosmic Conflict:Role of the Three Angels’ Messages,” p. 43).

ბაბილონის გოდოლი აშენდა ღვთის სიტყვის საწინააღმდეგოდ. ბაბილონის ამშენებლები ამ ძეგლს თავისი დიდებისთვის აშენებდნენ. დაბადების წიგნში ამის შესახებ დაწერილია ასე: "ამიტომ ეწოდა მას სახელად ბაბილონი, რადგან იქ აღრია უფალმა ენები და იქიდან გაფანტა ისინი მიწის პირზე" (დაბ. 11:9). აქ არის სიტყვათა თამაში, რომელიც არ ითარგმნება: ბაველ - ღვთის კარიბჭე, ბალალ - აღრია. "ღვთის კარიბჭე" ასე გახდა "აღრევა". ეს სისტემა იმდენად მანკიერია, რომ მას გამოსახავენ "დამთვრალს წმიდათა და იესოს მოწამეთა სისხლით" (გამოცხ. 17:6) - საზარელი სურათები იმისა, თუ რამდენად გახრწნილია ბაბილონი (იხ. აგრეთვე ეს. 49:26).

თქვენი აზრით, გამოცხ. 17-ში რატომ აწერია მანკიერ დედაკაცს შუბლზე "საიდუმლო" (გამოცხ. 17:5)?

ფაქტობრივად, სულიერი ბაბილონი არის რელიგია, რომელიც დაფუძნებულია ადამიანთა სწავლებებზე და მხარდაჭერილია ადამიანთა ტრადიციებით. ეს არის ფორმა ხელოვნური რელიგიისა, სავარაუდოდ შექმნილი გამოჩენილი რელიგიური ლიდერების მიერ, მაგრამ იგი დაპირისპირებულია სახარების ძალასთან და ჭეშმარიტ ეკლესიასთან, იესოს მიერ დაფუძნებულთან, ეკლესიასთან, რომელიც აშენებულია  სიყვარულზე და არა ძალადობაზე.

გამოცხადების წიგნი აღწერს ამ ორ რელიგიურ სისტემას. პირველისთვის ავტორიტეტი არის მხოლოდ იესო და მისი სიტყვა. მეორესთვის ავტორიტეტი არის ადამიანი, შემოსილი რელიგიური ძალაუფლებით. პირველი დაფუძნებულია ქრისტეს მიმართ რწმენაზე, მთლიანად დამოკიდებულია ქრისტეს მადლზე, მის გადამრჩენელ და გამომსყიდველ მსხვერპლზე. მეორე - ეს არის რწმენისადმი ჰუმანისტური მიდგომა, რომელიც ქრისტეზე სრულ დამოკიდებულებას ჩაანაცვლებს ეკლესიის ტრადიციებზე დამოკიდებულებით.

როგორ შეგვიძლია დავიცვათ თავი ბაბილონის მზაკვრული გავლენისგან, რომელიც გამოიხატება დაუფიქრებელ მიდრეკილებაში დაეყრდნო საკუთარ თავს და არ დაეყრდნო სრულად ღმერთს?

