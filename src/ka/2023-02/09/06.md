---
title: "ბაბილონი: კერპთაყვანისმცემლობის ცენტრი"
date: 25/05/2023
---

აი, კიდევ ერთი გასაღები "დიდი ბაბილონის საიდუმლოს" მკაფიო განმარტებისთვის. ბაბილონური კულტის არსს წარმოადგენდა კერპთაყვანისმცემლობა. 

`წაიკითხეთ იერ. 50:33-38 და იერ. 51:17,47. რას იგებთ ამ მუხლებიდან ძველ ბაბილონში კერპების თაყვანისცემისა და მასზე ღმერთის პასუხის შესახებ?`

იერ. 50 და 51 წინასწარმეტყველებს ბაბილონის განადგურების შესახებ მიდიელებისა და სპარსელების მიერ. ბაბილონის განადგურების ერთ-ერთი მიზეზი იყო მათი კერპთაყვანისმცემლობა. ბაბილონელები თვლიდნენ, რომ კერპები მათ ღვთაებებს წარმოადგენდნენ. ბაბილონელთა რელიგიაში ღვთაებათა ქანდაკებების რიტუალური მოვლა და თაყვანისცემა წმიდად ითვლებოდა, რადგანაც ღმერთები ერთდოულად ცხოვრობდნენ თავის ქანდაკებებში ტაძრებში და ბუნების იმ ძალებში, რომლებსაც ისინი განასახიერებდნენ. კერპების ძარცვა და განადგურება ღვთიური მფარველობის დაკარგვის ნიშნად ითვლებოდა. ნეო-ბაბილონის პერიოდში მეფე მარდუქ-აპლა-იდინ II (ბიბლ. მეროდაქ-ბალადანი - 4მეფ. 20:12) მესოპოტამიის სამხრეთი ჭაობებისკენ გარბოდა ბაბილონის ღმერთების ქანდაკებებით ხელში, რათა ეხსნა ისინი აშურელი სანხერიბის არმიისგან (Jane McIntosh, Ancient Mesopotamia: New Perspectives, p. 203).

ბიბლიის წინასწარმეტყველები ამ უსიცოცხლო ქანდაკებების თაყვანისცემას უპირისპირებდნენ შემოქმედ-ღმერთს, რომელიც ცოცხალიცაა და სიცოცხლის მომცემიც (იხ. იერ. 51:15,16,19).  

`წაიკითხეთ გამოს. 20:4-6 და ფსალმ. 114:4-8. რას ამბობს ისინი კერპთაყვანისმცელობის შესახებ?`

მართალია სულიერი ბაბილონის კერპთაყვანისმცემლობის საკითხები უფრო ღრმაა, ვიდრე უბრალოდ მუხლის მოყრა ხის ან ქვის ქანდაკებების წინაშე, სულიერმა ბაბილონმა, ძველი ბაბილონის მსგავსად, თავის ღვთისმსახურებებში შემოიღო გამოსახულებები. გამოსახულებების გამოყენება თაყვანისცემის ან ეგრეთ წოდებული "პატივის მიგების" ობიექტად არის მეორე მცნების დარღვევა, ვინაიდან ეს სულიწმიდას უზღუდავს აღბეჭდოს ჩვენ გონებაში მარადისობისთვის მნიშვნელოვანი საკითხები და ღმერთის სიდიადეს ამცირებს უსიცოცხლო ქანდაკებამდე ან გამოსახულებამდე. ეს გამოსახულებები ქრისტიანობაში შემოიღეს IV საუკუნეში, რათა ქრისტიანობა უფრო მისაღები გაეხადათ წარმართული მოსახლეობისთვის. სამწუხაროდ, მათ ხშირად ანიჭებენ იმ სიწმიდეს და პატივისცემას, რომელიც მხოლოდ ღმერთს ეკუთვნის, რაც ხელს უწყობს სულიერ დაცემას. 