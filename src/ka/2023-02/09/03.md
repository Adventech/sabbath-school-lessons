---
title: რისხვის ღვინო
date: 22/05/2023
---
წაიკითხეთ გამოცხ. 17:1,2,15 და გამოცხ. 18:1-4. რამდენად ძლიერია ბაბილონის გავლენა?

დაცემულ საეკლესიო სისტემას გააჩნია საერთაშორისო წვდომა და თავისი სიცრუით გავლენას ახდენს ადამიანებზე მთელ მსოფლიოში. სატანა განრისხებულია იმის გამო, რომ სახარება ეუწყება "ყოველ ერს და ტომს, ენასა და ხალხს" და რომ "ექადაგება ეს სახარება სასუფეველზე მთელ მსოფლიოს", ამიტომ იგი ყოველგვარ საცდურს იყენებს, რათა დაატყვევოს "მიწის მკვიდრთა" გონება (იხ. მათ. 24:14; გამოცხ. 14:6; 17:2).

გამოცხ. 17:2 აგრძელებს დიდი ბაბილონის საიდუმლოს ახსნას და აცხადებს, რომ იგი "მეძაობდა" მიწის მეფეებთან. რა არის სიძვა ალეგორიული გაგებით? ეს არის უკანონო კავშირი. დაცემულ საეკლესიო სისტემაში სახელმწიფოსთან გაერთიანება. ჭეშმარიტი ეკლესია ერთიანია იესო ქრისტესთან. დაცემული ეკლესია ძალებს და ავტორიტეტს ეძებს დედამიწის პოლიტიკურ ლიდერებთან. მას სურს, რომ სახელმწიფომ აღასრულოს მისი დადგენილებები. ნაცვლად იმისა, რომ მიმართონ იესოს, თავის ჭეშმარიტ მთავარს, იგი დახმარებისთვის სახელმწიფოს მიმართავს.

ჩამოთვალეთ აშკარა ნიშნები სულიერი ბაბილონისა, ანუ ცრუ (არაბიბლიური) სწავლებანი, რომლებსაც თქვენ ამჩნევთ გარე სამყაროში.

გამოცხ. 17:2 აგრძელებს თავის დრამატულ თხრობას: "მისი სიძვის ღვინით თვრებოდნენ მიწის მკვიდრნი". სუფთა ყურძნის წვენის სიმბოლიკა გამოყენებულია მთელ ახალ აღთქმაში ქრისტეს წმიდა სისხლის აღსანიშნავად, რომელიც ჩვენს გადასარჩენად დაიღვარა ჯვარზე. (იხ. მათ. 26:27-29). ლუკ. 22:20-ში იესო ამბობს: "ეს სასმისი არის ახალი აღთქმა ჩემს სისხლში, თქვენთვის რომ იღვრება". როდესაც სახარების სუფთა ახალგაზრდა ღვინო იწყებს დუღილს და ღვთის სიტყვის სწავლება იცვლება რელიგიურ ლიდერთა სწავლებით, იგი ხდება "ბაბილონის ღვინო" (იხ. მათ. 15:9).

ყურადღება მიაქციეთ აგრეთვე იმას, რომ ღმერთი მოუწოდებს თავის ხალხს გამოვიდნენ ბაბილონიდან. სხვა სიტყვებით რომ ვთქვათ, როგორი გახრწნილი და ბოროტიც არ უნდა იყოს სისტემა, მისი გავლენა იმდენად ფართოა, რომ სწვდება, სულ ცოტა გარკვეული პერიოდის განმავლობაში, ღვთის ერთგულთ ანუ "ჩემს ხალხს" (გამოცხ. 18:4), როგორც ის უწოდებს მათ. თუმცა დგება დრო, როცა ღმერთი თავის ხალხს გამოიხმობს ამ მანკიერი სისტემიდან, რომელიც ეს-ესაა დაეცემა თავისი გახრწნილი და ბოროტი ბუნების გამო, გამოიხმობს ამ "ეშმაკთა სამკვიდროდან" და "ყოველი არაწმინდა და ბილწი ფრინველის თავშესაფრიდან" (გამოცხ. 18:2).

როგორ იყენებს ღმერთი მათ, ვინც სამი ანგელოზის უწყებას აცხადებს, რათა გამოიხმოს თავისი ხალხი ბაბილონიდან?

