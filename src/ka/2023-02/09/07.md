---
title: შემდგომი გამოკვლევებისთვის
date: 26/05/2023
---
"გამოცხადების მე-14 თავის უწყება ბაბილონის დაცემის შესახებ, მიმართულია იმ რელიგიური საზოგადოებების მიმართ, რომელნიც ოდესღაც წმიდა იყვნენ, ხოლო შემდგომში მეძავობის გზას დაადგნენ. რადგან ეს უწყება მოსდევს სამსჯავროს შესახებ გაფრთხილებას, იგი უნდა ექადაგოს ხალხს უკანასკნელ დღეებში, ამიტომ იგი მხოლოდ კათოლიკური ეკლესიისადმი არაა მიმართული, რადგან ეს ეკლესია მრავალი საუკუნის განმავლობაში დაცემული იყო" (ე. უაითი. დიადი ბრძოლა. გვ. 295, 296).  

დან. 3 - ისტორია სამი ებრელის შესახებ, რომლებსაც უბრძანეს: "პირქვე დაემხეთ და თაყვანი ეცით იმ ოქროს კერპს, მეფე ნაბუქოდონოსორმა რომ აღმართა" (დან. 3:5) - ეს არის სიმბოლო იმისა, თუ რა მოხდება, როდესაც სულიერი ბაბილონი უკანასკნელ დღეებში ასევე მოახვევს თავს ადამიანებს ცრუ "ხატების" თაყვანისცემას (იხ. გამოცხ. 13:15; 14:9,11; 16:2; 19:20; 20:4). საინტერესოა, რომ მცნება, რომელსაც სამი ებრაელი დაარღვევდა, მეორე მცნება (იხ. გამ. 20:4,5), იყო ორი მცნებიდან ერთ-ერთი, რომელთა გაყალბებასაც ცდილობს ეს ძალაუფლება. დან. 7:25-ში ასევე დაწერილია, რომ ეს ძალაუფლება ცდილობდა "დროთა და რჯულის შეცვლას".

რომელი იყო სხვა მცნება, რომელიც შეცვალა სულიერმა ბაბილონმა? რა თქმა უნდა, მეოთხე მცნება, რომელიც ჩვენ უკვე ვიხილეთ და კიდევ ერთხელ ვიხილავთ, მთელი თაყვანისცემის საკითხის საფუძველია. სწორედ ეს მცნება იქნება ცენტრალური უკანასკნელი კრიზისის დროს, როდესაც ჩვენ დავდგებით საბოლოო არჩევანის წინაშე: თაყვანი ვცეთ იმას, ვინც "ექვს დღეში შექმნა ცა და მიწა, ზღვა და ყოველი, რაც მასშია, მეშვიდე დღეს კი შეისვენა" (გამ. 20:11; იხ. აგრეთვე გამოცხ. 14:7), ან თაყვანი ვცეთ მხეცსა და მის ხატებას.

კითხვები მსჯელობისათვის:

1. რა კავშირი აქვს ბაბილონის გოდოლს თანამედროვე სულიერ ბაბილონთან? რით ჰგავს ისინი ერთმანეთს?

2. როგორ შევათანხმოთ შემდეგი ერთმანეთისაგან განსხვავებული იდეები? იესომ მისცა ძალაუფლება თავის ეკლესიას, თუმცა სახიფათოა ჩვენი რელიგიური გამოცდილება ვანდოთ ნებისმიერ სულიერ ლიდერს. როგორია ეკლესიის ძალაუფლების საზღვრები? 

3. საიდან შეგვიძლია გავიგოთ, რომ ბაბილონის ერთ-ერთი ცოდვა - კერპთაყვანისმცემლობა - ეს არაა მხოლოდ ქანდაკებების თაყვანისცემა? როგორ შეიძლება პროტესტანტებიც კი ჩაცვივდნენ კერპთაყვანისმცემლობაში?

4. სხვა რა პარალელების პოვნა შეგიძლიათ დან. 3-ში აღწერილ იძულებით თაყვანისმცემლობასა და იმას შორის, რაც, როგორც წმიდა წერილი გვაფრთხილებს, უკანასკნელ დღეებში გველოდება?

