---
title: შაბათი და მარადიული სიმშვიდე
date: 18/05/2023
---

შაბათი - ეს არის ჩვენი თავშესაფარი დამქანცველ წუთისოფელში. ყოველკვირეულად ვტოვებთ ჩვენს ყველა საზრუნავს და შევდივართ ღვთის საწმიდარში - შაბათში. ცნობილი ებრაელი მწერალი აბრამ ხეშელი შაბათს უწოდებს "სასახლეს დროში". ყოველ მეშვიდე დღეს ზეციური საწმიდარი "ეშვება" მიწაზე. ღმერთი გვიწვევს ოცდაოთხი საათით თავისი თანდასწრების დიდებაში, რათა მასთან გულწრფელ ურთიერთობაში გავატაროთ დრო.

ხეშელი თავის წიგნში, რომელიც შაბათის მშვენიერებასა და სადღესასწაულო ხასიათს შეეხება, შაბათის მნიშვნელობის შესახებ წერს ასეთ სიტყვებს: "შაბათი - ეს არის სამოთხის მეტაფორა და ღმერთის თანდასწრების მოწმობა. ჩვენს ლოცვებში ჩვენ წინასწარ ვჭვრეტთ მესიანურ ერას, რომელიც იქნება შაბათი და ყოველი შაბათი გვამზადებს ამ გამოცდილებისთვის: თუ ადამიანი არ ისწავლის ტკბობას შაბათის შეგრძნებით, მაშინ ის ვერ შეძლებს დატკბეს მარადისობის შეგრძნებით მომავალ სამყაროში". 

შექმნის დროს იესომ ჩვენთვის განსაკუთრებული საცხოვრებელი ააშენა, შაბათი. ამ დღეში ჩვენ შეგვიძლია ვპოვოთ თავშესაფარი. ამ დღეში ჩვენ შეგვიძლია ვიყოთ უსაფრთხოდ. შაბათს დასვენება - ეს არის დასვენება მოსიყვარულე და მზრუნველი ღმერთის თანდასწრებით. ჩვენ ვისვენებთ მარადიული სიმშვიდის მოლოდინში, რომელიც მალე დადგება ახალ ცასა და ახალ მიწაზე. 

`წაიკითხეთ ეს. 65:17; 66:22; 2პეტრ. 3:13 და გამოცხ. 21:1. შაბათი - ეს არის შექმნის ძეგლი. მაგრამ სხვა რომელი მომავალი შექმნის შესახებ შეგვახსენებს შაბათი?`

ღმერთმა, რომელმაც შექმნა დედამიწა, კვლავ შექმნის მას და შაბათი დარჩება მის, როგორც შემოქმედის, მარადიულ სიმბოლოდ (იხ. ეს. 66:23). სინამდვილეში ებრაელები შაბათში ხედავდნენ განსაკუთრებულ სიმბოლოს, წინასწარ ტკბობას იმით, რასაც ებრაულად ეწოდებოდა **ოლამ ხაბა**, მომავალი ქვეყნიერებით. 

მოწოდება თაყვანი ვცეთ შემქმნელს (იხ. გამოცხ. 14:7) არის ზეცის პასუხი 21-ე საუკუნეში ბევრი ადამიანის უიმედობასა და სასოწარკვეთილებაზე. ის მიუთითებს ჩვენს შემქმნელზე, მასზე, ვინც დასაბამიდან შექმნა ყველაფერი, და ჩვენს გამომსყიდველზე, რომელიც სამსჯავროს შემდეგ, ცოდვის აღმოფხვრის შემდეგ, შექმნის ყველაფერს ახალს. «თქვა ტახტზე მჯდომარემ: “აჰა, ვქმნი ყოველივეს ახალს”. და მითხრა მე: “დაწერე, რადგან ეს სიტყვები სარწმუნო და ჭეშმარიტია”» (გამოცხ. 21:5). 

`როგორ შეგიძლიათ პირადად თქვენ შაბათი დღე გახადოთ სამოთხის წინასწარტკბობად თქვენს ცხოვრებაში და თქვენს ოჯახში?`

