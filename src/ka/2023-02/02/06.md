---
title: ყოველ თესლს მოაქვს ნაყოფი
date: 06/04/2023
---

გამოცხ. 14-ში საუბარია ორი მოსავლის შესახებ. ოქროს მარცვლები წარმოადგენს მართლებს, ყურძნის მტევნები კი სიმბოლურად უკეთურ ადამიანებს გამოხატავს. ყოველი დათესილი თესლი მთლიანად მომწიფდა.

`წაიკითხეთ გამოცხ. 14:17-20. რას ნიშნავს ფრაზა "ღვთის მძვინვარების დიდი საწნახელი"? იხ. აგრეთვე გამოცხ. 14:10; 15:1; 16:1.` 

"სამსხვერპლოდან გამოვიდა სხვა ანგელოზი, რომელსაც ხელმწიფება ჰქონდა ცეცხლზე" (გამოცხ. 14:18). ამ ანგელოზს ხელმწიფება აქვს ღვთის საბოლოო სამსჯავროს ცეცხლზე. სამკალი მოიწია. ცოდვამ თავის ზღვარს მიაღწია. ამბოხება გასცდა ღვთის მოწყალების ზღვარს. როგორი უბედურებანი და საშინელებანიც არ უნდა მომხდარიყო აქამდე, ყველაფერი კიდევ უფრო უარესად იქნება, სანამ ბოროტების ძალებს ბოლო მოეღება. მოსიყვარულე ღმერთმა უკვე ყველაფერი გააკეთა ჩვენთვის, მათ შორის საკუთარი თავი გაიღო მსხვერპლად ჩვენი ცოდვებისთვის. "ვინც ცოდვა არ იცოდა, ის გახადა ცოდვად ჩვენს გამო, რათა გავხდეთ ღვთის სამართლიანობა მასში" (2კორ. 5:21; იხ. აგრეთვე გალ. 3:13). 

კიდევ რისი გაკეთება შეეძლო ღმერთს გარდა იმისა, რომ საკუთარი სიცოცხლე გაიღო ჯვარზე? მეტი არაფრის გაკეთება არ შეიძლებოდა იმ ადამიანთა გამოსასყიდად, ვინც მუდმივად უარყოფდა სულიწმიდას.

აი, გამოცხ. 14-ის წინასწარმეტყველური უწყება. ყოველი თესლი მზადაა მკისთვის. მარცვალიც და ყურძენიც ბოლომდე დამწიფდა. ღვთის ხალხი სამყაროს წინაშე გამოხატავს ქრისტეს ხატებას - მის მადლს, თანაგრძნობას, გულმოწყალებას და სიყვარულს. ეშმაკის შვილები გამოხატავენ მის თვისებებს: სიხარბეს, ავხორცობას, სიძულვილს. ადამიანთა ერთ ჯგუფში მჟღავნდება იესოს ხასიათი, მეორეში კი - სატანის ხასიათი.

სამყარო ღვთის ხალხში იხილავს სიმართლის ისეთ გამოცხადებას, როგორიც, შესაძლოა, აქამდე არ უნახავს არცერთ თაობას. და ღვთის ხალხში გამოვლენილი ქრისტეს სიმართლის საპირისპიროდ, სამყარო ასევე იხილავს ღმერთის წინააღმდეგ აჯანყების შედეგებს მთელი სისავსით. უკეთურება, ბოროტება, ცოდვა მთელი სიმახინჯით გამოჩნდება ადამიანთა და ანგელოზთა წინაშე. კონტრასტი სიკეთესა და ბოროტებას შორის, სიმართლესა და ურჯულოებას შორის, მორჩილებასა და დაუმორჩილებლობას შორის აშკარა იქნება მთელი სამყაროსთვის.

`რამდენად აშკარაა თქვენთვის განსხვავება სიკეთესა და ბოროტებას შორის? რატომ უნდა განვასხვაოთ ისინი? (იხ. ებრ. 5:14).`