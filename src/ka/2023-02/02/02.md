---
title: მარადიული არჩევანი
date: 02/04/2023
---
გამოცხადების წიგნის მე-14 თავი არის იესოს მოწყალების უკანასკნელი უწყება დაცემული, მეამბოხე სამყაროსთვის, რომელიც ცოდვასა და ბოროტებაშია თითქმის ექვსი ათასი წლის განმავლობაში. დადგება დღე, როდესაც დედამიწაზე ყველა ადამიანი მიიღებს საბოლოო და შეუქცევად გადაწყვეტილებას და გააკეთებს თავის არჩევანს - იესოს სასარგებლოდ თუ მის წინააღმდეგ. გამოცხადების წიგნის უწყება ქრისტეს სიმართლის შესახებ, რომელიც ჩვენს ცხოვრებაში გვათავისუფლებს ცოდვის განკითხვისა და ხელმწიფებისგან, ექოსავით გაისმება მთელ დედამიწას.

წაიკითხეთ მათ. 24:14 და შეადარეთ იგი გამოცხ. 14:6-ს. რა დაპირება მისცა იესომ თავის მოწაფეებს მის დაბრუნებამდე ცოტა ხნით ადრე სახარების მთელ მსოფლიოში გავრცელებასთან დაკავშირებით?

იესოს დაპირება მათ. 24:14-ში იმის შესახებ, რომ „ექადაგება ეს სახარება სასუფეველზე მთელს მსოფლიოს ყველა ხალხისთვის დასამოწმებლად“,  თავის საბოლოო ასრულებას პოულობს ქრისტეს უწყებაში გამოცხ. 14:6-ში. მასში ნათქვამია, რომ სახარება ეუწყება „ყოველ ერს და ტომს, ენასა და ხალხს“.

გამოცხ. 22-ში იესო სამჯერ ამბობს, რომ მალე მოვა (იხ. გამოცხ. 22:7,12,20). მისი მალე დაბრუნების კონტექსტში ჩვენი უფალი დასძენს: „უსამართლო კვლავ უსამართლობდეს და უწმიდური კვლავ უწმიდურობდეს, მართალი კვლავ მართლობდეს და წმიდა კვლავ წმიდობდეს“ (გამოცხ. 22:11). გამოცხადების წიგნში მოვლენები მიდის დიდებული კულმინაციისკენ, როდესაც თითოეულ ადამიანს მოუწევს გადაწყვეტილების მიღება ქრისტეს სასარგებლოდ ან წინააღმდეგ.

ყოველდღე ჩვენ ვღებულობთ გადაწყვეტილებას, რომელ მხარეს გვინდა ვიყოთ. წვრილმანებშიც კი, ჩვენ ვაკეთებთ არჩევანს იესოს სასარგებლოდ ან მის წინააღმდეგ. თუ ადამიანი ყოველდღიურად არასწორ არჩევანს აკეთებს თავის ცხოვრებაში, განა შეიძლება ველოდოთ, რომ უკანასკნელი კრიზისის დროს ის უცებ გადავა ქრისტეს მხარეს, განსაკუთრებით მაშინ, როდესაც მის წინააღმდეგ გამოვა ბოროტების ყველა ძალა? ჩვენ უნდა ავირჩიოთ ვიყოთ ქრისტეს და მისი მცნებების ერთგული ახლა, დღეს და ყოველდღე. „ვინაიდან ღვთის სიყვარული ისაა, რომ ვიცავდეთ მის მცნებებს“ (1იოანე 5:3). როგორც ელენ უაითმა თქვა: „როცა იესო მოვა, იესო არ შეცვლის თქვენს ხასიათს. გარდაქმნის სამუშაო ახლა უნდა შესრულდეს. ჩვენი ყოველდღიური ცხოვრება განსაზღვრავს ჩვენს ბედს“ (უკანასკნელი დღეების მოვლენები, გვ. 295).

როგორ ცვლის ღმერთი ჩვენს ხასიათს? რა საშუალებებს იყენებს ის, რომ დაგვეხმაროს გავიზარდოთ მადლში? როგორ შეგვიძლია დავეხმაროთ სულიწმიდას გარდაგვქმნას, რათა უფრო დავემსგავსოთ იესოს?

