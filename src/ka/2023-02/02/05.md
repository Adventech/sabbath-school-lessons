---
title: გამარჯვებულის გვირგვინი და ბასრი ნამგალი
date: 05/04/2023
---

იოანე ასე აღწერს იესოს: "თავზე ოქროს გვირგვინი ჰქონდა და ხელში - ბასრი ნამგალი" (გამოცხ. 14:14). სიტყვა "გვირგვინი" - ეს არის ძველბერძნული **სტეფანოს**. საუბარია გამარჯვებულის გვირგვინზე. როდესაც სპორტსმენი მნიშვნელოვან შეჯიბრში იმარჯვებდა, მას აძლევდნენ **სტეფანოსს** - პატივის, დიდებისა და გამარჯვების გვირგვინს.

ოდესღაც იესო ატარებდა ეკლის გვირგვინს, რომელიც იყო სირცხვილისა და დაცინვის სიმბოლო. მაშინ იგი მოძულებული და უგულებელყოფილი იყო ადამიანების მიერ. მას ლანძღავდნენ, დასცინოდნენ, აფურთხებდნენ, შოლტით სცემდნენ. მაგრამ ახლა იგი ატარებს დიდების გვირგვინს და მალე დაბრუნდება როგორც მეფეთა მეფე და უფალთა უფალი.

`წაიკითხეთ გამოცხ. 14:15 და მარკ. 4:26-29. მეორედ დაბრუნებისას რატომ აქვს იესოს ხელში ნამგალი? რისი სიმბოლოა მოცემულ შემთხვევაში ნამგალი?`

ანგელოზი გამოდის ტაძრიდან, ღვთის სუფევიდან. ღმერთი უყურებს ანგელოზს და ამბობს: "დროა. მოსავალი მთლიანად მომწიფდა".

იესო არაერთხელ იყენებს ილუსტრაციებს სოფლის მეურნეობიდან. იგი ხშირად იყენებს მოწეული სამკალის სიმბოლოს, რათა აჩვენოს სახარების თესლის ზრდა თავისი ხალხის ცხოვრებაში.

"თესლის აღმოცენება სულიერი ცხოვრების დასაწყისის მაჩვენებელია, მცენარის ზრდა და განვითარება კი - სრულფასოვანი ქრისტიანის ჩამოყალიბების მშვენიერი სურათი. აქაც ისევე, როგორც ბუნების სამყაროში, არ არსებობს სიცოცხლე ზრდის გარეშე. ნიადაგიდან უკვე ამოწვერილი მცენარე ან იზრდება, ან კვდება. ზრდა ჩუმად, შეუმჩნევლად, მაგრამ უწყვეტად მიმდინარეობს. ასევე ხდება ქრისტიანული სულის განვითარებაც. ზრდის ყოველ საფეხურზე ჩვენი ცხოვრება ამ მომენტისათვის შეიძლება იყოს სრულყოფილი. და, თუმცა უფლის ჩვენ მიმართ ჩანაფიქრი ამ ეტაპზე შეიძლება აღსრულებული იყოს, მაგრამ სულიერი ზრდისათვის მოძრაობა არ წყდება. სულიერი განწმედა ადამიანის მთელი ცხოვრების განმავლობაში მიმდინარეობს. ჩვენი შესაძლებლობების ზრდის პარალელურად იზრდება ჩვენი შემეცნებაც და გამოცდილებაც (ე. უაითი. ქრისტეს იგავები. გვ. 33)

ხორბლის მარცვლის მომწიფება წარმოადგენს იმ ადამიანებს, რომლებიც გარდაქმნილი არიან ქრისტეს მადლით, აღძრული არიან მისი სიყვარულით და ემორჩილებიან მას. მათი გულები გაერთიანებულია იესოსთან და მათ სურთ მხოლოდ ის, რაც სურს მას. 

`როგორ გესმით ელენ უაითის სიტყვები: "ზრდის ყოველ საფეხურზე ჩვენი ცხოვრება ამ მომენტისათვის შეიძლება იყოს სრულყოფილი"? რას ნიშნავს ეს, განსაკუთრებით როცა ვხედავთ ჩვენს შეცდომებს და ხასიათის ნაკლოვანებებს?`
