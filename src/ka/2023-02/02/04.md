---
title: ზეციური სამსჯავრო
date: 04/04/2023
---

`წაიკითხეთ გამოცხ. 14:14 და საქმე. 1:9-11. რომელი ჭეშმარიტებები აერთიანებს ამ მუხლებს?`

იოანე მოციქული წერს: "ვიხილე: აჰა, თეთრი ღრუბელი და ღრუბელზე კაცის ძის მსგავსი" (გამოცხ. 14:14). როდესაც იესო ზეცად მაღლდებოდა (იხ. საქმე. 1:9), მოწაფეები იდგნენ და შეჰყურებდნენ, თუ როგორ "ამაღლდა და ღრუბელმა მოაფარა მათ თვალს". იესო ამაღლდა ანგელოზთა ღრუბელში და დაბრუნდება ანგელოზთა ღრუბლით. საქმე. 1:11-ში ანგელოზებმა გამოუცხადეს გაოცებულ მოწაფეებს: "ეს იესო, რომელიც თქვენგან ამაღლდა ზეცად, კვლავ მოვა ისევე, როგორც ზეცად აღმავალი იხილეთ". ამ მუხლშია ღვთიური ჭეშმარიტება: "ეს იესო" - "ძე კაცისა", რომელიც დადიოდა ნაზარეთის მტვრიან ქუჩებში, ემსახურებოდა იერუსალიმის ხალხმრავალ ქუჩებში, კურნავდა ავადმყოფებს ისრაელის სოფლებში, ქადაგებდა გალილეის ბალახიან ფერდობებზე. და "ეს იესო" კვლავ მოდის.

ძე კაცისა ასევე მოხსენიებულია სამსჯავროს სცენაში დან. 7-ში.

`წაიკითხეთ დან. 7:9,10,13,14. რატომ არის იესო წარმოდგენილი "კაცის ძედ" სამსჯავროზე? იმის გათვალისწინებით, რაც ადრე განვიხილეთ, რა არის მანუგეშებელი ჩვენთვის იმაში, რომ "კაცის ძეს" ცენტრალური ადგილი უკავია სამსჯავროზე?`

დან. 7:9,10-ის ნაწყვეტში წინასწარმეტყველი აღწერს ტაძარს ზეცაში, სადაც ტახტის ირგვლივ შეკრებილია ათი ათასჯერ ათი ათასი ანგელოზი და სხვა ზეციური არსება. დასხდა სამსჯავრო და სამყაროს წინაშე გადაიშალა წიგნები, ზეციური ჩანაწერები ჩვენი ცხოვრების შესახებ. მე-13, მე-14 მუხლებში ჩვენ ვხედავთ, რომ კაცის ძე უახლოვდება დღეებით ძველს, მამაზეციერს და იღებს თავის საუკუნო მეფობას. სამსჯავრო სამყაროს წინაშე აცხადებს, რომ მამამ, ძემ და სულიწმიდამ ყველაფერი გააკეთეს კაცობრიობის გადასარჩენად. ეს სამსჯავრო იცავს არა მხოლოდ წმიდებს, არამედ ღვთის ხასიათსაც სატანის ცრუ ბრალდებებისგან (იხ. იობ. 1,2; ფსალმ. 49:1-4).

`დაფიქრდით იმის შესახებ, რომ მთელი ჩვენი ცხოვრება გამჟღავნდება ღმერთისა და მთელი სამყაროს წინაშე. როდესაც ეს მოხდება, რა იქნება ჩვენი ერთადერთი იმედი? (იხ. რომ. 8:1.)`