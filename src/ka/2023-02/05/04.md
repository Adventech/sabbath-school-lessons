---
title: დიდებული მოვლენა
date: 25/04/2023
---
დანიელისა და გამოცხადების წინასწარმეტყველური წიგნები - ეს არის წიგნები, რომლებიც მიგვანიშნებს დედამიწის ისტორიის უკანასკნელ დღეებში განვითარებულ მოვლენებზე. გამოცხადების წიგნი იუწყება, რომ დადგა ღვთის სამსჯავროს ჟამი, დანიელის წიგნი კი გვიჩვენებს, როდის დაიწყო ეს სამსჯავრო. 

დანიელმა თავისი წიგნის მე-7 თავში ასახა ღმერთის მიერ მისთვის გაცხადებული მსოფლიო ოსტორია. იმპერიები აღზევდებიან და ეცემიან. მდევნელი ძალები ავიწროებენ ღვთის ხალხს. ბაბილონის, მიდია-სპარსეთის, საბერძნეთის, რომის იმპერიის დაშლისა და 1260 წლის განმავლობაში (იხ. დან. 7:25; იხ. აგრეთვე გამოცხ. 12:14)  ეკლესიის დევნის აღწერის შემდეგ ღმერთმა დანიელს უჩვენა დიდებული ზეციური მოვლენა, რომელიც ყველაფერს გამოასწორებს. წინასწარმეტყველის ყურადღება მიმართულია ერების აღზევებიდან და დაცემიდან, შემავიწროებელი მიწიერი ძალებიდან სამყაროს სატახტო დარბაზისკენ და ღვთის საბოლოო სამსჯავროსკენ, როცა უფალი გამოასწორებს ყველა ბოროტებას და დაამყარებს თავის მარადიულ სიმართლის სამეფოს.

წინასწარმეტყველურ ხილვაში ღმერთმა დანიელი დედამიწის ქაოსიდან და ომებიდან გადაიყვანა ზეციური საწმიდრის დიდებაში, სამყაროს უზენაესი სამსჯავროს ხდომაზე. იქ ქრისტე, სამყაროს კანონიერი მმართველი, თავისი მამისგან მიიღებს სამეფოს, რომელიც სამართლიანად მას ეკუთვნის.

წაიკითხეთ დან. 7:9,10,13 და აღწერეთ იესო ქრისტე უკანასკნელ სამსჯავროზე. როგორია ამ სამსჯავროს საბოლოო შედეგები შემდეგი მუხლების თანახმად? იხ. დან. 7:14,26,27. 

ზეციური სამსჯავროს დარბაზში წყდება მთელი კაცობრიობის ბედი. ჭეშმარიტება ზეიმობს და სამართლიანობა იმარჯვებს. ეს არის ერთ-ერთი ყველაზე საოცარი, ყველაზე საკვირველი და სანახაობრივი სცენა მთელ წმიდა წერილში. კეთილი უწყება მდგომარეობს იმაში, რომ ღვთის ერთგულ შვილთათვის, რომლებიც ქრისტეს სიმართლით არიან შემოსილები, სამსჯავროს მოაქვს სიკეთე და დასრულდება დადებითად.

მთელი სამყაროს თანდასწრებით იესო უახლოვდება თავის ზეციერ მამას. ზეციური არსებები გარს ეხვევიან ღვთის ტახტს. სამყაროს ყველა უცოდველი ბინადარი მღელვარებით შეჰყურებს სამსჯავროს სცენას. ხანგრძლივი ბრძოლა, რომელიც ათასობით წლის განმავლობაში გრძელდებოდა, მალე დასრულდება. ბრძოლა სამყაროს ტახტისთვის დასრულდა.

დანიელის ხილვა იმპერიების შესახებ, რომლებიც ერთმანეთს ენაცვლებიან, სწორი აღმოჩნდა. რატომ არის ასე მნიშვნელოვანი, ენდო ღვთის სიტყვას იმაში, რასაც ის ამბობს საბოლოო "საუკუნო სამეფოს" შესახებ, რომელიც არასოდეს "არ გადაივლის"? 

