---
title: ღვთის სამსჯავრო
date: 23/04/2023
---
გამოცხადების წიგნი ეძღვნება სიკეთესა და ბოროტებას შორის მრავალსაუკუნოვანი დიადი ბრძოლის კულმინაციას. ლუციფერი, ამბოხებული ანგელოზი, დაუპირისპირდა ღმერთის სამართლიანობასა და სიბრძნეს. მეამბოხე ამტკიცებდა, რომ ღმერთი არასამართლიანად განაგებს სამყაროს. ცენტრალური ადგილი კი ამ კონფლიქტში ღვთის ხასიათთან დაკავშირებით უკავია უკანასკნელ სამსჯავროს, რომელიც გამოცხადების წიგნშია აღწერილი.

როდესაც თქვენ ღვთის უკანასკნელი სამსჯავროზე ფიქრობთ, გეჩვენებათ თუ არა ეს სამსჯავრო სასურველი? სხვა სიტყვებით რომ ვთქვათ, ოცნებობთ თუ არა, რომ ღვთის სამსჯავრო რაც შეიძლება მალე დადგეს?

გამოცხ. 14:6-ში საუბარია მარადიული სახარების შესახებ, ამას კი შემდეგ მაშინათვე მოსდევს სიტყვები: "გეშინოდეთ ღვთისა და დიდება მიაგეთ მას, ვინაიდან დადგა მისი სამსჯავროს ჟამი. თაყვანი ეცით ცისა და მიწის, ზღვისა და წყალთა წყაროების შემქმნელს". რა კავშირში აქვს მარადიულ სახარებას ღვთის სამსჯავროსთან?

სახარება და სამსჯავრო - პირველი ანგელოზის უწყების ორი ნაწილი - ერთმანეთთან მჭიდრო კავშირშია. რომ არა "მარადიული სახარება", ჩვენ არ გვექნებოდა იმედი სამსჯავროზე. ფაქტობრივად, "მარადიული სახარება" - ეს არის ჩვენი ერთადერთი იმედი სამსჯავროს დადებითი გადაწყვეტილებისა. უეჭველად, უწყება სამსჯავროს შესახებ - ეს არის მარადიული სახარების ნაწილი.

უკანასკნელი სამსჯავროს დროს უცოდველი სამყაროები დაინახავენ, რომ ღმერთმა რაც შესაძლებელია ყველაფერი გააკეთა თითოეული ადამიანის გადასარჩენად. ეს სამსჯავრო გამოავლენს ღმერთის სამართლიანობასა და მოწყალებას, დაამოწმებს მისი სიყვარულისა და რჯულის შესახებ, მისი გადამრჩენელი მადლისა და ძალის შესახებ. 

სამსჯავრო არის ღმერთის მიერ ცოდვის პრობლემის საბოლოოდ მოგვარების ნაწილი. სიკეთესა და ბოროტებას შორის დიად ბრძოლაში ღმერთმა უკვე უპასუხა სატანის ბრალდებებს ჯვარზე სიკვდილით, მაგრამ სამსჯავროზე გამოავლენს, რომ ყველაფერი გააკეთა, რათა გადავერჩინეთ და მივეყვანეთ ჯვარცმულ იესოსთან.

გადაიშლება ზეციური წიგნები და წარმოუდგენელი სიზუსტით აჩვენებს ჩვენს ცხოვრებას უწვრილმანეს დეტალებში (იხ. დან. 7:10). მთელი სამყარო იფიქრებს ჩვენი არჩევანის შესახებ სულიწმიდის გავლენისა და ქრისტეს მიერ გოლგოთის ჯვარზე ესოდენ უხვად ბოძებული გამოსყიდვის ფონზე.

ყურადღებით წაიკითხეთ ფსალმ. 49:1-4, განსაკუთრებით მუხლი 4.  როგორ ჰფენს ეს მუხლები შუქს სამსჯავროს აზრსა და მიზანს?

