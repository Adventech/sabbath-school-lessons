---
title: ღვთის მოწყალება და ჩვენი საქმეები
date: 24/04/2023
---

გოლგოთაც და სამსჯავროც აჩვენებს, რომ ღმერთი სამართლიანი და მოწყალეა. დარღვეული რჯული მოითხოვს ცოდვილის სიკვდილს. სამართლიანობა აცხადებს: "ცოდვის საზღაური სიკვდილია". მოწყალება პასუხობს: "ღვთის მადლი - საუკუნო სიცოცხლე ჩვენს უფალში, ქრისტე იესოში" (რომ. 6:23). შესაძლებელი რომ ყოფილიყო ღვთის რჯულის შეცვლა ან გაუქმება, მაშინ იესოს არ მოუწევდა სიკვდილი. ქრისტეს სიკვდილი ადასტურებს რჯულის მარადიულ ბუნებას და ეს რჯული არის მომავალი სამსჯავროს საფუძველი.

`წაიკითხეთ გამოცხ. 20:12. როგორ განგვსჯიან ჩვენ? რა კავშირი აქვს ჩვენს საქმეებს ჩვენს ხსნასთან?`

ჩვენი საქმეები მოწმობს ჩვენს არჩევანზე და ღმერთისადმი ჩვენს ერთგულებაზე. პავლე მოციქული წერს: "ვინაიდან მადლით ხართ გადარჩენილები, რწმენის მეშვეობით, და ეს თქვენგნით კი არ არის, არამედ ღვთის ნიჭია, არა საქმეთაგან, რათა არავინ დაიკვეხოს“ (ეფეს. 2:8,9). მაგრამ როდესაც ქრისტე გვიხსნის, ის გვცვლის. " ვინაიდან მისი ქმნილებანი ვართ, ქრისტე იესოში შექმნილნი კეთილი საქმეებისათვის" (ეფეს. 2:10).

სულიწმიდის ძალით მოხდენილი ჩვენი კეთილი საქმეები არ გადაგვარჩენს, მაგრამ მოწმობს იმის შესახებ, რომ ჩვენი რწმენა ჭეშმარიტია. ღვთის საშინელი სამსჯავრო ნიღაბს ხდის თვალთმაქცობას, პირმოთნეობას, სიცრუეს და აღწევს ჩვენი არსების შიგნით. როდესაც ელენ უაითი აღწერს ადამიანის მდგომარეობას ღმერთის წინაშე სამსჯავროს დროს, წარმოადგენს ღრმა გაგებას იმისა, თუ როგორ არის სახარება და სამსჯავრო ურთიერთდაკავშირებული.

"იმ ფაქტმა, რომ ღვთის შვილებად აღიარებული ხალხი ღმერთის წინაშე დასვრილი სამოსელით არის წარდგენილი, უნდა გამოიწვიოს თავმდაბლობა და გულების სიღრმისეული გამოკვლევა ყველა ადამიანში, ვინც აღიარებს ღმერთის სახელს. ყველა ადამიანს, ვინც რეალურად განწმედს სულს ჭეშმარიტებისადმი მორჩილებით, მოკრძალებული თვითშეფასება ექნება. რაც უფრო ყურადღებით განიხილავენ ისინი ქრისტეს დაულაქავებელ ხასიათს, მით უფრო ძლიერ სურთ მათ შეესაბამებოდნენ მის ხატებას და მით ნაკლებად ხედავენ საკუთარ თავში სიწმიდეს. მაგრამ, როდესაც ვაცნობიერებთ ჩვენს ცოდვილ მდგომარეობას, ჩვენ უნდა მივენდოთ ქრისტეს, როგორც ჩვენს სიმართლეს, განწმედას და გამოსყიდვას. ჩვენ ვერ ვუპასუხებთ სატანის ბრალდებას ჩვენ წინააღმდეგ. მხოლოდ ქრისტეს შეუძლია დამაჯერებლად შედავება ჩვენს დასაცავად. მას ძალუძს დაადუმოს ბრალმდებელი არგუმენტებით, რომლებიც დაფუძნებულია არა ჩვენს, არამედ მის დამსახურებებზე" (მოწმობანი ეკლესიისთვის. ტ. 5, გვ. 471,472).

`ელენ უაითის სიტყვებში როგორ ჩანს სახარებისა და სამსჯავროს განუყოფლობა? რა არის თქვენთვის დამაიმედებელი ამასთან დაკავშირებით?`