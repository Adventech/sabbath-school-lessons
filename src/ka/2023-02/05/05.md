---
title: მზერა ზეცისკენ
date: 26/04/2023
---

გამოცხ. 4-ში საუბარია იმის შესახებ, რომ იოანე ხედავს ღია კარს ცაში და ესმის სიტყვები: "ამოდი აქ და გიჩვენებ, რაც უნდა მოხდეს ამის შემდგომ" (გამოცხ. 4:1). იესომ მიიწვია მოციქული შეეხედა ზეციური საწმიდარის ღია კარში, რათა დაენახა სიკეთესა და ბოროტებას შორის დიადი ბრძოლის სცენები. ჩვენც შეგვიძლია იოანესთან ერთად შევიხედოთ ღია კარში და დავინახოთ მარადიული გადამრჩენელი ჩანაფიქრი. ჩვენ მოწმენი ვართ იმისა, რაც ხდება ზეციურ სამსჯავროზე. ჩვენ თვალწინ წყდება სიკეთესა და ბოროტებას შორის დიადი ბრძოლის ფუნდამეტური საკითხები.

`წაიკითხეთ გამოცხ. 4:2-5. რა საერთო მომენტებს ვპოულობთ მოყვანილ ნაწყვეტში და სამსჯავროს სცენაში დან. 7-ში?`

როგორც ჩანს, ეს არის სატახტო დარბაზის სურათი. მამა ღმერთი ზის ტახტზე ზეციური არსებებით გარშემორტყმული. ელვანი და ქუხილნი ღვთის სამსჯავროს სიმბოლოა. ჩვენ აგრეთვე ვხედავთ, რომ ღვთის ტახტის ირგვლივ დგას 24 ტახტი, რომლებზეც სხედან 24 უხუცესი (ბერძნ. პრესბიუტეროს - მოხუცი, უფროსი, უხუცესი).

ვინ არიან ეს 24 უხუცესი? ძველ ისრაელში საწმიდარში მსახურობდა 24 მღვდლის დასი (იხ. 1ნეშტ. 24:1-19). ეს მღვდლები წარმოადგენდნენ ხალხს ღმერთის წინაშე. 1პეტრ. 2:9-ში მოციქული ახალი აღთქმის მორწმუნეებს უწოდებს "რჩეულ მოდგმას", "სამეფო სამღვდელოებას". შესაძლოა ეს 24 უხუცესი წარმოადგენს ყველა გამოსყიდულს, რომლებიც ერთხელაც აღმოჩნდებიან ღვთის ტახტთან. ასევე ისინი შეიძლება წარმოადგენენ ღვთის მართლებს, რომლებიც ქრისტეს აღდგომისას აღდგნენ და მასთან ერთად ამაღლდნენ ზეცაში (იხ. მათ. 27:52; ეფეს. 4:7,8).

ჩვენ არ ვიცით სწორი პასუხი, მაგრამ ჩვენ ნამდვილად ვიცით სასიხარულო უწყება. ღვთის ტახტის ირგვლივ იმყოფებიან გამოსყიდული მიწიერი ადამიანები. ისინი ისევე აწყდებოდნენ ცდუნებებს, როგორც ჩვენ ვაწყდებით მათ. ქრისტეს მადლითა და სულიწმიდის ძალით მათ გაიმარჯვეს. ისინი შემოსილი არიან "თეთრი სამოსლებით", რაც გამოხატავს ქრისტეს სიმართლეს, რომელიც განწმედს და ფარავს მათ ცოდვებს. თავზე უხუცესებს ოქროს გვირგვინები ედგათ, რაც ნიშნავს, რომ მათ გაიმარჯვეს ბოროტებასთან ბრძოლაში და არიან ჭეშმარიტი მორწმუნეების ზეციური სამეფო ხაზის ნაწილი.

ჩვენ ვხედავთ, რომ ზეცაში დგას ტახტი, რომელზეც ზის თავად ღმერთი. ტახტის გარშემო არიან ზეციური არსებები და მალე ზეცის ყველა ბინადარი იწყებს გალობას. დიდების ჰიმნი სულ უფრო ძლიერად და ძლიერად ჟღერს: "შენ ღირსი ხარ, უფალო და ღმერთო ჩვენო, რომ მიიღო დიდება, პატივი და ძალა, ვინაიდან შენ შექმენი ყოველივე და შენი ნებით იყვნენ და შეიქმნენ" (გამოცხ. 4:11).