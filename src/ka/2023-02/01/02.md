---
title: ბრძოლა ზეცაში
date: 26/03/2023
---

გამოცხ. 12-ში ასახულია მარადიული კონფლიქტი სიკეთესა და ბოროტებას შორის, რომელიც ზეცაში დაიწყო, მაგრამ გრძელდება და დასრულდება აქ, დედამიწაზე. ამ თავის დრამატულ ეპიზოდებს გადავყავართ დასაბამიდან, ზეცაში სატანის ამბოხებიდან, მის სასტიკ თავდასხმებამდე ღვთის ხალხზე ბოლო ჟამს. 

`წაიკითხეთ გამოცხ. 12:7-9, სადაც ასახულია სამყაროსეული კონფლიქტი სიკეთესა და ბოროტებას შორის. უპასუხეთ შემდეგ კითხვებს:`

`ვინ ვის ებრძოდა ამ კონფლიქტში?`

`როდის მოხდა ეს დაპირისპირება?`

`რის გამო დაიწყო ეს ომი?`

`როდესაც აცნობიერებთ დიად ზეციურ კონფლიქტს იესოსა და სატანას შორის, ამის ბუნებასა და მიზეზებს, დაფიქრდით იმის შესახებ, რამდენად დიდი თავისუფლება მისცა ღმერთმა ლუციფერს, ისე რომ მან შეძლო ომის გაჩაღება ღმერთის წინააღმდეგ და თან ანგელოზთა დიდი რაოდენობის გადაბირება თავის მხარეს. როგორ ფიქრობთ, რატომ? `

არჩევანის თავისუფლება - არის ღვთის მმართველობის ძირითადი პრინციპი როგორც ზეცაში, ასევე დედამიწაზე. ღმერთს არ შეუქმნია რობოტები, ამიტომ ჩვენ, ადამიანებს, შექმნილებს ღვთის ხატად, შეგვიძლია შეგნებული არჩევანის გაკეთება. 

არჩევანის თავისუფლება მჭიდროდ არის დაკავშირებული სიყვარულის უნართან. თუ ადამიანს წაართმევთ არჩევანის თავისუფლებას, მაშინ იგი დაკარგავს სიყვარულის უნარსაც, რადგან სიყვარული არასოდეს შეიძლება იყოს იძულებითი ან ძალდატანებითი. სიყვარული თავისუფალი ნების გამოხატულებაა. ზეცაში ყველა ანგელოზი არჩევანის წინაშე იდგა: ან ეპასუხათ ღვთის სიყვარულისთვის, ან ეგოიზმის, ამპარტავნებისა და სიამაყის გავლენით ზურგი ექციათ ღვთისთვის. როგორც ზეციური ანგელოზები იდგნენ არჩევანის წინაშე, ასევე ყოველი ჩვენგანი დადგება არჩევანის წინაშე უკანასკნელ, დიად დაპირისპირებაში. და ეს არჩევანი განსაღვრავს ჩვენს მარადიულ ხვედრს.

დიად ბრძოლაში არ ყოფილა ნეიტრალიტეტი (იხ. ლუკ. 11:23), და ის დედამიწაზე უკანასკნელ ბრძოლაშიც არ იქნება. ისევე როგორც ყოველმა ანგელოზმა აირჩია ან იესო, ან ლუციფერი, ასევე ყოველ ადამიანს მოუწევს საბოლოო და შეუცვლელი არჩევანის გაკეთება ბოლო ჟამს. ვის მივუძღვნით ჩვენს თავს? ვის ვცემთ თაყვანს? ვისი მორჩილნი ვიქნებით? ეს კითხვები ყოველთვის აქტუალური იყო კაცობრიობისთვის და სწორედ ისინი იქნება აქტუალური დედამიწის ისტორიის უკანასკნელ კრიზისში. 

გამოცხ. 12-ში აღწერილია ქრისტეს გამარჯვება დიად ბრძოლაში, ამიტომ ყველაფერი, რაც ჩვენ უნდა გავაკეთოთ, არჩევანის თავისუფლების გამოყენებით - დავდგეთ მის მხარეს. რა დიდებული უპირატესობაა - აირჩიო ბრძოლაში გამარჯვებულის მხარე!

`დაფიქრდით იმაზე, თუ რამდენად წმიდაა თავისუფალი ნება და თავისუფალი არჩევანი იესოსთვის, რომელმაც, თუმცა იცოდა, რომ ეს მას ჯვართან მიიყვანდა, მაინც მოგვცა თავისუფალი ნება!`