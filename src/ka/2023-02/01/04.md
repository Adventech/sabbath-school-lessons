---
title: იესოს გამარჯვების რწმენა
date: 28/03/2023
---
იესო ყოველთვის იმარჯვებდა სატანასთან ბრძოლაში. ის არის დიდებული მეომარი და ბოროტების ძალებზე გამარჯვებული. მაგრამ ერთი საქმეა გწამდეს, რომ იესომ სძლია სატანის ცდუნებებს, ხოლო სრულიად სხვაა - გწამდეს, რომ ქრისტეს გამარჯვება - ეს ჩვენი გამარჯვებაა.

წაიკითხეთ გამოცხ. 12:10. როდის მოხდა იესო ქრისტეს საბოლოო გამარჯვება სატანაზე?

მართალია დედამიწაზე ჯერ ისევ მიმდინარეობს ბრძოლა, სატანა უკვე დამარცხდა. ეს ეხება არა მხოლოდ ქრისტეს მომავალ გამარჯვებას კაცობრიობის ისტორიის კულმინაციაში, არამედ ჩვენს ბრძოლასაც ბოროტების ძალების წინააღმდეგ ყოველდღიურ ცხოვრებაში. ზოგიერთი ქრისტიანი სასოწარკვეთილებაში ცხოვრობს დაუმთავრებელი დამარცხებებისგან. ისინი იმედოვნებენ დაძლიონ ცოდვა, მაგრამ ვერ აცნობიერებენ, რომ ქრისტემ უკვე მოიპოვა მათთვის ეს გამარჯვება, საჭიროა მხოლოდ მისი მიღება!

წაიკითხეთ გამოცხ. 12:11. ამ მუხლის თანახმად როგორ შეიძლება იესოს გამარჯვება გახდეს ჩვენი გამარჯვება? ჩამოთვალეთ გამოცხ. 12:11-ში მოყვანილი წარმატების საიდუმლოებანი:

გამოცხადების წიგნში შვიდი ეკლესიისადმი გაგზავნილ წერილში სიტყვა "გამარჯვებული" გვხვდება შვიდჯერ. გამოცხ. 12:11-ში ჩვენ კვლავ ვკითხულობთ გამარჯვების შესახებ. სიტყვა "გამარჯვება" ორიგინალის ენაზე - ნიკაო. სიტყვასიტყვით იგი შეიძლება ითარგმნოს როგორც - "დაამარცხო", "დაძლიო", ან "მოიპოვო გამარჯვება". ყურადღება მიაქციეთ, როგორ შეგვიძლია ვიყოთ გამარჯვებულები: ეს შესაძლებელია მხოლოდ "კრავის სისხლით".

წინასწარმეტყველურ ხილვაში იოანემ იხილა კრავი, როგორც დაკლული (იხ. გამოცხ. 5:6). ქრისტეს მსხვერპლი მთელი ზეცის ყურადღების ცენტრშია. არაფერია ღმერთის უსაზღვრო ჩაუწვდომელი სიყვარულის გამოვლენისთვის გოლგოთის ჯვარზე უფრო ამაღლებული.

როდესაც ჩვენ რწმენით ვიღებთ იმას, რაც ქრისტემ მოიმოქმედა ჩვენთვის, ჩვენი ვალი უქმდება და ღვთის თვალში ჩვენ ვხდებით უცოდველი. ჩვენი ცოდვები მიტევებულია (იხ. კოლ. 1:14; 2:14; ეფეს. 1:7), და "გადმოგდებულ იქნა ჩვენი ძმების ცილისმწამებელი" (გამოცხ. 12:10). გამოსყიდვა, ცოდვაზე გამარჯვება და ხსნა - ეს ყველაფერი ჩვენ გაგვაჩნია არა საკუთარი დამსახურებებით, არამედ ქრისტეს გამარჯვების წყალობით. 

