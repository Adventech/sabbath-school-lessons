---
title: სატანის თავდასხმები
date: 27/03/2023
---
ცოდვით დაცემის მომენტიდან სატანა (იხ. გამოცხ.12:4,5) ცდილობდა ქრისტეს განადგურებას. თუმცა ყველა მცდელობა წარუმატებელი აღმოჩნდა. მაგალითად, ქრისტეს დაბადების შემდეგ ანგელოზმა გააფრთხილა იოსები და მარიამი ჰეროდეს მზაკვრული გეგმების შესახებ და ისინი ეგვიპტეში გაიქცნენ. უდაბნოში იესომ წინააღმდეგობა გაუწია სატანის ყველაზე მაცდურ ცდუნებებს სიტყვებით "დაწერილია" და მტრის თავდასხმები ღვთის სიტყვით მოიგერია. ჯვარზე თავისი სიკვდილით მან გამოავლინა ღვთიური სიყვარულის დიდებულება და გვიხსნა ცოდვის სასჯელისგან. მკვდრეთით აღმდგარი ჩვენი მღვდელმთავარი, რომელიც ცოცხალია უკუნისამდე, გვიხსნის ჩვენ ცოდვის ხელმწიფებისაგან ჩვენს ცხოვრებაში.

წაიკითხეთ გამოცხ. 12:4-6,9. განმარტეთ შემდეგი სიმბოლოები:

გველეშაპი

დედაკაცი (იხ. ეფეს. 5:25-27)

ვაჟი (იხ. ფსალმ. 2:7-9)

რკინის კვერთხი

ბიბლიაში კვერთხი არის ხელმწიფების, მმართველობის სიმბოლო. რკინის კვერთხი არის ურღვევი, ძლევამოსილი, უძლეველი მმართველობის სიმბოლო. იესო იმარჯვებდა ყოველ ცდუნებაში, რომელსაც განვიცდით ჩვენ. იესო არის გამარჯვებული! ეშმაკი დამარცხებულია! ქრისტემ გაიმარჯვა მასზე თავისი სიცოცხლით, სიკვდილით და აღდგომით. რადგანაც იესომ უკვე დაამარცხა ეშმაკი გოლგოთის ჯვარზე, ჩვენც შეგვიძლია დავამარცხოთ მტერი მაცხოვრის დამსახურებებითა და მსხვერპლით. ქრისტეს გამარჯვება სატანაზე იყო სრული, მაგრამ დიადი ბრძოლა ქრისტესა და სატანას შორის ჯერ არ დასრულებულა.

როდესაც რწმენით ვღებულობთ იმას, რაც ქრისტემ აღასრულა ჩვენთვის, ჩვენი ცოდვები მიტევებულია. ჩვენ ქრისტეს სიმართლის რწმენით შემოსილებს შეგვიძლია წარვდგეთ მამა ღმერთის წინაშე სრულყოფილები. ამის შესახებ პავლე მოციქული წერს: "აღმოვჩნდე მასში არა ჩემი სიმართლით, რაც რჯულიდანაა, არამედ იმით, რაც არის ქრისტეს რწმენა, ღვთიური სიმართლე, რწმენის მიხედვით" (ფილიპ. 3:9). თუ მოგვეტევა, არაფერში დაგვედება ბრალი. იესომ სრულმაშტაბიანი შეტევა განახორციელა ბოროტების ძალებზე და გაიმარჯვა მათზე. როდესაც რწმენით ვღებულობთ იესოს, მისი გამარჯვება ამიერიდან ჩვენ გვეკუთვნის.

სატანაზე იესოს გამაჯვების წყალობით ჩვენ გვაქვს ხსნის გარანტია. რატომ არის ეს ფუნდამენტური ჩვენი ქრისტიანული ცხოვრებისთვის? როგორ ვაქციოთ პავლეს სიტყვები ფილიპ. 3:9-დან ჩვენს პირად გამოცდილებად?

