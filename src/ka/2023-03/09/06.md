---
title: სულიწმიდით აღვსილი თაყვანისცემა
date: 24/08/2023
---

`ეფეს. 5:18-20-ში პავლე გვიჩვენებს ქრისტიანებს, რომლებიც შეიკრიბნენ თაყვანისცემისთვის. როგორც გამოხატავს იგი მათ ქმედებებს ამ ღვთისმსახურებაზე?` 

ეფეს. 5:1-20-ში თავის უკანასკნელ არგუმენტში პავლე მოუწოდებს მორწმუნეებს უარყონ გონების დამაბლაგვებელი ლოთობა და სანაცვლოდ სთავაზობს ერთად შეიგრძნონ სულიწმიდის თანდასწრება და ძალა. პავლე კრძალავს ლოთობას (ალბათ, ციტირებს სეპტუაგინტიდან იგავ.23:31-ს); სავარაუდოდ, მას მხედველობაში აქვს ალკოჰოლის გამოყენების წინააღმდეგ დადგენილება, რომელიც ჩაწერილია სიბრძნის ლიტერატურაში (იგავ. 20:1; 23:29-35). ბოროტება, რომელიც ლოთობას მოჰყვება, გულისხმობს უხეშ, სექსუალურად აღვირახსნილ მეტყველებას, უგუნურობას, უზნეობასა და კერპთაყვანისმცემლობას (ეფეს.5:3-14). ეს უნდა ჩავანაცვლოთ გონიერი, სულიწმიდით შთაგონებული ღვთის

თაყვანისცემით. პავლეს მოწოდება, აღვივსოთ სულიწმიდით, წარმოადგენს საკვანძო საკითხს, რომელსაც ეფეს. 5:19-21-ში თან ახლავს ზმნათა მთელი რიგი ("ელაპარაკეთ", "უმღერეთ და ეფსალმუნეთ", "მადლობდეთ", "დაემორჩილეთ").

პავლე აქ გვაუწყებს "აღვივსოთ სულიწმიდით" (ეფეს. 5:18) ერთად, კოლექტიურად, იგი წარმოგვიდგენს, თუ როგორ იკრიბებიან სულიწმიდით შთაგონებული მორწმუნეები ღმერთის თაყვანსაცემად, რასაც კვებავს ერთიანობა (იხ. ეფეს.4) და უპირისპირდება ეგოისტურ ქმედებას და წარმართთა თაყვანისცემას (ეფეს.5:1-18). ადრექრისტიანული ღვთისმსახურების ამ მოკლე ესკიზში ჭარბობს მუსიკალური განდიდება. ამტკიცებენ, რომ ეკლესია იშვა გალობაში; და ეს ნაწყვეტი კოლ. 3:16-თან ერთად საუკეთესო მოწმობაა ამ დებულებისთვის (შეად. საქმე. 16:25; იაკ. 5:13).

თაყვანისცემაში არის "მიწიერი" ელემენტი, რადგან გალობის დროს ეკლესიის წევრები, გარკვეულწილად, "არიგებენ ერთმანეთს" (ეფეს. 5:19). თუმცა მუსიკალური განდიდების პირდაპირ ობიექტს წარმოადგენს უფალი, რომელიც, როგორც მითითებულია ეფეს. 5:20-ში, არის "უფალი იესო ქრისტე" (შეად. კოლ.3:16). ეფეს.5:20-ში მადლიერება, რომელიც პარალელურად აღწერილია მუსიკალური ქებით ეფეს. 5:19დან, უნდა აღევლინოს "ღმერთს და მამას ჩვენი უფლის იესო ქრისტეს სახელით". ფრაზაში "სულიერი საგალობლები", ზედსართავი სახელი "სულიერი" (ბერძნ. პნეუმატიკოს) ხაზს უსვამს სულიწმიდის როლს ღვთისმსახურებაში, რადგან ამ სიტყვით აღიწერება საგალობლები, რომლებიც შთაგონებულნი არიან სულიწმიდით ან აღვსილნი არიან მისით. ამგვარად, პავლეს გამოხატვაში, რომელიც ხატავს ადრექრისტიანულ ღვთისმსახურებას, ღვთაების სამივე პიროვნება წარმოდგენილია როგორც მოქმედი მონაწილე.

`როგორ შეგიძლიათ გამოიყენოთ მუსიკა, რათა გაიღრმავოთ თაყვანისცემის თქვენი პირადი გამოცდილება?`