---
title: დიდება ეკლესიაში, ქრისტე იესოში
date: 03/08/2023
---
`პავლე თავის სამლოცველო სიას ასრულებს ღმერთის მოკლე პოეტური განდიდებით, დოქსოლოგიით ანუ ხოტბით. რისთვის განადიდებს ღმერთს? ეფეს. 3:20-21.`

პავლე აღწერდა მორწმუნეებისთვის აღვლენილ თავის ლოცვებს (ეფეს. 3:14-19). ახლა იგი ლოცულობს პირდაპირ და გაძლიერებულად. პავლეს დოქსოლოგია წამოჭრის ორ საკითხს:

1. ხომ არ აღამაღლებს ეს ნაწყვეტი ეკლესიას არასათანადოდ, როცა ქრისტესთან ერთად ერთ მწკრივში აყენებს ფრაზას "მას დიდება ეკლესიაში, ქრისტე იესოში" (ეფეს. 3:21)? თუმცა პავლე ძალიან დიდ ყურადღებას უთმობს ეფესელთა მიმართ წერილში ეკლესიას, ნათელია, რომ ქრისტე ეკლესიის მხსნელია, რადგან ზუსტად ქრისტე მკვიდრობს მორწმუნეთა გულებში (ეფეს. 3:17). პავლე თავის დოქსოლოგიაში ღმერთს განადიდებს ხსნისთვის, რომელიც ეკლესიას შეეთავაზა იესო ქრისტეს მეშვეობით.

2. აღნიშნავს თუ არა ფრაზა "ყველა თაობაში უკუნითი უკუნისამდე" (ეფეს. 3:21) უსასრულო, დედამიწას მიჯაჭვულ ეკლესიის მომავალს, რომლის დროსაც გადაიდება ქრისტეს დაბრუნება? ეფესელთა მიმართ წერილში ჩანს მომავლის მტკიცე მოლოდინი. მაგალითად, ეფეს. 4:30-ში ნახსენებია "გამოსყიდვის დღე". გარდა ამისა, მორწმუნეები განიცდიან უსაზღვრო, ქრისტეს სუვერენულ ძალას "არა მარტო ამ საუკუნეში, არამედ მომავალშიც" (ეფეს. 1:21). პავლეს დოქსოლოგია საჭიროა გადავიკითხოთ როგორც განდიდება ქრისტეს უსასრულო ძალისა, რომელსაც იგი ავლენს მორწმუნეთა გამო.

როცა თვალს გადავავლებთ პავლეს ლოცვის შესახებ მეორე შეტყობინებას (ეფეს. 3:14-21; შეად. ეფეს. 1:15-23), ვხედავთ, რომ პავლე ძალებს მოიპოვებს მამის მსოფლიო მასშტაბისეულ მზრუნველობაში (ეფეს.3:14-15), სულიწმიდის მზადყოფნაში (ეფეს. 3:16), თავად ქრისტეს დახმარებაში (ეფეს.3:17) და ქრისტეს უსაზღვრო სიყვარულის განუზომელობაში (ეფეს.3:18-19). ეს იმდენად ჭეშმარიტია, რომ იგი წარმოგვიდგენს, თუ როგორ აღივსებიან მორწმუნეები "სრული ღვთიური სისავსით" (ეფეს.3:19) და ამ სულიერ რეალიებს განადიდებს ქებაში, არ წყვეტს ღვთის იმ ძალის სიუხვის გამო გაოგნებას, რომელიც წმიდებს აქვთ შემოთავაზებული (ეფეს.3:20-21).

ყოველ ჯერზე, როცა ვგრძნობთ პრობლემების წნეხს, განსაცდელს ან ეჭვს, შეგვიძლია მივმართოთ პავლეს ამ შთამაგონებელ მონათხრობს ლოცვების შესახებ. საპყრობილეში დამწყვდეული მოციქული აღაპყრობს ჩვენს თვალებს ღმერთის მიზნებისა და მადლის დიდებულ ჰორიზონტთან, გვახსენებს, როგორიც არ უნდა იყოს ჩვენი ახლანდელი გარემოებები, ჩვენ ვართ უმაღლესი ღვთიური ჩანაფიქრის მონაწილეები (ეფეს.1:9-10) და მისი ძალა მოქმედებს ჩვენში.

`ღმერთისგან მიღებული რომელი კურთხევებია თქვენთვის განსაკუთრებულად ფასეული? ჩამოაყალიბეთ განსადიდებელი ლოცვა, რათა განადიდოთ ღმერთი მათ გამო.`

