---
title: ქრისტეში რჩეულნი და მიღებულნი
date: 02/07/2023
---

სამადლობელო წერილის ნაწილი, ჩვეულებრივ, გულისხმობს მიღებული ძღვენის ან ძღვენების აღწერას. პავლემ ჩართო ძღვენთა გრძელი სია ეფეს.1:3-14-ში, როცა ღმერთს მადლობას სწირავს სახარების კურთხევისთვის.

პავლე განადიდებს ღმერთს იმის გამო, რომ მან "გვაკურთხა ქრისტეში ყოველგვარი სულიერი კურთხევით" (ეფეს.1:3). ის, რომ კურთხევები სულიერია (ბერძნ. პნეუმატიკოს), ვარაუდობს, რომ ისინი მოდის სულის (პნეუმა) მეშვეობით, რაზეც მიგვითითებს პავლეს კურთხევების დასასრული, სადაც განდიდებულია სულიწმიდის ქმედება მორწმუნეთა ცხოვრებაში (ეფეს.1:13-14).

ეფეს.1:3-6 შეიცავს შთამაგონებელ სიტყვებს იმის შესახებ, თუ როგორ გვხედავს ღმერთი ქრისტეში. სამყაროს შექმნამდე ღმერთმა ამოგვარჩია ქრისტეში და განსაზღვრა, რომ უნდა ვიდგეთ "წმინდანი და უბიწონი" მის თანდასწრებაში (ეფეს. 1:4; შეადარეთ ეფეს.5:27) რაკი ვართ უძვირფასესი ძეები და ასულები როგორც შექმნის, ასევე ქრისტეში დახსნის წყალობით (იხ. ეფეს.1:5). ჯერ კიდევ მანამ, სანამ მზე გამობრწყინდებოდა, უფლის გეგმას წარმოადგენდა, რომ მიღებულნი ვიქნებით "თავის საყვარელში" (ეფეს.1:6). სხვა სიტყვებით, უფლის განზრახვა ჩვენთან დაკავშირებით არის ის, რომ გადავრჩეთ. გადარჩენას ვკარგავთ მხოლოდ საკუთარი ცოდვილი არჩევანის გამო.

`რა იდეას გადმოგვცემენ ფრაზები "ცათა შინა" და "ზეცაში"? იხ. ეფეს. 1:3, 20; 2:6; 3:10, 15; 4:10; 6:9, 12.`

ეფესელთა მიმართ წერილში ფრაზები "ცათა შინა" და "ზეცაში" მიგვითითებენ ზეცაზე, როგორც ღვთის სუფევის ადგილზე (ეფეს.1:3; 6:9), სულიერი ძალების ადგილმდებარეობაზე (ეფეს.1:10,20-21; 3:10,15; 6:12) და ქრისტეს ამაღლების ადგილზე მამის მარჯვნივ (ეფეს. 1:20). აწმყოში მორწმუნეებს ხელმისაწვდომობა აქვთ ამ "ზეცასთან" როგორც ადგილთან, სადაც ქრისტეს მეშვეობით შემოთავაზებული აქვთ სულიერი კურთხევები (ეფეს.1:3; 2:6). მიუხედავად იმისა, რომ "ზეცა" კურთხევის ადგილად იქცა მორწმუნეთათვის, ის მაინც რჩება დაპირისპირების ადგილად ბოროტ ძალებთან, რომლებიც დაობენ ქრისტეს ბატონობის თაობაზე (ეფეს. 3:10; 6:12).

`იმსჯელეთ ეფეს. 1:4-ის შესახებ, სადაც ნათქვამია, რომ რჩეულნი ვართ მასში, ქრისტეში, "სოფლის შექმნამდე". რას ნიშნავს ეს? როგორ ვლინდება ამაში ღვთის სიყვარული ჩვენ მიმართ და მისი სურვილი გადაგვარჩინოს?`