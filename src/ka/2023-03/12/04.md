---
title: დიადი ბრძოლა პავლეს წერილებში
date: 12/09/2023
---

წაიკითხეთ რომ. 13:11-14, 1თეს. 5:6-8 და 2კორ. 10:3-6. როგორ შეეფარდება ეს ტექსტები ეფეს. 6:10-20-ს? როგორ ფიქრობთ, რატომ გამოიყენებს პავლე ასეთ სახეებს? 

პავლე ხშირად გამოიყენებს თავის წერილებში საბრძოლო ენასა და სახეებს, რითაც მოუწოდებს მორწმუნეებს მიბაძონ მხედართა სამაგალითო ქცევას. იმ დროს, როცა ეფეს. 6:10-20 წარმოადგენს ნაწყვეტს, სადაც ბრძოლის სახე ყველაზე სრულად არის წარმოჩენილი, საბრძოლო ენა არის სახარებისეული ისტორიის წარდგენის პავლეს ერთ-ერთი ძირითადი საშუალება. "მთავრობათა და ხელმწიფებათა" (კოლ.2:15) დამარცხებით ჯვარზე, ამაღლებული ქრისტე ახლა იმკის ამ გამარჯვების ნაყოფებს, რაკი ამ ძალებზე ამაღლებული უფლის მდგომარეობაში იმყოფება (ფილიპ. 2:9-11). როცა ამ სამყაროს ბრძოლაში თავის მიმდევრებს მოუწოდებს ქრისტე მეომართა რიგებში, მას ეს ჯარი მიჰყავს დიდებული გამარჯვების დღის ნათელთან (1კორ. 15:54-58; 2თეს. 2:8; რომ. 16:20). პავლეს მიერ სამხედრო სიმბოლიკის გამოყენებაზე მსჯელობისას, ვხედავთ, რომ მას კონფლიქტი სიკეთესა და ბოროტებას შორის ესმის, როგორც "გაჭიანურებული ომი სამყაროში: ბრძოლა ორ ჯარს შორის, რომლებიც უპირისპირდებიან ერთმანეთს საუკუნეების განმავლობაში, სანამ ერთ-ერთი მათგანი არ გაიმარჯვებს უკანასკნელ დაპირისპირებაში" (Peter Macky, St. Paul’s Cosmic War Myth: A Military Version of the Gospel, p. 1).

პავლეს მიერ ნახსენები სამყაროს ომი ასევე წარმოადგენს ეფესელთა მიმართ წერილის ნაწილს. პავლე თავის მოწოდებაში შეიმოსონ ღვთის საჭურველი (ეფეს. 6:10-20) აერთიანებს კოსმიური კონფლიქტის ელემენტებს ღმერთის მიერ მორწმუნეთა დაჯილდოება დიადი "ძალით" (ეფეს.1:18-20; 3:16,20); ქრისტეს გამარჯვება და ამაღლება ძალებზე (ეფეს.1:20-23); მორწმუნეები, როგორც აღმდგარი მეომრები, ოდესღაც სულიერად მკვდრები, მაგრამ ახლა დაჯილდოებულნი არიან ძალით იმის წყალობით, რომ გაერთიანებულნი არიან ამაღლებულ ქრისტესთან და უნარი შესწევთ იბრძოლონ თავიანთი ყოფილი ბატონის, ბოროტი ძალების თავადის, წინააღმდეგ (ეფეს.3:10); ფსალმუნის 67:19 გამოყენება გამარჯვებული ქრისტეს, ღვთაებრივი მეომრის, გამოსასახულებლად (ეფეს.4:7-11); და მოწოდება მორწმუნეებს "შეიმოსონ" ახალი კაცი (ეფეს.4:20-24). მოწოდებულნი ვართ შევიმოსოთ ღვთის "საჭურველი", კარგად ვართ მომზადებულნი დიადი ბრძოლის ცენტრალური როლის გასაგებად, მაგრამ, გარდა ამისა, მტკიცედ უნდა ვიყოთ დარწმუნებულნი იმაში, რომ მონაწილეობას ვიღებთ ქრისტეს საბოლოო გამარჯვებაში.

`პირადად თქვენ როგორც გამოსცადეთ არა მხოლოდ ამ სამყაროს ბრძოლის რეალობა, არამედ გამარჯვებაც, რისი იმედიც შეგვიძლია გვქონდეს იესოში? რატომ არის ჩვენი იმედისთვის და გამოცდილებისთვის ასეთი მნიშვნელოვანი ვაცნობიერებდეთ მის გამარჯვებებს, რომლებიც ჩვენთვის მოიმოქმედა?`