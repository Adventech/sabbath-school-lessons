---
title: რწმენის ერთიანობა
date: 27/09/2023
---

`ეფესელთა 4-ში პავლე ქრისტიანთა ყურადღებას ამახვილებს ერთიანობის მნიშვნელოვნებაზე. რატომ აქვს ერთიანობას ქრისტიანის ცხოვრებასა და ეკლესიაში ამხელა მნიშვნელობა?`

ეფეს. 4 იწყება და მთავრდება მოწოდებებით ვიზრუნოთ ერთმანეთზე, როგორც ეკლესიის წევრებზე (ეფეს. 4:1-3,32). ამ მოწოდებებს შორის პავლე გადამწყვეტად მხარს უჭერს იდეას, რომ ერთიანობა უნდა შევინარჩუნოთ ეკლესიაში. იგი იწყებს შვიდი "ერთეულის" ჩამოთვლას: ერთი სხეული, ერთი სული, ერთი სასო, ერთი უფალი (იესო ქრისტე), ერთი რწმენა, ერთი ნათლისღება, ერთი ღმერთი და მამა (ეფეს. 4:4-6). ჩვენ დაკავშირებულნი ვართ ამ სულიერ რეალიებთან. ჩვენ სინამდვილეში, ერთიანნი ვართ.

თუმცა, ერთიანობა ღმერთის საზრუნავია, მაგრამ იგი ჩვენს ძალისხმევასაც მოითხოვს. ამიტომ  ყოველთვის უნდა "ვეცადოთ შევინარჩუნოთ სულის  ერთობა"  (ეფეს. 4:3). ერთ-ერთი საშუალება, რისი გაკეთებას ყველას შეუძლია, არის, იყო ქრისტეს სხეულის მოქმედი "წევრი" (ეფეს. 4:7-16). სხეულის თითოეული ნაწილი რაღაცით არის დაჯილდოებული და თავისი წვლილი უნდა შეიტანოს მის ჯანმრთელობაში (ეფეს. 4:7,16). და ყველა მხარდაჭერას უნდა გრძნობდეს მოციქულთა, წინასწარმეტყველთა, მახარობელთა, ხუცესთა და მასწავლებელთა მხრიდან (ეფეს. 4:11, 12). ისინი იოგებისა და მყესების მსგავსად, ასრულებენ გამაერთიანებელ ფუნქციას და ყველას გვეხმარება გავიზარდოთ ქრისტეში (ეფეს.4:13,15).

ამავდროულად, პავლემ თქვა: "რათა აღარ ვიყოთ ბავშვები, რომელთაც არყევს და იტაცებს მოძღვრების ყოველგვარი ქარი ადამიანთა ცბიერებით, ცდუნების მზაკვრული ხელოვნებით" (ეფეს. 4:14). ეს სიტყვები ნათლად მიგვითითებს იმაზე, რომ ადრეული ეკლესია გადაეყარა გარკვეული სახის შინაგან ბრძოლას "ადამიანთა ცბიერების" გამო.

როცა პავლე გადადის თავისი უკანასკნელი მოწოდებისკენ: "მაგრამ იყავით კეთილნი ერთიმეორის მიმართ, თანაუგრძნეთ და მიუტევეთ ერთმანეთს" (ეფეს.4:32), იგი მოუწოდებს მორწმუნეებს თავი აარიდონ თავიანთ გულქვაობას (ეფეს. 4:17-24) და თავი შეიკავონ რისხვისა და უხეში გამონათქვამებისგან, ეს გამოხატულებანი ჩაანაცვლონ მეტყველებით, რომელიც აღავსებს და ანიჭებს მადლს (ეფეს. 4:25-31).

ერთიანობის შესახებ ეს თავი საკმაოდ ადვილად იკითხება, თუკი ყველაფერი დალაგებულია. უფრო რთული და უფრო მნიშვნელოვანია მისი წაკითხვა, როცა გარკვეულ კონფლიქტში აღმოვჩნდებით. გახსოვთ თუ არა დღეს, რომ უნდა შევინარჩუნოთ ქრისტეს სხეულის ერთიანობა, რის გამოც იგი მოკვდა?

`რა საშუალებებით შეგვიძლია შევიტანოთ ჩვენი წვლილი ჩვენი ეკლესიის ერთიანობაში, როგორც ადგილობრივ, ასევე მსოფლიო დონეზე? რატომ არის ასეთი მნიშვნელოვანი, რომ გავაკეთოთ ყველაფერი, რაც ჩვენს ძალებშია?`