---
title: პავლე, მახარობელი ეფესოში
date: 25/06/2023
---

`რას აკეთებდა პავლე ეფესოში თავისი პირველი ჩასვლის დროს მეორე მისიონერული მოგზაურობის დასასრულს? იხ. საქმე. 18:18-21.`

ეფესო წარმოადგენდა რომის იმპერიის ერთ-ერთ უმსხვილეს ქალაქს, სადაც მოსახლეობა, დაახლოებით, 250000 ადამიანს შეადგენდა. იგი იყო იმპერიის ერთ-ერთი უმდიდრესი პროვინციის, აზიის დედაქალაქი, რომელიც მოიცავდა უდიდეს ნაწილს იმისა, რასაც დღეს ვუწოდებთ მცირე აზიას (თურქეთის ცენტრალური ნაწილი). პავლეს დროში პროვინცია ზრდისა და აყვავების პერიოდში იმყოფებოდა. გარდა იმისა, რომ ეფესო წარმოადგენდა საპორტო ქალაქს, იგი ასევე მდებარეობდა უმნიშვნელოვანესი სახმელეთო გზების გზაჯვარედინზე. იმ დროს, როცა ქალაქში ადამიანები ეთაყვანებოდნენ მრავალ ღვთაებას, ქალღმერთი არტემისი ითვლებოდა ქალაქის მფარველად და უზენაეს ქალღმერთად. სამოქალაქო ცერემონიების, სპორტული თამაშებისა და ყოველწლიური  დღესასწაულების  ცენტრალურ   ყურადღებას მისი თაყვანისცემა წარმოადგენდა (რომაელები არტემისს უწოდებდნენ დიანას; იხ. საქმე. 19:24,35).

მოგვიანებით პავლე უბრუნდება ეფესოს თავისი მესამე მისიონერული მოგზაურობის დროს (საქმე.19:1-12) და რჩება იქ "სამ წელიწადს" (საქმე.20:31). მოციქული დიდ დროს უძღვნის ეფესოში მსახურებას, რაკი განიზრახავს განამყაროს იქ ქრისტიანობა.

`რა უჩვეულო მოვლენის გამო მოხდა ისე, რომ ეფესოში ერთდროულად პატივს სცემდნენ "უფალ იესოს" სახელსაც?`

იხ. საქმე. 19:13-20.

ლუკა გვიყვება არაჩვეულებრივ ისტორიას შვიდ მოხეტიალე სულით  შემლოცველ  იუდეველზე,  რომლებიც  იმ დროს ქალაქში იმყოფებოდნენ. თავიანთ შელოცვებში მათ დაიწყეს იესოსა და პავლეს სახელების გამოყენება, მაგრამ ეს მათ სავალალო გამოცდილებად შემოუბრუნდათ (საქმე. 19:13-16). როცა ამ შემთხვევის შესახებ ამბები გავრცელდა ქალაქის ქუჩებში, "თავზარი დაეცა ყველას და განდიდდა უფალ იესოს სახელი" (საქმე. 19:17). ამ მოვლენამ დიდი ზეგავლენა მოახდინა ზოგიერთ მათგანზე, ვინც უკვე იყო მორწმუნე; მათ სახალხოდ დაწვეს თავიანთი ძვირადღირებული წიგნები ჯადოსნური შელოცვებით,

"აღრიცხეს მათი ფასი და ორმოცდაათი ათასი ვერცხლი აღმოჩნდა" (საქმე. 19:19). ქალაქის სხვა მაცხოვრებლებთან ერთად მორწმუნეებმა გაიგეს, რომ იესოს თაყვანისცემა არ უნდა შეერიოს რაიმეს ან ვინმეს მიმართ თაყვანისცემას.

`რას ნიშნავდა ქალაქის მაცხოვრებლებისთვის საკუთარი წიგნების, თანაც ასეთი ძვირადღირებულის, დაწვა? რას გვეუბნება ეს უფლის მიმართ სრული ერთგულების შესახებ?`