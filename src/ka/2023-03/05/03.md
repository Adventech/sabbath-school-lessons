---
title: "შერიგება: ღვთის ძღვენი ჯვარზე"
date: 24/07/2023
---
"ვინაიდან ის არის ჩვენი მშვიდობა, რომელმაც ორი ერთად აქცია და დაანგრია მათ შუა მდგარი ზღუდე. გააუქმა მტრობა თავისი ხორცით... ერთ სხეულში ორივე შეერიგებინა ღმერთთან ჯვრის მეშვეობით" (ეფეს. 2:14-16).

`როგორ აღწერს პავლე ჯვარს და ქრისტეს საქმიანობის ზეგავლენას ყოველ შემდგომ მოყვანილ ნაწყვეტში? როგორ შეაჯამებდით იმას, რომ პავლე საუბრობს ჯვარზე და იმაზე, თუ როგორ გარდაქმნის იგი ჩვენს ურთიერთობებს? (იხ. ეფეს. 1:7, 8; 2:13, 14, 16; 4:32; 5:2, 25).`

ამ კვირის ნაწყვეტის, ეფეს.2:11-22-ის, კონტექსტში, ჯვარი მორწმუნეს ანიჭებს სამ უდიდეს უპირატესობას: 1) წარმართები, რომლებიც "შორს მყოფნი" იყვნენ ღმერთისგან და მისი ხალხისგან, "ახლობლები" (ეფეს.2:13) გახდნენ ორივესთვის, რაკი ახლა ღვთის ძეები და ასულები, მორწმუნე ებრაელების დები და ძმები არიან (ეფეს.2:19); 2) თავად "მტრობა" (ბერძნ. ეჰტრან, "მტრობა" ენათესავება სიტყვას ეჰტროს "მტერი") მორწმუნე ებრაელებსა და წარმართებს შორის "მოკვდინდება" (ეფეს.2:16). ქრისტეს ჯვარი აქარწყლებს იმას, რაც ეჩვენებოდათ მტრობისა და ომის მუდმივ მდგომარეობად, რომლის დროსაც ებრაელები და წარმართები მოსისხლე მტრები იყვნენ (ეფეს. 2:17); 3) მტრობას ენაცვლება შერიგება. ქრისტეს მიზანს წარმოადგენდა "ერთ სხეულში ორივე შეერიგებინა ღმერთთან ჯვრის მეშვეობით მტრობის მოკვდინებით მასში" (ეფეს.2:16 შეად. კოლ.1:19-22).

როგორ გამოიყურება შერიგება? როგორია იყო შერიგებული? წარმოიდგინეთ დედასა და ქალიშვილს შორის ძლიერი გაუცხოება, რომელიც ვითარდებოდა მრავალი წლის განმავლობაში. წარმოიდგინეთ, რომ ეს უნდობლობა ერწყმის მადლისა და პატიების ტალღას და მიჰყავს მათ შორის შემდგომ გაერთიანებასთან. ეს არის შერიგება. შერიგება მაშინ ხდება, როცა ეკლესიის ერთი წევრი გვერდზე გადადებს ყველაფერს, რაც სხვასთან აშორებს და ეკლესიის სხვა წევრს აღიარებს საყვარელ დად ან ძმად. შერიგება არ არის ტექნიკური ან იურიდიული ტერმინი, არამედ პიროვნებათშორისი, რომელიც აღნიშნავს დაშლილი ურთიერთობების აღდგენას. პავლე დარწმუნებულია, რომ ქრისტეს სიკვდილი ჯვარზე ზემოქმედებს არა მხოლოდ ცალკეულ ადამიანთა ურთიერთობებზე, არამედ ადამიანთა ჯგუფებს შორისაც. იგი ვარაუდობს, რომ ჯვარი იჭრება ჩვენს ცხოვრებაში და ანადგურებს ჩვენს დაყოფას, აქარწყლებს ჩვენს კამათებს და აახლებს ერთმანეთის მიმართ ჩვენს ურთიერთობებსა და გაგებას.

`შესაძლებელია, გჭირდებათ ვინმესთან შერიგება. როგორ შეგიძლიათ გამოიყენოთ აქ მოყვანილი პრინციპები, რომ შერიგდეთ? რა გიშლით ხელს ამის გაკეთებაში?`

