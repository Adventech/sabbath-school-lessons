---
title: გააცოცხლა, აღადგინა და აღამაღლა ქრისტესთან ერთად
date: 18/07/2023
---

"მაგრამ წყალობით მდიდარმა ღმერთმა თავისი დიდი სიყვარულით, რომლითაც ჩვენ შეგვიყვარა" (ეფეს.2:4). აქ, რაკი პავლე გამოიყენებს კავშირს "მაგრამ" და სიტყვას "ღმერთი", იგი გადადის თავის მსმენელთა წარსული ცხოვრების შესახებ სევდიანი თხრობიდან (იხ. ეფეს.2:1-3) ახალ, იმედით აღსავსე რეალიებთან, რომელიც ახასიათებს მათ ცხოვრებას, როგორც მორწმუნისას (იხ. ეფეს.2:4-10).

`რა გაგებით მონაწილეობენ მორწმუნეები ქრისტეს აღდგომაში, ამაღლებასა და განდიდებაში? როდის ხდება ეს მონაწილეობა? იხ. ეფეს. 2:6-7.`

აღვნიშნეთ, რომ ეფესელთა მიმართ წერილი არის წერილი, სადაც ძალიან ბევრია ნათქვამი ქრისტეზე და ხაზი ესმევა მასთან მორწმუნეთა ერთიანობას. ეფეს. 2:5, 6-ში პავლე ავითარებს ამ თემას სამი ზმნის გამოყენებით, რათა გამოააშკარაოს საოცარი ჭეშმარიტება იმის შესახებ, რომ ღმერთის განზრახვით მორწმუნეები მონაწილეობას იღებენ ხსნის ისტორიის მნიშვნელოვან მოვლენებში, რომლებიც ყურადღებას იესოზე ამახვილებენ.

მორწმუნეები: 1) აღმდგარნი არიან ქრისტესთან ერთად; ამაღლებულნი არიან ქრისტესთან ერთად (სავარაუდოდ, პავლე აღნიშნავს მორწმუნეთა თანამონაწილეობას ქრისტეს ზეცად ამაღლებაში); 3) ქრისტესთან ერთად ადიან ტახტზე "ზეცაში", რაც ნიშნავს, რომ მორწმუნეები აცნობიერებენ სამყაროს ტახტზე ქრისტეს გამეფების რეალურობას. ისინი განდიდებულნი არიან იესოსთან ერთად.

რომ შევაფასოთ პავლეს არგუმენტების სიძლიერე, უნდა მივმართოთ ეფეს. 1:19-23-ს და გავიხსენოთ, რომ თავის სიკვდილში, აღდგომაში, ამაღლებასა და ტახტზე ასვლაში ქრისტე იმარჯვებს ყველა ბოროტ  სულიერ ძალაზე,  მათზე, რომლებიც ოდესღაც ბატონობდნენ მორწმუნეთა ცხოვრებაში. იესოს აღდგომაში, ამაღლებასა და ტახტზე ასვლაში ეს ძალები, მიუხედავად იმისა, რომ ჯერ კიდევ მოქმედნი არიან და საფრთხეს უქმნიან კაცობირობის არსებობას, სრულად დაითრგუნნენ. სამყარო შეიცვალა. რეალობა შეიცვალა. მორწმუნეები ამ მოვლენების უბრალო მაყურებლები კი არ არიან, არამედ თანამონაწილეებიც. ის, რომ აღვდექით, ავმაღლდით და ტახტზე ავედით იესოსთან ერთად, მთელ რიგ ახალ შესაძლებლობებს გვიხსნის. უფლება მივიღეთ გადავიდეთ ბოროტი ძალებით გაბატონებული ცხოვრებიდან ქრისტეში სულიერი სიუხვისა და ძალის ცხოვრებაში (2ტიმ. 1:7).

`"ვინაიდან ღმერთმა ჩვენ მოგვცა არა სიმხდალის სული, არამედ ძალის, სიყვარულისა და თავშეკავების" (2ტიმ. 1:7). როგორ გვეხმარება დღევანდელ დღეს განხილული ტექსტები გავაცნობიეროთ, თუ რის შესახებ წერს აქ პავლე?`