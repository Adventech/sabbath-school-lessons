---
title: ოდესღაც მკვდრები და სატანის მიერ დატყვევებულნი 
date: 16/07/2023
---

`წაიკითხეთ ეფეს. 2:1-10. პავლეს სიტყვების თანახმად, რამოიმოქმედა იესომ ჩვენთვის?`

პავლემ უკვე აღწერა ხსნა, რომელიც მიეცათ ქრისტიანებს (ეფეს. 1:3-14, 15-23) და მოკლედ გადმოსცა ეფესელი მორწმუნეების ისტორია (ეფეს. 1:13). ეფეს. 2:1-10-ში პავლე ახლა უფრო დაწვრილებით, უფრო პირადად აღწერს მათი ღვთისკენ მოქცევის ისტორიას. იგი უპირისპირებს ერთმანეთს მათ წარსულს, ცოდვილ არსებობას (ეფეს.2:1-3) და ღვთის გადარჩენის კურთხევებს, რასაც იგი გამოხატავას, როგორც მონაწილეობას აღდგომაში, ამაღლებასა და ქრისტეს განდიდებაში (ეფეს.2:4-7). იგი საზეიმოდ აცხადებს, რომ ამ გადარჩენის საფუძველი მდგომარეობს მადლსა და ღმერთის შემოქმედებით საქმიანობაში (ეფეს. 2:8-10).

ნაწყვეტის ეს სამი ნაწილი მოკლედ არის ჩამოყალიბებული ეფეს. 2:5-ში: 1) "ჩვენ, დანაშაულთა გამო მკვდრები"; 2) [ღმერთმა] "გაგვაცოცხლა ქრისტესთან ერთად"; 3) "მადლითა ხართ დახსნილნი".

`როგორ თვლით, პავლეს სიტყვების თანახმად, რატომ არის ადამიანი ქრისტეს გარეშე "მკვდარი" (ეფეს. 2:5)?`

ეფეს. 2:1, 2-ში პავლე აღნიშნავს თავის მსმენელთა არსებობის სამწუხარო რეალობას  ქრისტესკენ  მოქცევამდე. იგი მიუთითებს იმაზე, რომ ისინი იყვნენ სულიერად მკვდრები, სჩადიოდნენ დანაშაულს და ცოდვებს. ეს იყო მათი ჩვეულებრივი ცხოვრების სტილი (ეფეს.2:1), რადგან იმყოფებოდნენ სატანის ძალაუფლებაში (ეფეს.2:2). რადგან პავლე სწერს ცოცხალ ადამიანებს, იგი უწოდებს მათ "მკვდრებს" მეტაფორულად (შეად. ეფეს.5:14). მაგრამ მათი მდგომარეობა ქრისტესკენ მოქცევამდე, სინამდვილეშიც, მეტად სავალალო იყო, რადგან დაშორებულნი იყვნენ ღმერთისგან სიცოცხლის წყაროსგან (კოლ.2:13 შეად. რომ. 5:17; 6:23).

როცა პავლე მსჯელობს თავის მსმენელთა წარსულ ცხოვრებაზე, იგი გამოყოფს ორ გარეგან ძალას, რომლებიც ბატონობდნენ მათზე. პირველი მათგანია "ამ სოფლის ჟამისამებრ" (ეფეს. 2:2) ეფესოს იმ მაცხოვრებელთა უმრავლესობის წეს-ჩვეულებები და ქცევები, რომლებიც წინაღუდგებოდნენ ღმერთს.

მეორე გარეგანი ძალა, რომელიც ბატონობდა მათ წარსულ ცხოვრებაში, არის სატანა. იგი წარმოდგენილია როგორც მთავარი და სული. "ჰაერის ძალთა მთავარი" (ეფეს. 2:2), რადგან "ჰაერი" (ან "ზეციური") განისაზღვრება როგორც ზებუნებრივ ძალთა, მათ შორის, ბოროტ ძალთა (შეად. ეფეს.1:3; 3:10; 6:12) ადგილმდებარეობად. გარდა ამისა, იგი აქტიურად მოქმედებს მიწაზეც, რადგან იგი არის "სული, ამჟამად ურჩ შვილებში რომ მოქმედებს" (ეფეს. 2:2: შეად. "ადამიანებში, ღმერთს რომ ეწინააღმდეგებიან", სხვა თარგმანი).

`რას გვამცნობენ ეს მუხლები დიადი ბრძოლის რეალურობის შესახებ? და როგორ შეგვიძლია მოვიპოვოთ სიმშვიდე და იმედი ცოდნაში, რომ იესომ გაიმარჯვა და შეგვიძლია ვიყოთ მისი გამარჯვების თანაზიარნი?`