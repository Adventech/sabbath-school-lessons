---
title: დახსნილნი ვართ ღვთის მიერ
date: 20/07/2023
---

`კიდევ ერთხელ წაიკითხეთ ეფეს. 2:1-10 და ყურადღება გაამახვილეთ 8-10 მუხლებზე. რას უსვამს ხაზს პავლე, როცა ნაწყვეტს ასრულებს?`

ეფეს. 2:1-3-ში პავლე ხაზს უსვამს, რომ ეფესელი მორწმუნეების გადარჩენა არ ხდება მათი უაღრესად ზნეობრივი საქციელის ან დადებითი თვისებების გამო. ისტორია იმით იწყება, რომ ისინი სულიერად მკვდრები არიან. თავად მათში არ არსებობს ფასეულობა (ეფეს.2:1). ისინი ბოლომდე დაამარცხა ცოდვამ (ეფეს.2:1). მათ ამოძრავებთ თავად სატანა და საკუთარი ხორციელი გულისთქმები და ცდომილებები (ეფეს.2:2-3).

გაუცნობიერებლად იმყოფებიან იმაზე უარეს მდგომარეობაში, ვიდრე ის, ვისშიც არ არსებობს სულიერი ცხოვრება. მთელ კაცობრიობასთან ერთად ისინი ჭეშმარიტი ღმერთის მტრები არიან და უახლოვდებიან ღვთის სამსჯავროს საბედისწერო დღეს. ისინი "რისხვის შვილები არიან სხვების მსგავსად" (ეფეს.2:3).

მათი გადარჩენა ემყარება არა საკუთარ თვისებებს ან დამსახურებებს, არამედ ღმერთის უსაზღვრო სიყვარულს, რომელსაც ვერ ახსნი, იმის გათვალისწინებით, თუ ვისკენ არის იგი მიმართული. მოწყალებასა და სიყვარულში ღმერთი მოქმედებს მათ გამო იესო ქრისტეში (ეფეს. 2:4), აღადგენს მათ სულიერი სიკვდილისგან. ღვთაებრივი ჩარევის წყალობით ისინი გადიან საოცარ გზას, რომელიც იმეორებს თავად იესოს გზას. აბსოლუტური სულიერი სიკვდილისა და მტანჯველი მონობის სიღრმიდან ისინი აღდგებიან და გადადიან "ზეცაში" და ქრისტესთან ერთად სამყაროს ტახტზე ადიან (ეფეს.2:5-6). ამ ღვთაებრივ ჩარევას არ გააჩნია დროებითი საზღვრები. იგი ფლობს რეალურ, უცვლელ, მარადიულ ძალას, რადგან ღმერთს განზრახული აქვს გამოავლინოს თავისი მადლი მათთან მიმართებაში ქრისტე იესოში მთელი მარადისობის განმავლობაში (ეფეს. 2:7).

ეფეს.2:1-10-ის დასასრულს, 8-10 მუხლებში, პავლე უბრუნდება ამ საკითხს, სურს რა კიდევ ერთხელ განამტკიცოს თავისი შეხედულება: მორწმუნეთა ხსნა არის ღვთის და არა ადამიანთა საქმე. იგი არ მომდინარეობს ჩვენგან, არამედ ეს უფლის ძღვენია. ვერც ერთი ადამიანი ვერ დაიკვეხნის, რომ მიაღწია მას საკუთარი ძალებით (ეფეს.2:8-9). ჩვენ, მორწმუნეები, როცა ვიღებთ მის მადლს, ვიქცევით მისი მადლის თვალსაჩინო მაგალითად. ჩვენ მისი ხელოვნების ნიმუშები ვართ, ღმერთის მიერ შექმნილნი "ქრისტე იესოში" (ეფეს. 2:10).

`რატომ არის ჩვენთვის ასეთი მნიშვნელოვანი გავაცნობიეროთ, რომ ჩვენი ხსნა მომდინარეობს ღმერთისგან და არ ემყარება ჩვენს პირად ფასეულობას ან ძალისხმევას?`