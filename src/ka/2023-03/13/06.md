---
title: ლოცვა ბრძოლის ველზე
date: 21/09/2023
---

ასრულებს რა პავლე თავის საბრძოლო დარიგებას, იგი მოუწოდებს მორწმუნეებს, მეომრების მსგავსად, მონაწილეობა მიიღონ გადამწყვეტ, მუდმივ ლოცვაში "ყველა წმიდისათვის" (ეფეს.6:18) და საკუთარ თავზე, როგორც ბორკილდადებული ელჩი (ეფეს.6:19-20). ლოცვისკენ ეს მოწოდება უნდა განვიხილოთ, როგორც ღვთის სრული საჭურველის გამოყენების ნაწილი, რადგან ძველად საბრძოლო ველზე ღმერთისთვის (ან ღმერთებისთვის) ლოცვაში მიმართვა წარმოადგენდა ჩვეულებრივ მოვლენას.

მოვიყვანოთ ბიბლიური მაგალითი: იახაზიელის მიერ ბრძოლისკენ მოწოდების თანახმად, იოშაფატი შთააგონებს "მთელ იუდასა და იერუსალიმის მცხოვრებთ" პირქვე დამხობოდნენ

"უფლის თაყვანისცემად" (2 ნეშტ.20:18). თუმცა ლოცვა არ წარმოადგენს საჭურველის მეშვიდე ელემენტს, მაგრამ იგი პავლეს საომარი დარიგებისა და საბრძოლო ალეგორიის განუყოფელი ნაწილია.

ორი სამლოცველო სათხოვრიდან პირველში პავლე თავის მსმენელებს სთხოვს მონაწილეობა მიიღონ მხურვალე, გადაუდებელ და განუწყვეტლივ ლოცვაში "ყველა წმიდისათვის" (ეფეს.6:18). თუკი ეკლესიას სურს წარმატებას მიაღწიოს ბოროტ ძალებთან ბრძოლაში, იგი აუცილებლად უნდა გრძნობდეს ღმერთზე დამოკიდებულებას სულიწმიდით შთაგონებული ლოცვის მეშვეობით.

პავლეს მეორე სამლოცველო თხოვნა ეხება თავად მას:

"ჩემთვისაც" (ეფეს.6:19). იგი სთხოვს, რომ ილოცონ მასზე, რომ ღმერთმა მისცეს მას საჭირო უწყება ("რათა მომეცეს სიტყვა"), საჭირო დროს ("ჩემი პირით გაცხადებით ვაუწყო"), სწორი სახით  გადმოცემული  ("გაცხადებით  ვილაპარაკო") და   რომელიც  ყველაზე   მნიშვნელოვან   თემას   ეხება:

"სახარების საიდუმლო" (ეფეს.6:19-20). ეს ფრაზა ეკუთვნის იმას, რასაც შეგვიძლია ვუწოდოთ "გახსნილი საიდუმლო" ღმერთის ჩარევის შესახებ ჩვენი სამყაროს საქმეებში ქრისტეში, სრულყოფილში, რათა გამოესყიდა წარმართები ებრაელებთან ერთად (ეფეს.3:1-13), შექმნა "ერთი ახალი კაცი" (ეფეს.2:15; იხ. აგრეთვე, ეფეს.2:11-22), რაც იქცევა ყოვლისმომცველი განზრახვის ნიშნად "ქრისტეში  მოიყაროს თავი ყოველივემ" (ეფეს. 1:10).

გადახედეთ ახალ აღთქმაში შემდეგ "მოწოდებებს ლოცვისკენ". რომელი მათგანი შთაგაგონებთ ყველაზე მეტად? რატომ? იხ. ლუკ. 18:1-8; ფილიპ. 4:6; კოლ. 4:2; 1თეს. 5:16-18.

რატომ მოუწოდებენ მორწმუნეებს ასე ხშირად მიიღონ მონაწილეობა სერიოზულ, განუწყვეტლივ ლოცვაში? პავლეს საომარი მეტაფორა გვთავაზობს ორ პასუხს: 1) საშიში და რეალურია სულიერი ბრძოლის მუქარა მრავალრიცხოვანი ზებუნებრივი მტრების წინააღმდეგ; 2) სულიერი ძალებისა და გამარჯვებების ღვთის დაპირებები წარმოდგენილია პავლეს საომარი სახეებით (ეფეს. 6:10-17). ჭეშმარიტი, განუწყვეტელი ლოცვა საშუალებას გვაძლევს ყურადღებით მოვუსმინოთ ამ დაპირებებს, ვიხაროთ მათით და ვმადლობდეთ ღმერთს მისი მადლის წყაროსთვის.