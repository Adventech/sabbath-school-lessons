---
title:  რჯული და წინასწარმეტყველნი
date:   13/11/2019
---

   `წაიკითხეთ ნეემ. 9:23-31. რა დაუპირისპირეს ისრაელიანებმა ღმერთის "დიდ წყალობას" (ნეემ. 9:25)`
   
ლოცვა/ქადაგების შემდეგი მონაკვეთი საუბრობს ქანაანში ცხოვრების შესახებ, რადგან ისრაელიანებს ღმერთის მიერ მოცემული საკუთარი მიწა გააჩნდათ. მათ გადაეცა მიწები, ქალაქები, ვენახები და მინდვრები, რომლებიც მზად იყო გამოსაყენებლად, მაგრამ მათ ყველაფერი მიიღეს ისე, თითქოს ისედაც უნდა ჰქონოდათ. ნეემიას 9:25-ში ვკითხულობთ, რომ მათ "ჭამეს და გაძღნენ, და გასუქდნენ". "გასუქდნენ" - ეს არის გამოთქმა, რომელიც ბიბლიაში მხოლოდ რამდენჯერმე გვხვდება (იხ. რჯლ. 32:15; იერ. 5:28) და ყოველთვის უარყოფითი მნიშვნელობა აქვს.
  
   ხალხი შესაძლოა "მიეცა განცხრომას შენი დიდი სიკეთის წყალობით", მაგრამ მათი სიამოვნება ღმერთში კი არ იყო, არამედ იმაში, რაც გააჩნდათ. როგორც ჩანს, ყველაფრის ქონა არ ნიშნავს ღმერთთან ახლო ურთიერთობის ქონას. რაოდენ ხშირად ვფიქრობთ: "ეს ან ის რომ მქონდეს, ნამდვილად ბედნიერი ვიქნებოდი". სამწუხაროდ, ჩვენ ვხედავთ, რომ ღმერთმა ყველაფერი უბოძა ისრაელის ძეებს, მაგრამ ასეთმა "ბედნიერებამ" შეამცირა მათი ერთგულება ღმერთისდამი. ძალიან ხშირად ადვილად ვამახვილებთ ყურადღებას საჩუქრებზე, ვიდრე მასზე, ვინც ეს ყველაფერი მოგვცა. ეს საბედისწერო შეცდომაა!
   
   რა თქმა უნდა, ეს არ ნიშნავს იმას, რომ არ გვაქვს უფლება ბედნიერნი ვიყოთ იმის გამოყენებით, რაც ღმერთმა მოგვცა. მას სურს, რომ გავიხაროთ მისი ძღვენით, მაგრამ ეს სიხარული ღმერთთან ურთიერთობის გარანტია არ არის. სინამდვილეში, თუ სიფრთხილეს არ გამოვიჩენთ, უფლისაგან მიღებული შეიძლება შებრკოლების ლოდად იქცეს ჩვენთვის. 
   
   მოცემულ თავში  ხელმძღვანელები აღიარებენ, თუ რაში არ იყვნენ ღმერთის ერთგულნი. საკუთარი ისტორიის გადახედვისას, მათ კონკრეტულად ჩამოთვალეს მათი, როგორც ერის მიერ ჩადენილი ყველა დანაშაული. ზოგიერთი ასპექტი აქ განსაკუთრებით მნიშვნელოვანია, რადგან ორჯერ მეორდება: (1) ისრაელმა უარყო ღვთის რჯული და (2) დევნიდა წინასწარმეტყველებს. 
   
   სხვა სიტყვებით, მათ გააცნობიერეს, რომ ღმერთის რჯული და წინასწარმეტყველნი მნიშვნელოვანნი არიან არა მხოლოდ მათი, როგორც ერის, არამედ ცალ-ცალკე, თითოეული პიროვნების განვითარებისთვისაც. ლოცვა ხაზს უსვამს ამ დასკვნას და აცხადებს, რომ თუ ადამიანი ასრულებს ღმერთის მცნებებს, ის მათ თანახმად ცხოვრობს (იხ. ნეემ. 9:29; შეადარეთ ლევ. 18:5), ასევე იმასაც, რომ სულიწმიდა საუბრობდა წინასწარმეტყველების მეშვეობით. ღმერთმა თავისი მცნებები ჩვენი ცხოვრების სისავსისთვის მოგვცა, წინასწარმეტყველნი კი თავისი ჭეშმარიტების გასაცხადებლად გამოგვიგზავნა. ჩვენთვის მნიშვნელოვანი საკითხია, თუ როგორ ვიყენებთ ამ ძღვენს.
