---
title:  ქება და თხოვნა
date:   14/11/2019
---

   `წაიკითხეთ ნეემ. 9:32-38. რით სრულდება აღსარების ლოცვა?`
   
ლოცვაში კვლავ განდიდდება ღმერთი იმის გამო, თუ ვინაა ის: დიდი, ძლიერი და საშინელი, აღთქმისა და წყალობის შემნახველი. მლოცველები გულწრფელნი ჩანან ღმერთის მათდამი სიკეთის აღიარებაში. 

  `მათ  ასევე შემოაქვთ თხოვნა, ღმერთთან აღთქმის დადების ფორმით, მსგავსად იმისა, რაც მე-10 თავშია აღწერილი. რა თხოვნაა ეს?`
  
   "ახლა კი, ღმერთო ჩვენო, ღმერთო დიდო, ძლიერო და საშინელო, აღთქმისა და წყალობის შემნახველო, თვალში ნუ გეცოტავება ის გაჭირვება, რაც ჩვენ […] შეგვემთხვა" (ნეემ. 9:32).
   
   საზოგადოებამ ხარკი  უნდა გადაუხადოს ზემდგომ მეფეებს. ყოველი მხრიდან ჩაგვრა სდევს თან ისრაელიანთა პატარა ჯგუფს და ისინი უკვე დაიღალნენ ამისგან. ახლა, ზედიზედ რამდენჯერმე  გადატანილი ტირანიის შემდეგ, მათ განაჩენის შემსუბუქების იმედი აქვთ.
    
   საინტერესოა, რომ ისინი საკუთარ თავს "მონებს" უწოდებენ მას შემდეგ, რაც აღიარეს თავისი ხალხის ორგულობის ფაქტი. ცხადია, მონები ემორჩილებიან საკუთარ ბატონებს. შესაბამისად, ამ ტერმინის გამოყენებაში ნაგულისხმევია, რომ ისინი აცნობიერებენ – მათ უნდა გამოავლინონ უფლისადმი მორჩილება, რასაც მათი მამები არ აკეთებდნენ.  ეს იქცა გამოხატულებად მათი სურვილისა, რომ უერთგულონ უფალს და მის მცნებებს. და როგორც ღმერთის მონები, ისინი ჩარევას და მათი ინტერესების დაცვას სთხოვენ მას. 
   
   ისრაელიანთა საზოგადოება ეზრასა და ნეემიასთან ერთად, თავის ამჟამნდელ  გამოცდილებას აღწერს, როგორც "დიდ გაჭირვებას" (ნეემ. 9:37), რომელიც ეგვიპტეში გადატანილ უბედურებას შეიძლება შეედაროს (ნეემ. 9:9). თავიანთ ლოცვაში ისინი განადიდებენ ღმერთს იმისთვის, რომ მან დაინახა მათი გასაჭირი ეგვიპტეში და მიაქცია მათ ყურადღება. საზოგადოება სთხოვს ღმერთს - ახლაც ისე ჩაერიოს, როგორც მაშინ, მიუხედავად იმისა, რომ მათ ეს არ დაუმსახურებიათ, რადგან არც მეფე, არც მთავარნი, არც მღვდლები, არც წინასწარმეტყველები და არც მამები არ ინარჩუნებდნენ მის ერთგულებას. ამგვარად, იმ იმედით, რომ უფალი დაიცავს მათ, ისინი მხოლოდ ღვთის წყალობასა და გულმოწყალებას ენდობიან საკუთარი თავისა და წინაპრების საქმეთა ნაცვლად. 
   
`წაიკითხეთ რომ. 5:6-8. როგორ ასახავს ეს მუხლები იმას, რასაც სთხოვდნენ ისრაელიანები ღმერთს? რა ნუგეში შეგვიძლია მივიღოთ რომაელთა მიმართ წერილში ჩაწერილი პავლეს ამ  სიტყვებიდან?`

