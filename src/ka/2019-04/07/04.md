---
title:  წარსულის გაკვეთილები
date:   12/11/2019
---

  `წაიკითხეთ ნეემია 9:9-22. როგორ განსხვავდება ლოცვის მეორე ნაწილი პირველისაგან?`
  
თავისი ერთგულების გამო ღმერთის განდიდებიდან ლოცვის თემა გადადის ისრაელიანთა ღალატის ისტორიაზე ეგვიპტეში ყოფნისა  და უდაბნოში ხეტიალის დროს. მასში აღწერილია ყველაფერი, რაც ღმერთმა უბოძა ისრაელიანებს, მაგრამ, სამწუხაროდ, "მამებმა" ამ საჩუქრებს სიამაყით, სიჯიუტითა და ღმერთის გულმოწყალე ქმედებათა უგულებელყოფით უპასუხეს. 

   ადამიანის ცოდვიანობის და ღვთისადმი ნამდვილი ერთგულების ნაკლებობის აღიარება მნიშვნელოვანი ნაბიჯია აღსარებასა და მონანიებაში.  და მიუხედავად იმისა, რომ ეს მუხლები ძალიან დიდი ხნის წინ მცხოვრები ადამიანების შესახებ საუბრობს, ვერავინ უარყოფს, რომ თითოეულ ჩვენგანს ისეთივე პრობლემები აქვს, როგორიც მათ ჰქონდათ.
   
   ცხადია, სახარება ჩვენც ისევე გვეძლევა დღეს, როგორც მათთვის ჟღერდა ეს კეთილი უწყება. ცოდვების აღიარება ვერ გადაგვარჩენს, მხოლოდ ქრისტეს მსხვერპლს შეუძლია ჩვენი დახსნა. აღსარებასა და მონანიებას ცენტრალური ადგილი უჭირავს ჩვენს აღიარებაში, რომ მხოლოდ ქრისტეს მეშვეობით შეგვიძლია ვიყოთ გამართლებულნი. "როდესაც მონანიებითა და რწმენით ვიღებთ ქრისტეს ჩვენს მხსნელად, უფალი მოგვიტევებს ცოდვებს და აუქმებს რჯულის დარღვევისათვის განწესებულ სასჯელს. მაშინ ცოდვილი მართალ ადამიანად წარსდგება ღმერთის წინაშე; ზეცამ მიიღო ის და სულის მეშვეობით ის ესაუბრება მამასა და ძეს" (ე. უაითი, რჩეული უწყებანი, წიგნი მე-3, გვ.191).
   
   ამავე დროს, რადგანაც მისი სახიერება გვიბიძგებს ცოდვების აღიარებისა და მონანიებისკენ, ღვთის შეწევნით, ჩვენ უნდა მივატოვოთ ისინი. 
  
   არსი ის არის, რომ ისრაელი ჯიუტი იყო, ღმერთი კი მოსიყვარულე. იმის ცოდნა, თუ რა მოიმოქმედა ღმერთმა ისრაელიანთათვის, გვარწმუნებს - რაკი ღმერთი ამდენს აკეთებდა წარსულში, ის მომავალშიც განაგრძობს მათზე ზრუნვას. აი, რატომ არის მნიშვნელოვანი, რომ ადამიანებს ყოველთვის ახსოვდეთ როგორ მოქმედებდა ღმერთი წარსულში. როგორც კი ამას ივიწყებდნენ, მაშინვე აწყდებოდნენ უბედურებას. 
   
`გაიხსენეთ ის დრო, როდესაც დარწმუნებული იყავით, რომ ღმერთი მონაწილეობს თქვენს ცხოვრებაში. რამ შეიძლება განუგეშოთ, როდესაც სირთულეები და განსაცდელი გაჩნდება? როგორ ვისწავლოთ გვჯეროდეს ღვთის სახიერების განსაცდელებში, პრობლემებში და როდესაც მომავლის შიში გვაქვს?`
