---
title:  '"დიდი  საქმის" შესრულება'
date:   24/10/2019
---

`წაიკითხეთ  ნეემ. 6:1-13. რატომ  განიხილავს  ნეემია  იერუსალიმში  მიმდინარე  სამუშაოებს "დიდ  საქმედ"? ნეემ. 6:3. რითი  ცდილობდნენ  მის  შეჩერებას?`

მე-6 თავში  აღწერილია  ნეემიას  მოკვლის  რამდენიმე  მცდელობა. სანბალატი  და  გეშემი  განაგრძობდნენ  ნეემიასთვის  წერილების  გაგზავნას, შეკრებაზე  მოპატიჟებას  იმიზეზებდნენ  და  მათთან  შეხვედრას  აიძულებდნენ. შეხვედრა  ონოს  ხეობაში, ანუ  მტრის  ტერიტორიაზე  იგეგმებოდა, რაც  ნათელს  ჰფენდა  მოწვევის  რეალურ  განზრახვას. სანბალატი, ტობია  და  გეშემი  ხედავდნენ  შესაძლებლობებს, რომლებიც  მათ  მხოლოდ  იქამდე  ექნებოდათ, ვიდრე  კედელი  ბოლომდე  არ  აშენდებოდა  და  კარიბჭე  არ  ჩაიკეტებოდა. ღია  შეტევაზე  გადასვლას  მტრები  ვერ  შეძლებდნენ, რადგან  ებრაელებს  სპარსეთის  მეფე  იცავდა. მაგრამ  თუ  მათ  ხელმძღვანელს  მოიცილებდნენ  თავიდან, მაშინ  შეძლებენ, რომ  წინ  აღუდგნენ  და  სამუდამოდ  შეაჩერონ  მშენებლობა. ისინი  არ  ნებდებიან. ისინი  მაშინაც  კი  ცდილობენ  თავისას, როდესაც  ნეემია  საერთოდ  არ  პასუხობს  მათ. ნეემიასთვის  ალბათ  ძალიან  უსიამოვნო  იყო  ყოველ  ნაბიჯზე  წინააღმდეგობასთან  ბრძოლა. ის  მტკიცედ  პასუხობს  მათ: "დიდ  საქმეს  ვაკეთებ" (ნეემ. 6:3).

ნეემია  მეფის  ღვინისმწდე  და  მისი  მრჩეველი  იყო, რაც  ადამიანის  საზომით  იმ  დროისათვის  საპატიო  და  ერთ-ერთ  ყველაზე  მაღალ  თანამდებობად  ითვლებოდა. რა  არის  ამასთან  შედარებით  ნანგრევებში  მოყოლილი  იმ  ქალაქის  აღდგენა, რომელიც  მაშინდელი  სამყაროსთვის  არაფერს  წარმოადგენდა? სამართლიანია  თუ  არა, რომ  ნეემია  ამას  დიდ  საქმეს  უწოდებს? ნეემიას "დიდად" და  მნიშვნელოვნად  მიაჩნდა  ის  საქმე, რომელსაც  ღმერთისთვის  ასრულებდა  და  ეს  იმიტომ, რომ  აცნობიერებდა – იერუსალიმში  საუბარი  მიდის  ღმერთის  სახელის  პატივზე.

გარდა  ამისა, როდესაც  საწმიდრის  დადგმა  ბრძანა, ღმერთმა  სამღვდელოების  ინსტიტუტიც  დააფუძნა. იმისათვის, რომ  საწმიდარი  განსაკუთრებული  და  წმიდა  ყოფილიყო  ხალხისათვის, ღმერთმა  ტაძარში  შესასრულებელი  მოვალეობები  მხოლოდ  მღვდლებს  დააკისრა. ჩვენ  არ  შეგვიძლია  ღმერთთან  პირისპირ  საუბარი  და  შესაბამისად, არც  მისი  პირადად  ხილვა, ამიტომ  ისრაელიანები  მის  თანდასწრებაში  მოწიწებით  უნდა  მოსულიყვნენ. ნეემიამ  იცოდა, რომ  ყველასთვის  განკუთვნილი  იყო  ტაძრის  ეზო  და  არა  შიდა  ნაგებობები. ტაძარში  შეხვედრის  შემოთავაზებით  შემაყია  არა  მხოლოდ  საკუთარ  ცრუწინასწარმეტყველობას  ამჟღავნებს, რადგანაც  ღმერთის  აშკარა  მითითების  საწინააღმდეგოდ  საუბრობს, არამედ  თავის  მოღალატეობასაც  ავლენს.

`როგორ  შეგვიძლია  დღეს  მცხოვრებ  ადამიანებს, რომელთაც  არ  გვაქვს  მიწიერი  საწმიდარი, შევიგრძნოთ  ღმერთის  სიწმიდე? როგორ  მივყავართ  ჯვართან  ღმერთის  სიწმიდის  გაცნობიერებას, ჩვენი  ცოდვიანობისგან  განსხვავებით?`