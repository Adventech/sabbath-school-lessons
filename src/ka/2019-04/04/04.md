---
title:  სამუშაოს  შეჩერება
date:   22/10/2019
---

`რა  გააკეთეს "მტრებმა", რომ  შეეჩერებინათ  სამუშაოები  იერუსალიმში? ეზრ. 4:6-24`

"იმ  ქვეყნის  ხალხი" ებრაელებისა  და  მათი  სამუშაოების  წინააღმდეგ  ბრალდებებით  მიმართავდა  ჯერ  დარიოსს (იხ. ეზრ. 5; 6), შემდეგ  კი  მეფეებს - ქსერქსეს (ახაშვეროში) და  ართახშასთას. ისინი  აკეთებდნენ  ყველაფერს, რაც  შეეძლოთ, რათა  შეეჩერებინათ  იერუსალიმში  მიმდინარე  სამუშაოები.

გარშემომყოფი  ერები  ამტკიცებდნენ, რომ  ქალაქის  აღდგენის  შემთხვევაში  მეფე  დაკარგავდა  მასზე  თავის  ძალაუფლებას, რადგან  წარსულში  იერუსალიმი  ყოველთვის  აჯანყების  ადგილი  იყო. სამწუხაროდ, მეფე  ართახშასთამ  მიიჩნია, რომ  ებრაელები  მხოლოდ  დამოუკიდებლობის  მოპოვების  და  შესაბამისად, კონფრონტაციის  გამოწვევის  სურვილით  აშენებდნენ  ქალაქს. მან  გასცა  ბრძანება  სამუშაოების  შეჩერების  შესახებ  და  გაგზავნა  ჯარი, რათა  თავიდან  აეცილებინა  მომდევნო  მშენებლობა. ამ  ძალისმიერმა  მეთოდმა  ღმერთის  საქმის  შეჩერება  გამოიწვია.

`წაიკითხეთ  ეზრ. 4:23,24. რატომ  შეწყვიტეს  ებრაელებმა  მშენებლობა? განა  არ  იცოდნენ, რომ  ქალაქის  აღდგენა  ღმერთის  სურვილი  იყო? რა  იქცა  მათთვის  გადაულახავ  წინაღობად?`

როგორც  ჩანს, ებრაელები  აცნობიერებდნენ, რომ  ქალაქისა  და  ტაძრის  აღდგენისკენ  მათ  ღმერთი  მოუწოდებდა, მაგრამ  ძლიერმა  ოპოზიციამ  დააფრთხო  ისინი. შესაძლოა  ისინი  იგონებდნენ  სხვადასხვა  გამართლებას, მაგალითად: "ახლა  ამისთვის  შესაფერისი  დრო  არ  არის" ან "ჩვენ  მიერ  ამ  საქმის  კეთება  რომ  ნამდვილად  ყოფილიყო  ღმერთის  სურვილი, ის  მოგვცემდა  კიდეც  ამის  საშუალებას" ან "იქნებ  საერთოდ  არც  უნდა  დავბრუნებულიყავით  აქ". ჩვენ  მიდრეკილი  ვართ  დავსვათ  კითხვები  და  ეჭვი  შევიტანოთ  ღმერთის  წინამძღოლობაში  მაშინვე, როგორც  კი  ნებისმიერი  სახის  წინააღმდეგობა  ხელს  შეგვიშლის  იმის  შესრულებაში, რისკენაც  ღმერთმა  მოგვიწოდა. ჩვენ  მარტივად  შეგვიძლია  საკუთარი  თავის  იმაში  დარწმუნება, რომ  შევცდით. შიშს  შეუძლია  გონება  გაგვითიშოს  და  იმის  ნაცვლად, რომ  ღმერთის  ძლიერებაზე  გავამახვილოთ  ყურადღება, ჩვენ  სასოწარკვეთილებასა  და  უძლურებას  მივეცემით  ხოლმე.

`განგიცდიათ  თუ  არა  რაიმე  მსგავსი? გქონიათ  თუ  არა  შემთხვევა, როდესაც  დარწმუნებული  იყავით  იმაში, რომ  ღმერთმა  მოგიწოდათ  ამა  თუ  იმ  საქმის  შესრულებისკენ, დროთა  განმავლობაში  კი  ეჭვებმა  შეგიპყრეს? (მაგალითისთვის, დაფიქრდით  იოანე  ნათლისმცემელზე). რა  გასწავლათ  იუდეველების  მიერ  განცდილმა?`
