---
title:  ლევიანები მინდვრებში
date:   09/12/2019
---

`წაიკითხეთ ნეემ. 13:10-14. რის გამოსწორებას ცდილობს ნეემია?`

იმის გამო, რომ ღვთის საქმეს მხარდაჭერა აღარ ჰქონდა, მგალობლები, ლევიანები, რომლებიც საქმეს უძღვებოდნენ და სხვა მსახურები იძულებული გახდნენ თავიანთ მინდვრებში გადახვეწილიყვნენ და ემუშავათ, რათა ერჩინათ ოჯახები. მეათედებისა და შემოწირულობის მთელი სისტემა დაინგრა. ნეემიას ყველაფრის ახლიდან დაწყება მოუწია. სხვისი ნივთების ტაძრიდან გამოყრა მის სასოწარკვეთილებაზე მიუთითებს. 

"გარდა იმისა, რომ ტაძარი შეილახა, შემოწირულობაც არასწორად გამოიყენებოდა. ამან დამღუპველად იმოქმედა შეწირვის სურვილზე. ხალხმა დაკარგა მოშურნეობა, მონდომება და უხალისოდ აბრუნებდა მეათედს. ღვთის სახლის საგანძური მწირად ივსებოდა და სათანადო მხარდაჭერის გარეშე დარჩენილი  ბევრი მგალობელი და ტაძრის სხვა მსახური იძულებული შეიქნა მიეტოვებინა ღვთის საქმე და სხვა შრომით დაკავებულიყო" (ე. უაითი. მეფეები და წინასწარმეტყველები. გვ. 670).

საოცარია იმაზე დაკვირვება, რომ იუდეველები კვლავ შეიკრნენ ერთად და აღადგინეს დანგრეული. ხალხი ნეემიას მხარეზე იყო ტობიასა და ელიაშაბის წინააღმდეგ, როგორც ჩანს, ისინი მიხვდნენ, რომ ნეემია ხალხის საკეთილდღეოდ ყველაფერს აკეთებდა, რაც მის ძალებში იყო. ტაძრის საკუჭნაოების მეუნჯეებად ნეემიამ ის ადამიანები განაწესა, რომლებსაც ერთგულად და სანდოდ მიიჩნევდა. მათ მეათედისა და შემოწირულობის შეგროვება, საგანძურის შენახვა და შესაბამის მსახურებს შორის მისი განაწილება ევალებოდათ. სხვა სიტყვებით რომ ვთქვათ, ნეემია დაბრუნდა და აღმოფხვრა მართვის კორუმპირებული სისტემა.

მიუხედავად იმისა, რომ ნეემიამ ერთგულ ადამიანებს ჩააბარა ტაძარი, კორუმპირებულმა მღვდელმთავარმა მაინც შეინარჩუნა თავისი თანამდებობა, რადგან აარონის შთამომავალი იყო. ნეემიას მიერ ტაძარში სხვა მღვდლების დანიშვნით შესაძლებელი გახდებოდა ელიაშაბის დამანგრეველი საქმიანობის შეწყვეტა, მაგრამ ის ჯერ კიდევ  რჩებოდა მღვდელმთავრად.

`ნეემია ლოცულობდა: "ამის გულისთვის გამიხსენე, ჩემო ღმერთო, და ნუ წაშლი ქველ საქმეებს, ღვთის სახლისთვის და მისი მსახურისათვის რომ გამიკეთებია" (ნეემ. 13:14). ამ ლოცვაში რა წარმოაჩენს ნეემიას, როგორც უბრალო ადამიანს?`
