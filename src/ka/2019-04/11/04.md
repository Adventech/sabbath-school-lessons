---
title:  მეათედები და შემოწირულობა
date:   10/12/2019
---

ნეემიას რეფორმები სატაძრო მსახურებაში მეათედისა და შემოწირულობის რეალიზაციასაც მოიცავდა თავის თავში.

`წაიკითხეთ რიცხვ. 18:21-24; მალ. 3:10; მათ. 23:23; 1კორ. 9:7-14;  2კორ. 9:6-8; ებრ. 7:1,2. რას გვაუწყებს ეს მუხლები მეათედისა და შემოწირულობის მნიშვნელობაზე არა მხოლოდ სატაძრო მსახურებაში, არამედ დღესაც?`

მეათედისა და შესაწირავების გარეშე ტაძარი ვერ იფუნქციონირებდა. როდესაც მეათედების შემოსვლა შეწყდა, ტაძარში მსახურება შეჩერდა და თაყვანისცემის მთელ სისტემას საფრთხე დაემუქრა. იმის გამო, რომ ტაძრის მსახურებს ოჯახის სარჩენად სხვა სამუშაოს ძიება მოუხდათ, ისინი ვეღარ ახერხებდნენ ტაძარზე ზრუნვას. შესაბამისად, ღვთის თაყვანისცემაც გაიშვიათდა.

"მეათედების სისტემა ლამაზია თავისი უბრალოებით. მისი სამართლიანობა ვლინდება მდიდრებისა და ღარიბებისდამი ერთნაირ მოთხოვნებში. იმდენად, რამდენადაც ღმერთი გვაძლევს თავის ქონებას გამოსაყენებლად, ჩვენ უნდა ვუბრუნებდეთ მას მეათედ ნაწილს. 

როდესაც ღმერთი მოგვიწოდებს მეათედის დაბრუნებისკენ (იხ. მალ. 3:10), იგი არ ელის მადლიერებას ან დიდსულოვნებას. მართალია მადლიერება უნდა არსებობდეს ჩვენსა და ღმერთს შორის ურთიერთობაში, მაგრამ მეათედი უნდა დავაბრუნოთ იმიტომ, რომ ასე გვაქვს მისგან დავალებული. მეათედი უფლისაა და ამიტომ გვთხოვს, რომ დავუბრუნოთ ის მას" (მეშვიდე დღის ქრისტიან-ადვენტისტთა ეკლესიის სწავლება, გვ. 304).

ისრაელის ტაძრის მსგავსად, ჩვენი ეკლესიაც დაიშლებოდა ეკლესიის წევრთა მეათედებისა და შემოწირულობის გარეშე. ჩვენი საეკლესიო მსახურებები ვერ ჩატარდება იმ ადამიანების გარეშე, რომლებიც ანაზღაურებას იღებენ ღმერთისთვის  ხარისხიანი მსახურების, დაგეგმვისა და ეკლესიის მართვის გამო. ღვთისმსახურებებიც უხარისხო იქნებოდა. მაგრამ ყველაზე მნიშვნელოვანი ის არის, რომ მეათედისა და შემოწირულობის გარეშე სამახარობლო მსახურება შეწყდებოდა.

უფრო მეტიც, ჩვენ მეათედს ვაბრუნებთ იმიტომ, რომ ღმერთმა დააკანონა ეს სისტემა თავის სიტყვაში. არის შემთხვევები, როდესაც ღმერთი არ განმარტავს ამა თუ იმ დავალებას. იგი ელის, რომ ვირწმუნებთ - ის აკონტროლებს სიტუაციას. ჩვენ უნდა ვიცოდეთ, თუ როგორ მუშაობს სისტემა, შემდეგ კი მივანდოთ ის ღმერთს. 

`რატომ არის მეათედის დაბრუნება ასეთი მნიშვნელოვანი ჩვენი სულიერებისთვის და რატომ განსაზღვრავს ღმერთისადმი ჩვენი ნდობის მაჩვენებელს?`
