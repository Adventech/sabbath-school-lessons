---
title:  განა ჩვენი მამები  ასე არ იქცეოდნენ?
date:   12/12/2019
---

ნეემიას სურვილი დაიცვას შაბათი დღე აღმაფრთოვანებელია. ის იმდენად გატაცებულია შაბათის დაცვით, რომ სხვა ხალხების ვაჭრებზე "ხელის აღმართვის" პირობასაც დებს. სხვა სიტყვებით, ის თავად ჩაერეოდა, თუ ისევ გამოიჭერდა მათ ქალაქში ან კარიბჭესთან შაბათ დღეს. როგორც ხელმძღვანელს, მას ოფიციალური უფლებამოსილება ჰქონდა იმისა, რომ დარწმუნებულიყო, იცავდნენ თუ არა შაბათის მცნებას სათანადოდ.

"ნეემიამ უშიშრად ამხილა ისინი მათი მოვალეობებისდამი უყურადღებობაში. "რა არის ეს ბოროტი საქმე, თქვენ რომ სჩადიხართ და ბღალავთ შაბათ დღეს? – მკაცრად ჰკითხა მან. – განა ასე არ იქცეოდნენ თქვენი მამები, და განა ჩვენმა ღმერთმა არ მოავლინა ყველა ეს უბედურება ჩვენზე და ამ ქალაქებზე? თქვენ კი შაბათის შებღალვით უმატებთ მას რისხვას ისრაელზე!". შემდეგ მან ბრძანა, რომ "როდესაც იერუსალიმის კარიბჭესთან ჩამობნელდა, შაბათის დადგომამდე… კარებები ჩაეკეტათ და განკარგულება გავეცი, არ გაეღოთ ისინი, ვიდრე შაბათის მომდევნო დილა არ დადგებოდა". ნეემია თავსი მსახურებს უფრო ენდობოდა, ვიდრე მათ, ვისი დანიშვნაც იერუსალიმის მაგისტრებს შეეძლოთ, ამიტომ სწორედ ისინი დააყენა კარიბჭესთან თავისი ბრძანების შესრულება რომ გაეკონტროლებინათ" (ე. უაითი, მეფეები და წინასწარმეტყველები, გვ. 671, 672).

ნეემიას გაფრთხილება შაბათის შებღალვასთან დაკავშირებით, ისევე როგორც სხვა გაფრთხილებები შაბათის დარღვევის შესახებ, როგორც ჩანს, ექოსავით გადაეცემოდა ყველა თაობას, მათ შორის იესოს ეპოქასაც. სახარებაში ვკითხულობთ, თუ როგორ იბრძოდნენ ხელმძღვანელები შაბათის სწორი დაცვისთვის.

`წაიკითხეთ მათ. 12:1-8; მარკ. 3:1-6; ლუკ. 6:6-11; იოან. 5:5-16. რაშია პრობლემა და როგორ გვეხმარება ძველი ისრაელის ისტორიის ცოდნა განვმარტოთ, თუ რატომ წამოიჭრა წინააღმდეგობა?`

როდესაც მოშურნედ სურდათ "არ შეებღალათ" შაბათი, ეს რელიგიური ლიდერები იმდენად ფანატიკური გახდნენ, რომ იესოს - "შაბათის უფალს" სდებდნენ ბრალს მის დარღვევაში (იხ. ლუკ. 6:5, ბიბლია, 2013 წლის გამოცემა). დაუკვირდით, კარგიც კი რამდენად შეიძლება გაუკუღმართდეს! ირონია იმაში მდგომარეობს, რომ ამ ადამიანებს შორის ბევრი გამოხატავდა მღელვარებას რჯულის დაცვასთან დაკავშირებით, მაგრამ ამის მიუხედავად, დაივიწყეს რჯულის უფრო მნიშვნელოვანი საკითხები: სამართლიანობა, გულმოწყალება და რწმენა (იხ. მათ. 23:23). 

`როგორ ვიყოთ ფრთხილად, რომ არ გავიმეოროთ იგივე შეცდომა, რასაც ეს ხალხი უშვებდა, იქნება ეს შაბათის საკითხი თუ სხვა რამ, რაც ასევე მნიშვნელოვანია ჩვენი რწმენისთვის?`
