---
title:  კორუმპირებული ტაძრის ხელმძღვანელობა
date:   08/12/2019
---

ნეემიას მე-13 თავი იწყება წუხილით იმის გამო, რომ ღვთის ერში იმყოფებიან კერპთაყვანისმცემელი უცხოტომელები - ყამონელები და მოაბელები (იხ. ნეემ. 13:1-3). მოცემული მუხლები არ გულისხმობს სხვა ეროვნებისა თუ რასის წარმომადგენელთა გაძევების აუცილებლობას, აქ საუბარია არა ახლადმოქცეულების, არამედ კერპთაყვანისმცემლების, ანუ სხვა რწმენის წარმომადგენლების გაშვების შესახებ (იხ. ასევე რჯლ. 23:3-6).

`წაიკითხეთ ნეემ. 13:1-9. ვინ იყვნენ ელიაშიბი და ტობია? რატომ იყო დაუშვებელი ის, რაც მათ გააკეთეს?  ყურადღება მიაქციეთ მომდევნო მუხლებს: ნეემ. 2:10,19; 3:1; 12:10,22; 13:28`

ელიაშიბიც და ტობიაც ნეემიას წიგნის ცნობილი პერსონაჟები არიან. ელიაშიბი ხალხის მღვდელმთავარი იყო  და ტაძარზე აგებდა პასუხს. ტობია ყამონელი ნეემიას მტრად არის მოხსენიებული, რომელიც სასტიკად ეწინააღმდეგებოდა მის იერუსალიმში მუშაობას. ელიაშიბისა და ტობიას ერთმანეთთან დაკავშირება საქორწინო შეთანხმების ნიადაგზე გახდა შესაძლებელი. 

მიუხედავად იმისა, რომ ჩანაწერები საქორწინო კავშირის შესახებ შემონახული არ არის, ჩვენ ვიცით, რომ ტობიას ებრაული სახელი ერქვა (რაც ნიშნავს "კეთილია უფალი") და სავარაუდოდ მას ებრაული წარმოშობა ჰქონდა. ითვლება, რომ მისი ცოლის ოჯახს კავშირი ჰქონდა ელიაშაბის ოჯახთან. გარდა ამისა, ნეემიას კიდევ ერთ მოწინააღმდეგეს, სანაბალატ ხორონელს ჰყავდა ქალიშვილი, რომელიც ელიაშაბის შვილიშვილზე იყო გათხოვილი. ამის გამო, ნეემიას გარშემო ინტრიგები უნდა გამძაფრებულიყო, რადგან იუდეველთა მაღალი წრის წარმომადგენლებს ნეემიას მოწინააღმდეგეებთან ჰქონდათ კავშირი.

სანამ ხელმძღვანელი ქალაქში არ იმყოფებოდა, მღვდელმთავარმა ტაძრის ერთ-ერთი ოთახი, რომელიც მეათედის, ძღვენისა და შემოწირულობის შესანახად იყო განკუთვნილი, ტობიას გამოუყო. ტობიამ მუდმივი საცხოვრისი მიიღო ტაძარში, რითაც თითქოს ერის ერთ-ერთი ხელმძღვანელი გახდა. ნეემიას მტრებმა როგორც იქნა მიაღწიეს საწადელს: ნეემიას შევიწროებას და ხელმძღვანელობას. მაგრამ საბედნიეროდ ნეემია არ აპირებდა გულხელდაკრეფილი ჯდომას და უმოქმედობას. 

`რატომ არის ასეთი ადვილი ღვთის ერის სწორი გზიდან აცდენა მთელი ისტორიის განმავლობაში იმის მიუხედავად, ძველ ისრაელზე ვისაუბრებთ თუ ახალი აღთქმის ქრისტიანებზე? როგორ შეგვიძლია მათი შეცდომების თავიდან არიდება?`
