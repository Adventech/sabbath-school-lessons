---
title:  ყურძნის წურვა შაბათ დღეს
date:   11/12/2019
---

`წაიკითხეთ ნეემ. 13:15,16. რა იყო ის პრობლემა, რომელსაც ახსენებს ნეემია?`

არ არის ადვილი იდგე ღმერთის მხარეს მაშინ, როდესაც უმცირესობაში ხარ. ვინაიდან ღმერთმა ბრძანა შაბათი დღის წმიდად შენახვა და ამ დღეს ყოველგვარი სამუშაოსაგან თავის შეკავება, ნეემიამ გადაწყვიტა, რომ იერუსალიმში ამ მცნების შესრულება გაეკონტროლებინა. იგი გრძნობდა გარკვეული პოზიციის დაკავების და შემდეგ მოქმედების ვალდებულებას. 

შაბათი განსაკუთრებული დღე იყო. ამ დღეს ადამიანები უნდა განახლებულიყვნენ და აღედგინათ ძალები ღმერთთან დროის გატარებით და ყოველდღიური საქმიანობისგან დასვენებით, ამიტომაც იქცა ის შემოქმედებითი კვირეულის კულმინაციად.

არსებობს ასეთი გამოთქმა: "რაც უფრო დიდხანს იცავდა ისრაელი შაბათს, მით უფრო დიდხანს აძლიერებდა შაბათი ისრაელს". საქმე ის არის, რომ შაბათი იყო და არის ძლიერი იარაღი რწმენის შენარჩუნებისა მათთვის, ვინც ღვთის მადლით ისწრაფვის მისი დაცვისკენ და იმ ფიზიკური და სულიერი უპირატესობებით ტკბობისკენ, რომლებსაც ის გვთავაზობს. 

`წაიკითხეთ ნეემ. 13:17-22. რას აკეთებს ნეემია იმისთვის, რომ შეაჩეროს "ყიდვა-გაყიდვა" შაბათ დღეს?`

ვინაიდან ნეემია იუდეის ხელმძღვანელი იყო, იგი საკუთარ თავს აღმასრულებელ სახელმწიფო პირის როლში ხედავდა, რომელსაც უნდა განეხორციელებინა გარკვეული წესები. იქიდან გამომდინარე, რომ იუდეაში წესები ღმერთის რჯულს ეფუძნებოდა, იგი ამ რჯულის, მათ შორის შაბათის მცნების დამცველი ხდება. იუდეველ დიდებულებს წინააღმდეგობა რომ გაეწიათ მღვდელმთავრის მიერ შემოღებული დარღვევებისთვის, ნეემია შეიძლება არც აღმოჩენილიყო ასეთ მდგომარეობაში. თუმცა, შესაძლოა ისინი უკვე გამოთქვამდნენ უკმაყოფილებას იმით, რომ ნეემიამ ღარიბებისათვის დააბრუნებინა ყველაფერი ჩამორთმეული და როგორც ჩანს, ელიაშიბისა და ტობიას მიერ შემოტანილი ცვლილებების წინააღმდეგი არ იყვნენ. 

ნეემია ჯერ დიდებულებს ამხელს, შემდეგ კი კარიბჭის დახურვის ბრძანებას გასცემს და თავის მსახურებს აყენებს მცველებად. როდესაც ვაჭრობამ ქალაქის კედლის მიღმა გადაინაცვლა, მან კიდევ უფრო მკაცრ ზომებს მიმართა და მომდევნო შაბათს ვაჭრებს მათზე ხელის აღმართვითაც დაემუქრა. როგორც ჩანს, ნეემია ყოველთვის ასრულებდა თავის სიტყვას, რადგან ვაჭრებმა მაშინვე გაიაზრეს ამ გაფრთხილების არსი და ცდილობდნენ შორს დაეჭირათ თავი მისგან. 

