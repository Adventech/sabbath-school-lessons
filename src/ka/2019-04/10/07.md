---
title:  შემდგომი გამოკვლევისათვის
date:   06/12/2019
---

წაიკითხეთ  თავი "ზრდა ქრისტეში" ე. უაითის წიგნიდან "ქრისტესკენ მიმავალი გზა", გვ. 83-95. 

"ქრისტეს ჯვარი გახდება გამოსყიდულთათვის შესწავლისა და ქება-დიდების საგანი საუკუნეთა განმავლობაში. განდიდებულ ქრისტეში ისინი მუდამ დაინახავენ ჯვარცმულ ქრისტეს. დავიწყებას არასოდეს მიეცემა ის, რომ მან, რომლის შემოქმედების ძალამ შექმნა და სიცოცხლე მისცა ურიცხვ სამყაროს უსასრულო სივრცეში - უფლის საყვარელმა ძემ, ზეცის დიდებამ, რომელსაც სიყვარულით თაყვანს სცემდნენ ქერუბიმები და სერაფიმები - დაიმდაბლა თავი, რათა დაცემული ადამიანი აღემაღლებინა; თუ როგორ აიღო თავის თავზე ყველა ადამიანის ცოდვის დანაშაული და სირცხვილი, როგორ მოარიდა მამამ მას თავისი სახე, სანამ დაღუპული კაცობრიობისათვის მწუხარებამ არ დაამსხვრია მისი გული და არ გამოასალმა სიცოცხლეს გოლგოთას ჯვარზე. მთელი სამყაროს შემქმნელმა, ადამიანთა სიცოცხლის შემოქმედმა დატოვა თავისი დიდება და კაცთა სიყვარულისათვის დაიმდაბლა თავი - ეს მუდამ გამოიწვევს მთელი სამყაროს გაოცებას და აღტაცებას. და, როდესაც ყოველი ერისაგან გამოსყიდულნი შეხედავენ თავიანთ მხსნელს, მამის მარადიულ დიდებას, რომელიც მისი სახიდან გამოდის, ტახტს, რომელიც მარადიულად იარსებებს, რადგან მისი სამეფო უსასრულოა, მაშინ თავიანთ გრძნობებს საზეიმო საგალობელით გამოხატავენ: "ღირსია, ღირსია კრავი, რომელიც დაკლულ იქნა და გამოგვისყიდა ღვთისათვის თავისი ძვირფასი სისხლით!" (ე. უაითი, დიადი ბრძოლა, გვ. 651,652).

**კითხვები მსჯელობისათვის**

1. ჯგუფთან ერთად განიხილეთ მოწიწებასა და სიხარულს შორის სწორი თანაფარდობის საკითხი თაყვანისცემაში. გამორიცხავს თუ არა ერთიმეორეს მოწიწება და სიხარული? 

2. ისრაელიანებმა აღადგინეს კედელი იერუსალიმის გარშემო და მიძღვნის ცერემონიის მეშვეობით ჩააბარეს ქალაქი ღვთის მფარველობას, რითაც აღიარეს, რომ კედელი უსარგებლოა, თუ ღმერთი არ დაიცავს მას. სოლომონმა ზუსტად აღნიშნა: "სადაც უფალი არ ააშენებს სახლს, იქ ამაოდ გაირჯებიან მშენებლები; სადაც უფალი არ დაიცავს ქალაქს, იქ ამაოდ ფხიზლობს გუშაგი" (ფსალმ. 126:1). რას გვეუბნება ეს ჩვენს ნებისმიერ ძალისხმევაზე უფლის გულისთვის?

3. როგორია მუსიკის როლი თქვენს საკრებულოში თაყვანისცემის გამოცდილებაში?

4. წმიდა წერილი ნათლად ამბობს: იესო ჩვენი მღვდელმთავარია ზეციურ საწმიდარში. კერძოდ, რას აკეთებს ის ჩვენთვის? რას გვიხსნის მიწიურ საწმიდარში მღვდელთა მსახურება იესოს მსახურებასთან დაკავშირებით ზეციურ საწმიდარში?
