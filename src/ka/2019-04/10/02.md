---
title:  უფლის სიმღერების გალობა
date:   01/12/2019
---

   `წაიკითხეთ ნეემ. 12:27-29. მიაქციეთ ყურადღება ზოგიერთ საკვანძო სიტყვას, რომელიც გვაჩვენებს, თუ როგორი იყო მათი თაყვანისცემა და ქება. რა განმარტება შეიძლება იყოს აქ გამოყენებული?`
    
ლევიანთა განსაზღვრულ ჯგუფს ტაძარში მომღერლებად და მუსიკოსებად მსახურება დაევალა. ღმერთი ხელმძღვანელობდა მომზადებას და იძლეოდა დარიგებებს მსახურების სრულყოფისათვის, რადგან ტაძარში თაყვანისცემა უნდა ყოფილიყო ლამაზი და პროფესიონალურად შესრულებული.

  დავით მეფემ ეს მსახურება უფრო მაღალ დონემდე აიყვანა. სწორედ ამიტომ, ასაფის შთამომავლები, რომლებიც დავითმა მგალობლებად განაწესა ტაძარში,  კვლავ აირჩიეს ღვთის სახლში იმავე სამსახურისთვის (იხ. ნეემ. 11:22).
წაიკითხეთ 1ნეშტ. 25:6-8. რას გვეუბნება ეს ნაწყვეტი მუსიკის ადგილისა და მნიშვნელობის შესახებ უფლის წინაშე ღვთისმსახურებაში?

მომღერლები ლევიანები იყვნენ, რაც იმას ნიშნავდა, რომ ისინი ოფიციალურად მიმაგრებულნი იყვნენ ტაძარში მსახურებას. ამგვარად, მსახურების მუსიკით უზრუნველყოფა მათი ანაზღაურებადი სამსახური იყო. დავით მეფის პერიოდში დაარსდა სრულფასოვანი მუსიკალური აკადემია, რომლის ხელმძღვანელიც თვით მეფე იყო. მას ჰყავდა მასწავლებლები და მოსწავლეები, ახალგაზრდები და ასაკოვანი ადამიანები, რომლებიც ენაცვლებოდნენ ერთმანეთს მუსიკალურ მსახურებაში. ზოგიერთი მათგანი უკრავდა სხვადასხვა მუსიკალურ ინსტრუმენტზე, ზოგი მღეროდა, ზოგიც ზრუნავდა ინსტრუმენტებსა და სამოსზე, რომელიც გამოიყენებოდა ამ მსახურებაში. რა მიზანს ემსახურებოდა ასეთი პროფესიონალური მომზადება? ეს ხელს უწყობდა ნიჭის განვითარებას და მსახურების სრულყოფას. მსახურებაში მიზნად ყოველთვის სრულყოფილებას უნდა ვისახავდეთ. სახოტბო საგალობლები გულიდან უნდა მომდინარეობდეს და საუკეთესოდ უნდა სრულდებოდეს. შეიძლება ვივარაუდოთ, რომ იმ მუსიკოსებსა და მომღერლებს, რომლებიც ტაძარში მსახურებას ასრულებდნენ, საგულდაგულოდ არჩევდნენ. 

`განგიცდიათ თუ არა თაყვანისცემის სიხარული მუსიკის მეშვეობით? რატომ არის  ეს თქვენთვის მნიშვნელოვანი?`
