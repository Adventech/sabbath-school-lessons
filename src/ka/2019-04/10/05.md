---
title:  მსხვერპლშეწირვა, როგორც თაყვანისცემის ნაწილი
date:   04/12/2019
---

`წაიკითხეთ ნეემ. 12:43. რა იყო განსაკუთრებული თაყვანისცემის ფარგლებში "დიდძალი მსხვერპლის" შეწირვაში?`

მსხვერპლშეწირვა ტაძრის არსებობის პერიოდში თაყვანისცემის ყველაზე მნიშვნელოვანი ასპექტი იყო. ხალხს რამდენიმე განსხვავებული მსხვერპლი მოჰქონდა, ან მიტევების მისაღებად ან ღმერთთან ურთიერთობის სიხარულისა და მისდამი მადლიერებისთვის. მსხვერპლი მიუთითებდა თაყვანისცემის ობიექტზე, ის ახსენებდა ხალხს ჭეშმარიტებას ღმერთისა და მისი არსის შესახებ, ასევე, მიუთითებდა აღთქმულ მესიაზე, რომელიც გაიღებს საკუთარ სიცოცხლეს მათთვის, ვინაიდან იგი ღვთის კრავია. 

`წაიკითხეთ იოან. 1:29,36; 1კორ. 5:7; გამოცხ. 5:6,12,13. საბოლოო ჯამში, ვისზე მიუთითებდა მსხვერპლი?  თუკი ძველ ებრაელებს ახარებდათ ჭეშმარიტება, რომელზეც მიუთითებდა ცხოველის სიკვდილი, მაშინ რამდენად მეტი მიზეზი გვაქვს ჩვენ სიხარულისათვის?`

მიაქციეთ ყურადღება რამდენჯერ ჩნდება ნეემ. 12:43-ში მადლიერებისა და სიხარულის თემა. მოწიწებისა და შესაძლოა  შიშის გარდა, რომელსაც განიცდიდა ხალხი ღვთისმსახურების დროს (ბოლოს და ბოლოს ცენტრალური აქ ხომ მათი ცოდვების გამო ცხოველის სიკვდილი იყო), აქ სიხარული და მადლიერებაც იყო. ღმერთთან მიახლოვება მხოლოდ შიშით და მოწიწებით კი არა, სიხარულით არის საჭირო. ფსალმუნთა წიგნი გვარწმუნებს, რომ ჭეშმარიტი თაყვანისცემა თავის თავში მოიცავს მოწოდებას ღვთის განსადიდებელი გალობის, სიხარულით ღაღადისა და მუსიკალურ ინსტრუმენტებზე დაკვრისკენ (იხ. ფსალმ. 94:1,2), ასევე თავმდაბლობისა და უფლის წინაშე მოდრეკისკენ (იხ. ფსალმ. 94:6). სიხარულსა და მოწიწებას შორის წონასწორობისკენ სწრაფვას გადამწყვეტი მნიშვნელობა აქვს ჩვენი შემოქმედის განდიდებისა და თაყვანისცემისთვის.

`რა ემოციებს განვიცდით, როდესაც ვაცნობიერებთ, რომ ჯვარზე მთელი სამყაროს შემოქმედი იყო გაკრული (იხ. იოან. 1:1-3) და კვდებოდა საკუთარ ქმნილებათა ცოდვების გამო? რა როლი შეუძლია და უნდა შეასრულოს სიხარულმა ჩვენი ჯვართან მისვლის გამოცდილებაში?`
