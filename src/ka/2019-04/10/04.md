---
title:  მადლისმწირველი ორი დიდი გუნდი
date:   03/12/2019
---

`წაიკითხეთ ნეემ. 12:31-42. რატომ იყო მუსიკა ამ დღესასწაულის მნიშვნელოვანი ნაწილი?`

ორი მადლისმწირველი გუნდის შექმნა ღვთისმსახურების ნაწილს წარმოადგენდა ნეემიას პერიოდში. ისინი ინსტრუმენტების თანხლებით გალობდნენ. იწყებდნენ ერთსა და იმავე ადგილას, შემდეგ კი იყოფოდნენ და ყველა თავისი მიმართულებით მოძრაობდა ქალაქის კედლების გასწვრივ. ერთ ჯგუფს ეზრა ედგა სათავეში და ის მიუძღოდა წინ, მეორეს კი ნეემია. ეს ორი გუნდი დილეგის კარიბჭესთან უერთდებოდა ერთმანეთს, საიდანაც ტაძარში შედიოდნენ. თითოეულ პროცესიას მესაყვირე მღვდლებიც ემატებოდნენ. ტაძარში შესვლის შემდეგ ისინი ერთმანეთის პირისპირ დგებოდნენ. არაჩვეულებრივად ორგანიზებული პროცესია ღვთისმსახურებას განსაკუთრებულად სადღესასწაულოს ხდიდა.
 
იმისათვის, რომ ვუპასუხოთ, რატომ არის მუსიკა  ღვთისმსახურებისა და დღესასწაულის მნიშვნელოვანი ნაწილი, ჩვენ უნდა განვიხილოთ მისი მნიშვნელობა სატაძრო მსახურების კონტექსტში. ტაძარში მუსიკა არ ყოფილა გასართობი კონცერტი ხალხისთვის, როგორც მაგალითად ბეთჰოვენის მეოთხე სიმფონიის კონცერტი რომელიმე საკონცერტო დარბაზში. როგორც ჩანს, მაშინ, როდესაც მუსიკოსები უკრავდნენ და გალობდნენ, ხალხი ქედს იხრიდა ლოცვაში. ეს მათი თაყვანისცემის ნაწილი იყო. 

ცენტრალური ადგილი სატაძრო მსახურებაში მსხვერპლშეწირვას ეჭირა, რაც საკმაოდ უსიამოვნო პროცესი იყო. ბოლოს და ბოლოს, მათ ხომ უდანაშაულო ცხოველისთვის ყელი უნდა გამოეჭრათ? მშვენიერი მუსიკის აჟღერება ფიქრების ზეცად ატაცების გარდა მსახურებას უფრო სასიამოვნოს ხდიდა. 
განიხილეთ ის მაგალითები ბიბლიაში, სადაც მუსიკა თაყვანისცემის მნიშვნელოვან ასპექტს წარმოადგენს. განსაკუთრებული ყურადღება მიაქციეთ შემდეგ მუხლებს: გამ. 15:1; 2ნეშტ. 20:21,22; გამოცხ. 15:2-4.

მუსიკა მსახურებისა და თაყვანისცემის ნაწილია როგორც დედამიწაზე, ასევე ზეცაში. მიაქციეთ ყურადღება, რომ ზემოთ მოყვანილ მუხლებში ხალხი გალობს იმაზე, თუ რა გააკეთა უფალმა თავისი ერისთვის, მათ შორის მხეცზე გამარჯვებაზეც (ბოლოს და ბოლოს, სხვა რა გზით შეძლებდნენ ამ გამარჯვების მოპოვებას?). ეს არის ღვთის განდიდება მის მიერ მონიჭებული დახსნისთვის.
 
`ჩამოთვალეთ, რა გააკეთა ღმერთმა თქვენთვის, რაც საკმარისს მიზეზს გაძლევთ, რომ უგალობოთ მას?`
