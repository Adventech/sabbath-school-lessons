---
title:  განწმედა
date:   02/12/2019
---

კედლის მიძღვნისა და მომღერალთა შეგროვების შემდეგ, ნეემ. 12:30-ში საუბარია განწმედაზე. "და განიწმიდნენ მღვდლები და ლევიანები, და განწმიდეს ხალხი და კარიბჭენი და კედელი".

ივრითში სიტყვა "განწმედის" ფესვი "სუფთად ყოფნას, განწმედილობას" აღნიშნავს და ძველი აღთქმის არაერთ კონტექსტში გამოიყენება, მათ შორის ღმერთის წინაშე ზნეობრივი სიწმიდის და განწმედის გაგებითაც. 

"ხოლო თუ ნათელში დავდივართ, როგორც ის არის ნათელში, მაშინ მოზიარეობა გვაქვს ერთმანეთთან და მისი ძის, იესო ქრისტეს, სისხლი გვწმედს ყოველგვარი ცოდვისაგან. თუ ვამობთ, რომ არ გვაქვს ცოდვა, საკუთარ თავს ვიტყუებთ და ჭეშმარიტება არ არის ჩვენში. თუ ვაღიარებთ ჩვენს ცოდვებს, მაშინ ის, სარწმუნო და მართალი, მოგვიტევებს ცოდვებს და განგვწმედს ყოველგვარი უკეთურებისაგან" (1იოან. 1:7-9). რას გვეუბნება ეს მუხლი: 1) ადამიანური ბუნების შესახებ, 2) ღვთიური მიტევების შესახებ და 3) ღმერთის ძალის შესახებ ჩვენს ცხოვრებაში?

ტაძარი და სატაძრო მსახურება უძველესი ისრაელის რელიგიის უმნიშვნელოვანესი კომპონენტები იყო. მაგრამ ტაძარიც და მსახურებაც მხოლოდ და მხოლოდ მიზნის მისაღწევი საშუალებები იყო და არა თვით მიზანი. ამას, რა თქმა უნდა, ხალხი უნდა მიეყვანა  გადამრჩენელ ურთიერთობებამდე უფალ იესო ქრისტესთან, რომელთანაც დადეს აღთქმა, რათა შეეცნოთ მისი განმწმედი ძალა თავიანთ ცხოვრებაში. სწორედ იმის ცოდნა, თუ რა გააკეთა ღმერთმა ჩვენი გულისთვის, ჩვენს გადასარჩენად, გვიბიძგებს ღმერთის სიყვარულისა და მისი თაყვანისცემისკენ. ეს არის ერთ-ერთი მიზეზი იმისა, რომ ისრაელიანები გამუდმებით განაგრძობდნენ საუბარს იმაზე, რაც ღმერთმა გააკეთა მათთვის წარსულში. ეს ეხმარებოდა მათ უფლის სიკეთისა და სიყვარულის გააზრებაში, თაყვანისცემის დროს  სიხარულითა და მადლიერებით აღვსებაში. 

 დღეს იმის გაცნობიერება, რომ ღმერთი მოგვიტევებს ჩვენს ცოდვებს, მადლიერებით უნდა გვავსებდეს და იმედსა და სიხარულს უნდა გვგვრიდეს. მხოლოდ ამ შემთხვევაში არის ადვილი უფლის განდიდება და მადლიერების გამოხატვა მისი ხასიათის სილამაზისთვის. და რა შეიძლება იყოს იმაზე დიდი გამოცხადება ღმერთის ხასიათისა, ვიდრე ჯვარცმული იესო, რომელმაც იტვირთა ჩვენი ცოდვების დანაშაული და მისი საზღაური აგვარიდა?
     
`თქვენი წარსული ცოდვების ან ამჟამინდელი ხასიათის მიუხედავად,  ქრისტეს ჯვართან ამ მომენტშივე შეგიძლიათ მიიღოთ სრული მიტევება. რატომაც არ უნდა მიიღოთ იესოს მიერ შემოთავაზებული მიტევება ახლავე?`
