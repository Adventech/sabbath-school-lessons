---
title:  ხალხის  გამოხმაურება
date:   06/11/2019
---


როგორც  კი  ეზრამ  ღმერთის  სიტყვა, თორა  გახსნა, ხალხი  წამოდგა. სანამ  კითხვას  შეუდგებოდა, ეზრამ  აკურთხა  ღმერთი. ხოლო  მას  შემდეგ, რაც  წაიკითხა, ხალხმა  ხელები  აღაპყრო  ზეცად  და  ერთხმად  მიუგო: "ამინ, ამინ!" (ნეემ. 8:5,6). შემდეგ  კი  მიწაზე  დამხობით  სცეს  თაყვანი  უფალს.

`წაიკითხეთ  ნეემ. 8:9-12. რატომ  არის  ხალხის  მიმართ  ნათქვამი "ნუ  გლოვობთ  და  ნუ  ტირით"?`

"მაშ  ასე, მომდევნო  წლებში, როდესაც  ბაბილონიდან  იერუსალიმში  დაბრუნებულმა  ტყვეებმა  ღვთის  რჯული  წაიკითხეს  და  წუხდნენ  საკუთარი  ურჯულოების  გამო, მათ  მიმართ  გაჟღერდა  წყალობის  სიტყვები: "ნუ  ტირით… წადით, ჭამეთ  ცხიმიანი  და  დალიეთ  ტკბილი  და  იქიდან  წილობები  იმათ  გაუზავნეთ, ვისაც  არაფერი  მოუმზადებია, რადგან  ეს  დღე  წმიდაა  ჩვენი  უფლისათვის; და  ნუ  სწუხხართ, რადგან  სიხარული  უფლის  წინაშე  სიმტკიცეა  თქვენი" (ნეემ. 8:9,10)." (ე. უაითი, განკურნების  მსახურება, გვ. 281).

ღვთის  სიტყვის  მოსმენის  შემდეგ  ხალხმა  გააცნობიერა  საკუთარი  ცოდვიანობა  და  ატირდა. როდესაც  ღმერთი  გვიმჟღავნებს  თავის  თავს  და  ვაცნობიერებთ, რომ  ის  სავსეა  სიყვარულით, სიკეთით, გულმოწყალებითა  და  ერთგულებით, სწორედ  მაშინ  გამოდის  წინა  პლანზე  ყველა  ჩვენი  ნაკლოვანება, მაშინ  აშკარავდება  ის, რომ  არ  გვაქვს  უნარი  ვიყოთ  ისეთი, როგორიც  საჭიროა. როდესაც  შევყურებთ  ღმერთის  სიწმიდეს, რომელიც  მის  სიტყვაშია  გაცხადებული, საკუთარ  ცოდვიანობას  უკვე  ახლებურად  ვხედავთ. ამის  გაცნობიერება  იყო  ის, რამაც  დაასევდიანა  და  აატირა  ისრაელიანები, მაგრამ  ისინი  არ  უნდა  დამწუხრებულიყვნენ, "რადგან  სიხარული  უფლის  წინაშე  სიმტკიცეა  თქვენი" (ნეემ. 8:10). სხვა  სიტყვებით, საკუთარი  წარუმატებლობების  მიუხედავად, მათ  შეეძლოთ  მინდობოდნენ  ღმერთის  ძალას.

ბუკისცემის  დღესასწაული  განსაკუთრებული, წმიდა  დღე  იყო, რომლის  დროსაც  ბუკის  ხმები  მიანიშნებდნენ  უფლის  სამსჯავროსთვის (განწმედის  დღისთვის, რომელიც  თიშრის  თვის  მე-10 დღეს  აღინიშნებოდა) გულის  მომზადების  მნიშვნელობაზე. ბუკის  ხმები  ღვთის  წინაშე  წარდგომისა  და  მონანიებისაკენ  მოუწოდებდნენ. იქიდან  გამომდინარე, რომ  ეს  დღე  უფლისკენ  პირის  მიქცევის  შეხსენება  იყო  ხალხისთვის, მათი  ტირილი  და  გლოვა  გასაგები  ხდება. მაგრამ  მათ  შეახსენეს  ისიც, რომ  უფალმა  შეისმინა  მათი  მონანიება  და  ამიტომაც, ახლა  დროა, რომ  მისგან  ბოძებული  მიტევებით  გაიხარონ.

`ღმერთის  სიკვდილი  ჯვარზე, როგორც  ცოდვის  პრობლემის  ერთადერთი  გადაწყვეტა  და  ჩვენთვის  იმედის  მონიჭების  ერთადერთი  გზა, რას  გვეუბნება  ცოდვის  უკიდურეს  სისაძაგლეზე?`