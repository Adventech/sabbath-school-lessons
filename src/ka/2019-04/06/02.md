---
title:  ხალხი იკრიბება
date:   03/11/2019
---


`წაიკითხეთ ნეემ. 8:1,2. რამდენად მნიშვნელოვანია ღმერთის სიტყვა ხალხისთვის?`  
  
  
 მე-7 თვეში, როდესაც ებრაელებმა საბოლოოდ დაასრულეს კედლის შენება და იერუსალიმში გადმოსახლდნენ, ისინი ქალაქის ღია მოედანზე შეიკრიბნენ. მე-7 თვე, იგივე ტიშრის თვე, ალბათ, ყველაზე მნიშვნელოვანი იყო ისრაელიანთათვის, რადგან ის ეძღვნებოდა ბუკისცემის (თვის 1-ლ დღეს), განწმედის დღისა (მე-10 დღეს) და კარვობის (ღვთის მიერ ეგვიპტის ტყვეობიდან დახსნისა და უდაბნოში მისი მფარველობის გახსენება, მე-15 დღე) დღესასწაულებს. ისრაელიანთა შეკრება თვის პირველ დღეს, ანუ ბუკისცემის დღესასწაულის დროს მოხდა. ერის ხელმძღვანელებმა მოუწოდეს ქალებსა და მამაკაცებს, რომ მოსულიყვნენ ამ შეკრებაზე, რადგან რჯულის წაკითხვის დროს მათ  ღმერთისა და თავიანთი ხალხის ისტორიის უკეთ გაცნობის შესაძლებლობა მიეცემოდათ.     ხალხმა მოიწვია ეზრა, რომლესაც მოსეს რჯულის წიგნი  უნდა მოეტანა და წაეკითხა შეკრების წინაშე. სპეციალურად ამ შემთხვევისათვის მათ ხის კვარცხლბეკიც კი ააშენეს. ხელმძღვანელებმა კი არ აიძულეს ხალხს შეკრება, პირიქით, ხალხმა დაავალა ეზრას წიგნის მოტანა. სავარაუდოდ, ეზრა მოსეს ხუთწიგნეულიდან კითხულობდა, სადაც ჩაწერილი იყო სინას მთაზე მოსესთვის მიცემული რჯული.  
 
   `წაიკითხეთ რჯლ. 31:9-13. რა უთხრა მათ უფალმა და რას ვსწავლობთ აქედან?`  
     რჯლ. 31:9-13-ში მოსემ უბრძანა ისრაელიანებს, რომ შეიკრიბონ და წაიკითხონ ღმერთის რჯული კარვობის დღესასწაულის დროს; აქ მოხსენიებულია სხვადასხვა ჯგუფი, რომელიც უნდა დასწრებოდა ამ შეხვედრებს: მამაკაცები, ქალები, ბავშვები და უცხოტომელები, რომლებიც მათ შორის ცხოვრობდნენ.  
     
   `ნეემ. 8:1-ში ნათქვამია, რომ ისინი შეიკრიბნენ, როგორც "ერთი კაცი". რას გვეუბნება ეს მორწმუნეთა შორის ერთობის მნიშვნელობაზე?`