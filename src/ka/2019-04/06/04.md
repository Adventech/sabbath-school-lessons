---
title:  სიტყვის  წაკითხვა  და  განმარტება
date:   05/11/2019
---



`წაიკითხეთ  ნეემ. 8:4-8. როგორ  იყო  ორგანიზებული  შეკრება, რომელზეც  რჯული  იკითხებოდა?`

კითხვის  პროცესში 13 ადამიანისაგან  შემდგარი 2 ჯგუფი  იდგა  ეზრასთან  ერთად. პირველი  ცამეტკაციანი  ჯგუფი (იხ. ნეემ. 8:4) ღვთის  სიტყვის  კითხვაში  ეხმარებოდა, ხოლო  მეორე (იხ. ნეემ. 8:7) წაკითხულის  განმარტებაში. ჩვენ  არანაირი  ინფორმაცია  არ  გვაქვს  იმის  შესახებ, თუ  როგორ  ხდებოდა  ეს  ღია  მოედანზე. თუმცა  შეგვიძლია  ვივარაუდოთ, რომ  მათ, ვინც  კითხვაში  ეხმარებოდნენ, თორა  ეჭირათ (გრაგნილები  მძიმე  იყო  და  საჭირო  იყო, რომ  ვინმეს  გაეხსნა  ისინი), მკითხველები  კი  მონაცვლეობით  კითხულობდნენ. რადგანაც  კითხვა  დილიდან  შუადღემდე  გრძელდებოდა, წმიდა  წერილის  სიტყვები, ალბათ, შეხვედრის  ყველა  დამსწრემდე  აღწევდა.

ფრაზები "განმარტავდნენ" და "ხალხიც  იგებდა  წაკითხულს" (ნეემ. 8:8) შეიძლება  მეტყველებდეს  განმარტებაზეც  და  წმიდა  წერილის  ნაწილების  თარგმნაზეც. მოცემულ  შემთხვევაში  ორივე  ვარინატი  დასაშვებია. ხალხი  ბაბილონიდან  დაბრუნდა, სადაც  მრავალი  წელი  გაატარეს  და  მათი  ძირითადი  ენა  არამეული  იყო. ამიტომ  თორას  წაკითხვა  და  მოსმენა  ივრითზე  საკმაოდ  რთული  აღმოჩნდებოდა, განსაკუთრებით  ახალი  თაობისთვის. იმავდროულად, მსმენელებს  შესაძლებლობა  ჰქონდათ  მიეღოთ  სარგებელი  განმარტებიდან  ან  კომენტარებიდან. ქადაგება  და  განმარტება  აცოცხლებს  ტექსტს  და  მსმენელს  უბიძგებს  ინფორმაცია  გამოიყენოს  პირადად  თავისთვის.

`წაიკითხეთ  საქმე. 8:26-38. როგორ  ეხმაურება  ამ  მუხლებში  აღწერილი  მოვლენები  იმას, რაც  იერუსალიმში  ხდებოდა  ეზრასა  და  ნეემიას  დროს? რა  გაკვეთილების  გამოტანა  შეგვიძლია  ჩვენთვის?`

ჩვენ, როგორც  პროტესტანტები, ვაცნობიერებთ, რომ  ყოველმა  მორწმუნემ  პირადად  უნდა  შეისწავლოს  ღვთის  სიტყვა  და, მოსაუბრის  ავტორიტეტის  მიუხედავად, მის  სიტყვაზე  ბრმად  მინდობა  არ  არის  მიზანშეწონილი. ამავდროულად, რამხელა  კურთხევად  შეიძლება  იქცეს  გაუგებარი  მუხლების  განმარტებაში  ვინმეს  დახმარება! თითოეული  ჩვენგანისთვის  აუცილებელია  იმის  ცოდნა, თუ  რისი  გვწამს, მაგრამ  ეს  იმას  არ  ნიშნავს, რომ  სხვა  ადამიანების  განმარტებების  გამოყენება  არ  შეგვიძლია.