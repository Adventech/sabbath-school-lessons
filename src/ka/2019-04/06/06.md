---
title:  სიხარული  უფლის  წინაშე
date:   07/11/2019
---


"სიხარული  უფლის  წინაშე  სიმტკიცეა  თქვენი" (ნეემ. 8:10). ეს  გვახსენებს, რომ  ჩვენი  სიხარული  და  ცხოვრებით  ტკბობა – ღმერთის  ნებაა  ჩვენთვის. მეტიც, ეს  უბრალო  სიხარული  კი  არ  არის, არამედ  სიხარულია  ღმერთის  და  მისი  სიყვარულის  რეალურობის  შეცნობისა. ღმერთით  და  მისი  სიკეთით  აღფრთოვანება, სიხარული  იმის  გამო, რომ  ღმერთმა  ყველაფერი  გაითვალისწინა  ჩვენი  კეთილდღეობისთვის – აი, რისკენ  უნდა  მივისწრაფოდეთ  ყოველდღიურად. უფრო  მეტიც, ღმერთით  აღფრთოვანება  გვაძლევს  ძალას, რომ  შევხვდეთ  ახალ  დღეს  და  შევასრულოთ  ჩვენი  ყოველდღიური  მოვალეობები.

`წაიკითხეთ  ნეემ. 8:13-18. რა  მოხდა  მომდევნო  დღეს  და  რას  გვეუბნება  ეს  იმდროინდელი  ხელმძღვანელების  შესახებ?`

მეორე  დღეს  ერის  ხელმძღვანელები  ეზრასთან  მივიდნენ, რათა  უფრო  მეტი  გაეგოთ  ღვთის  რჯულის  შესახებ. ლიდერების  მიერ  გამოვლენილმა  ამ  ინიციატივამ  აჩვენა  მათი  სურვილი - საზოგადოება  მიეყვანათ  ღმერთთან. მათ  გააცნობიერეს, რომ  ვერ  უხელმძღვანელებდნენ  ხალხს, თუ  თავად  არ  შეეცდებიან  ღმერთისა  და  მისგან  მონიჭებული  ცოდნის  ძიებას.

`წაიკითხეთ  ლევ. 23:39-43. რა  უბრძანა  უფალმა  ისრაელიანებს  და  რატომ?`

მიაქციეთ  ყურადღება - ნეემ. 8:15-ში  ნათქვამია, რომ  ყველაფერი "დაწერილის  მიხედვით" იყო  გაკეთებული. აქ  ჩვენ  ვხედავთ  კიდევ  ერთ  მაგალითს  იმისა, თუ  რამდენად  სერიოზული  იყო  მათი  მხრიდან  ღვთის  სიტყვისადმი  დამორჩილების  სურვილი, იმიტომ  რომ  ტყვეობაში  გატარებული  ათწლეულების  შემდეგ  მათ  კარგი  გაკვეთილი  მიიღეს  დაუმორჩილებლობის  შესახებ. გარდა  ამისა, ლევიანთა  წიგნში  ჩაწერილი  მუხლების  თანახმად, მათ  უნდა  აღენიშნათ  კარვობის  დღესასწაული  და "ეხარათ  უფლის  წინაშე  შვიდი  დღე" (ლევ. 23:40). სხვა  სიტყვებით, თუ  ადამიანს  ახსოვს  უფლის  გულმოწყალების, მადლისა  და  ხსნის  საქმენი, მაშინ  უნდა  უხაროდეს, რომ  უფალმა  აღასრულა  ისინი  მისთვის.

`დაფიქრდით, რა  მივიღეთ  იესოში, რომლის  მსახურებაზეც  მიუთითებდა  ძველი  ისრაელის  ყველა  დღესასწაული. როგორ  შეგვიძლია  ვისწავლოთ  უფალში  გახარება  მაშინაც  კი, როდესაც  რთულ  და  მტკივნეულ  გამოცდილებებს  ვაწყდებით? რატომ  არის  ასეთი  მნიშვნელოვანი, რომ  განსაკუთრებით  ასეთ  დროს  გავიხაროთ?`