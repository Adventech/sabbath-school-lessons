---
title:  წინასწარმეტყველური  დრო
date:   14/10/2019
---

ამ  კვარტლის  პირველ  გაკვეთილში  გავიგეთ, რომ  ღმერთმა  მოუწოდა  ზერუბაბელს (დაახლოებით  ძვ.წ. 538 წ.) და  ეზრას (ძვ.წ. 457 წ.) განსაკუთრებული  მსახურებისკენ. მეორე  გაკვეთილში  ჩვენ  განვიხილეთ  ნეემიას  მოწოდება (ძვ.წ. 444 წ.). ჩვენ  უნდა  გვესმოდეს, რომ  ასეთი  იყო  ღვთის  განგება. ასე  მაგალითად, ზერუბაბელს  უნდა  შეესრულებინა  ღმერთის  მიერ  განსაზღვრული  დავალება  იერემიას  წინასწარმეტყველების  პასუხად, რომელიც 70 წლიანი  ტყვეობის  დასრულებას  შეეხებოდა.

`რომელ  წელს  მოხდა  ეზრას  მოწოდება  მსახურებისკენ? ეს  მოხდა  იმავე  წელს, როდესაც  მეფე  ართახშასთამ  გამოსცა  თავისი  ბრძანება. რით  არის  ეს  თარიღი  მნიშვნელოვანი  წინასწარმეტყველებაში? დან. 9:24-27.`

დანიელ  წინასწარმეტყველის  წიგნში, 9:25-ში  ნათქვამია, რომ "იერუსალიმის  აღდგენისა  და  აშენების  ბრძანების  გამოსვლიდან  ცხებულამდე, წინამძღვრამდე, იქნება  შვიდი  შვიდეული  და  სამოცდაათი  შვიდეული". ამ  წინასწარმეტყველების  ბოლო  შვიდეული, ან  ბოლო  კვირა, მოხსენიებულია  დან. 9:27-ში. რადგანაც  ერთი  კვირა  შვიდი  დღისაგან  შედგება, მაშასადამე  წინასწარმეტყველური  კვირა  შვიდ  წელიწადს  უდრის (იხ. რიცხვ. 14:34, ეზრ. 4:5,6). შესაბამისად, ამ  წინასწარმეტყველებაში  საუბარია 70 წინასწარმეტყველურ  კვირაზე, რაც 490 წელს  უდრის. ჩნდება  შეკითხვა: როდიდან  იწყება 70 წინასწარმეტყველური  კვირის  ათვლა? ბიბლიურ  მუხლებში  ნათქვამია, რომ  ათვლა  იწყება  იმ  დროიდან, როდესაც  გამოიცემა  ბრძანება  იერუსალიმის  აღდგენის  შესახებ.

ებრაელთა  უფლებების  აღდგენასთან  დაკავშირებით  სულ 3 დეკრეტი  გამოიცა. მსგავს  განკარგულებებს  კიროსი, დარიოსი  და  ართახშასთა  გამოსცემდნენ. მაგრამ  მხოლოდ  ერთი, კერძოდ  კი  ართახშასთას  განკარგულება  შეიცავს  ბრძანებას  თვით  ქალაქ  იერუსალიმის  აღდგენის  შესახებ. და  მხოლოდ  ის  უკავშირდება  ღმერთის  განდიდებას  მისი  ჩარევისთვის (ეზრ. 7:27,28).

ჩვენ 70 კვირიანი  წინასწარმეტყველური  პერიოდის  ათვლას  ძვ.წ. 457 წლიდან, როგორც  ეზრ. 7:7-26-შია  ნათქვამი – ართახშასთას  მეფობის  მე-7 წლიდან  ვიწყებთ. გარდა  ამისა, რადგანაც  დან. 8:14 მიხედვით  ძვ.წ. 457 წელი  ასევე 2300 საღამოსა  და  დილის  შესახებ  წინასწარმეტყველების  დასაწყისია, (იხ. ხვალინდელი  გაკვეთილი). გამოდის, რომ  მოცემული  განკარგულება  ამ  ორივე  წინასწარმეტყველების  ათვლის  წერტილია. 70 შვიდეული  ჩვ.წ. 34 წელს  მთავრდება, ამ  დროს  დაიწყო  სახარების  ქადაგება  წარმართებში (რაც  ადრეული  ეკლესიის  დევნით  და  სტეფანეს  მოწამეობრივი  სიკვდილით  აღინიშნა). ჩვ.წ. 31 წელი  ბოლო  კვირის  შუა  პერიოდია. ამ  დროს  მოკვდა  იესო  ჯვარზე.

`კიდევ  ერთხელ  წაიკითხეთ  წინასწარმეტყველება  დან. 9:24-ში. როგორ  მიუთითებს  ის  ასეთი  საოცარი  სიზუსტით  იესოს  მსახურებაზე? როგორ  შეუძლია  ამ  წინასწარმეტყველებას  ჩვენი  რწმენის  განმტკიცება?`