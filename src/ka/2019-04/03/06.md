---
title:  ჩვენი  პასუხისმგებლობა
date:   17/10/2019
---

მიუხედავად  იმისა, რომ  თითოეული  ჩვენგანი  მოწოდებულია  ღვთისაგან, ჩვენ  გვაქვს  ამ  მოწოდების  მიღების  ან  უარყოფის  თავისუფლება. ასევე  თავისუფალნი  ვართ, რომ  მივიღოთ  ან  უარვყოთ  ხსნა, რომელსაც  ღმერთი  ყველას  სთავაზობს. ღმერთს  შეუძლია  შეგვიქმნას  კონკრეტული  მდგომარეობა, ჩვენ  კი  თავისუფალი  ვართ  უარი  ვთქვათ  მისი  მოთხოვნების  შესრულებაზე. დიახ, მას  სურს, რომ  შევასრულოთ  მისი  საქმეები  და  მოგვიწოდებს, რომ  დავემსგავსოთ  მას. ღმერთი  გამოგვარჩევს  კონკრეტული  ამოცანის  შესასრულებლად  და  ეს  მის  მიერ  ჩვენი  ხსნის  გეგმის  ნაწილია. როდესაც  ვაკეთებთ  იმას, რისკენაც  ის  მოგვიწოდებს, საკუთარი  ცხოვრებით  ვამტკიცებთ  ღმერთის  მოცემული  ხსნის  რეალურობას.

მეფე  საული  მოწოდებული  იყო, რომ  დაეკავებინა  სამეფო  ტახტი. სამწუხაროდ, დაკისრებული  მოვალეობის  მიუხედავად, საულმა  არ  მიუძღვნა  თავისი  გული  ღმერთს. ის  ფაქტი, რომ  ადამიანი  რაიმე  განსაკუთრებულისკენაა  მოწოდებული  ღმერთის  მიერ, არ  ნიშნავს  იმას, რომ  ეს  ადამიანი  აუცილებლად  მიიღებს  ღმერთს. განმსაზღვრელი  ფაქტორი  აქ  ჩვენი  თავისუფალი  ნებაა  და  თუ  ჩვენ  არ  გავყვებით  ღმერთის  ხელმძღვანელობას, ყველაფერს  დავკარგავთ.

`წაიკითხეთ  გამ. 3 და 4. რას  გვასწავლის  ეს  ნაწყვეტი  ღმერთის  წინაშე  პასუხისგებლობაზე  იმ  დავალებისთვის, რომელიც  გვაკისრია?`

ჩვენი  პასუხი  შეიძლება  ჰგავდეს  ან  ეზრას  და  ნეემიას  პასუხს, რომელთაც  არანაირი  ეჭვი  არ  გასჩენიათ, ან  მოსეს  პასუხს, რომელსაც  საწინააღმდეგო  აზრი  და  გამართლებები  ჰქონდა. საბოლოოდ, მოსე  გამოეხმაურა  მოწოდებას. ის  ეწინააღმდეგებოდა  და  ამტკიცებდა, რომ  არ  არის  საკმარისად  კარგი  ამ  დავალებისთვის, არ  უჭირავს  მნიშვნელოვანი  თანამდებობა. თვლიდა, რომ  ფარაონი  არ  მოუსმენდა  მას. იგი  ღელავდა  იმაზეც, რომ  ებრაელებს  შეეძლოთ  არ  ერწმუნათ  მისი  სიტყვები  ან  სულაც  არ  მოესმინათ  მისთვის, და  ყველა  ძალისხმევა  ფუჭი  აღმოჩნდებოდა. ამას  გარდა, ის  ჩიოდა, რომ  არ  გააჩნია  განსაკუთრებული  კვალიფიკაცია  და  საჭირო  უნარ-ჩვევები: "ბაგემძიმე  და  ენამძიმე  ვარ" (გამ. 4:10). საბოლოო  ჯამში  კი  იგი  ღმერთს  სთხოვს, რომ  სხვა  გაგზავნოს  მის  ნაცვლად. და  მაინც, როდესაც  ვეცნობით  მოსეს  ისტორიას, ვხედავთ, რამდენად  ძლიერი  გახდა  ეს  ხელმძღვანელი, მიუხედავად  თავისი  შეცდომებისა. მოსე  იყო  ის, ვინც  კეთილსინდისიერად  შეასრულა  ის, რაც  უფალმა  დაავალა.

`ჩვენ  მიერ  მოყვანილი  რომელი  გამართლებები  გვიშლის  ხელს  უფლის  დავალების  შესრულებაში?`

