---
title:  ღმერთის  არჩევანი
date:   16/10/2019
---

ბევრს  საუბრობენ  იმის  შესახებ, თუ  როგორ  აგვირჩია  ან  როგორ  მოგვიწოდა  ღმერთმა  მსახურებისკენ. არსებობს  სხვადასხვა  მოსაზრება  ამ  მოწოდების  მნიშვნელობაზე. რას  ამბობს  ბიბლია  ჩვენი  მოწოდების  შესახებ?

`წაიკითხეთ  რომ. 8:28,29. რისკენ  მოგვიწოდებს  ღმერთი? რისთვის  აგვირჩია  მან?`

ეს  მონაკვეთი  კონკრეტულად  ამტკიცებს, რომ  ღმერთმა  წინასწარ  განუსაზღვრა  ადამიანებს  მისი  ძის  ხატების  მსგავსად  ყოფნა. ეს  სულაც  არ  ნიშნავს  იმას, რომ  ღმერთმა  წინასწარ  განგვისაზღვრა  ან  გადარჩენა, ან  დასჯა  და  რომ  ჩვენ  არ  შეგვიძლია  ამ  საკითხში  არჩევანის  გაკეთება. სხვა  სიტყვებით  რომ  ვთქვათ, რჩეულობა  განკუთვნილია  ჩვენი  გარდაქმნისათვის. ჩვენ  უნდა  შევიცვალოთ, რათა  ავირეკლოთ  ღვთის  ძის  ხატება. ამ  გარდაქმნას  მომდევნო  მუხლიც  გვპირდება (იხ. რომ. 8:30). პავლე, ამ  წერილის  ავტორი, ამტკიცებს, რომ  ღმერთი  ამართლებს (მართლებად  აქცევს) და  განადიდებს (განწმენდს) მათ, ვისაც  მოუწოდებს. ამგვარად, ჩვენ  კი  არ  ვახორციელებთ  ცვლილებებს, არამედ  ღმერთი  გვპირდება, რომ  გარდაგვქმნის  საკუთარი  ძალით.

`წაიკითხეთ  რომ. 9. ღმერთის  რომელი  მოწოდებაა  აღწერილი  ამ  თავში?`

რომაელთა  მე-9 თავში  პავლე  საუბრობს  იმის  შესახებ, რომ  ღმერთი  კონკრეტული  ამოცანისთვის  გამოგვარჩევს. ისრაელიანები  არჩეული  იყვნენ  იმისთვის, რომ  წუთისოფლისთვის  მიეტანათ  კეთილი  უწყება  ღმერთის  შესახებ. ფრაზას "შევიყვარე  მე  იაკობი, ხოლო  ესავი  შევიძულე" (რომ. 9:13) ჩვეულებრივ  არასწორად  იგებენ  და  სავსებით  არ  ნიშნავს  იმას, რომ  ღმერთს  ძმებიდან  მხოლოდ  ერთი  უყვარდა. თუმცა  პავლე  ამ  მონაკვეთის  კონტექსტში  ამბობს, რომ  იაკობი  იყო  რჩეული  და  არა  ესავი. რისთვის  აირჩია  ღმერთმა  იაკობი? გამხდარიყო  ისრაელიანთა  მამა. მაშასადამე, ღმერთს  არჩევის  ორი  ტიპი  აქვს. პირველი, ღმერთი  ირჩევს  თითოეულ  ჩვენგანს  ხსნისათვის  და  სურს, რომ  გარდავიქმნათ  იესოს  ხატებაში. და  მეორე, ღმერთი  ირჩევს  სხვადასხვა  ადამიანს  კონკრეტული  დავალებების  შესასრულებლად.

`რატომ  უნდა  გვანიჭებდეს  იმედს  იმის  ცოდნა, რომ  ჩვენ  განკუთვნილი  ვართ  ხსნის  მიღებისთვის? ნიშნავს  თუ  არა  ეს  იმას, რომ  ჩვენი  არჩევანი  არ  მოქმედებს  იმ  გადარჩენის  დაკარგვაზე, რომელსაც  ღმერთი  გვთავაზობს?`