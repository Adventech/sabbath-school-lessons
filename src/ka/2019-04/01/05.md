---
title:  ართახშასთას  ბრძანება
date:   02/10/2019
---

`წაიკითხეთ  ეზრ. 7:11-28. რას  შეიცავს  მეფის  ბრძანება? რატომ  იყო  ეს  დარიგებები  მნიშვნელოვანი  ისრაელიანთათვის?`

ართახშასთას  ბრძანება  კიროსის  პირველ  განკარგულებას  ჰგავს. მეფე  ყველა  მსურველს, განსაკუთრებით  კი  სამღვდელოების  წარმომადგენლებს  ურჩევს, რომ  დაბრუნდნენ  იერუსალიმში. მართალია  მურაშუს  ისტორიული  დოკუმენტების  თანახმად  ებრაელთა  უმეტესობა  სპარსეთში  დარჩა (როგორც  ამას  ესთერის  ისტორია  მოწმობს), მაგრამ  საკუთარი  წინაპრების  სამშობლოში  ახალი  ცხოვრების  დაწყების  მსურველებიც  ბევრნი  იყვნენ. მეფემ  განკარგულებები  გადასცა  მდინარე  ევფრატის  გადაღმა  მცხოვრებ  ყველა  მეგანძურეს. მეგანძურეთ  ეზრასთვის  უნდა  წარედგინათ  ყველაფერი, რაც  მას  სჭირდებოდა, რათა  ქალაქი  აღედგინა  და "უფლის  ტაძარი  იერუსალიმში  ასე  დიდებულად  შეემკო" (ეზრ. 7:27). საბოლოო  ჯამში  მეფემ  ეზრას  დაავალა, რომ  უზრუნველეყო  ღმერთის  კანონის  სათანადოდ  დაცვა  და  შეექმნა  ადგილობრივი  კანონების  აღმასრულებელი  სასამართლო  სისტემა. წესრიგი, რომელსაც  ეს  ჯგუფი  დაამყარებს, ნებისმიერი  ორგანიზებული  საზოგადოების  მნიშვნელოვანი  ასპექტია. მეფემ  გაუმარტივა  ეზრას  და  ისრაელიანებს  მათი  სამშობლოს  აღდგენის  საქმე.

ნუთუ  მეფის  მხრიდან  ქალაქისა  და  ტაძრის  აღდგენაზე  ზრუნვა  იმაზე  მეტყველებს, რომ  მან  ეზრას  ღმერთი  ირწმუნა? ართახშასთა  ღმერთს  უწოდებს "ისრაელის  ღმერთს, რომლის  სავანეც  იერუსალიმშია" (ეზრ. 7:15). ტერმინოლოგია, რომელსაც  მეფე  ისრაელის  ღმერთის  აღწერისას  იყენება  გულისხმობს  იმას, რომ  ის  უფალს  აღიქვამდა, როგორც  კიდევ  ერთ  ადგილობრივ  ღვთაებას, რომელიც  ძღვენით  უნდა  მოესყიდა. მას  არ  სურდა, რომ  ეს  ადგილობრივი  ღმერთი  განრისხებულიყო  მასზე  და  მის  ძეებზე (ეზრ. 7:23). გარდა  ამისა, უნდა  აღინიშნოს  ისიც, რომ  ძვ.წ. 457 წელს  დაიწყო  ეგვიპტის  აჯანყება  სპარსელთა  მმართველობის  წინააღმდეგ. ამგვარად, სავსებით  შესაძლებელია, რომ  მეფის  ასეთი  ქმედებები  იუდეველთა  პროვინციის  მხრიდან  ლოიალურობის  მოპოვებაზე  იყო  გათვლილი.

სამწუხაროდ, ეზრასა  და  ნეემიასთან  თანამშრომლობას  მეფე  არ  უქცევია  ღმერთის  მორწმუნედ. ყოველ  შემთხვევაში, ბიბლიურ  ტექსტში  ამაზე  არაფერი  მიუთითებს. ეს  კი  იმას  ნიშნავს, რომ  უფალს  ურწმუნო  ადამიანის  გამოყენებაც  შეუძლია  დედამიწაზე  თავისი  ნების  შესასრულებლად.

`როგორ  შეგვიძლია  ვისწავლოთ  ღმერთის  უზენაესი  ხელმწიფების  ნდობა  მაშინაც  კი, როდესაც  ასეთ  ტკივილს  და  ტანჯვას  განვიცდით?`