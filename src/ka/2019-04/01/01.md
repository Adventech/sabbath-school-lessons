---
title:  ისტორიის  გაცნობიერება. ზერუბაბელი  და  ეზრა
date:   28/09/2019
---

<h3 class="ka_geo"> გამოსაკვლევად შემოთავაზებული ბიბლიური მუხლები:</h3>  
იერ. 25:11,12; დან. 9:1,2; ეზრ. 4:1-7; ეს. 55:8,9; ეზრ. 7:1-28.   
  
> <p>სამახსოვრო მუხლი:</p>  
>  "ასე  ბრძანებს  კიროსი, სპარსეთის  მეფე: ‘დედამიწის  მთელი  სამეფონი  მომცა  მე  უფალმა, ცათა  ღმერთმა, და  მიბრძანა  ავუშენო  მას  სახლი  იერუსალიმში, იუდაში  რომ  არის" (ეზრ. 1:2).

იერემია  წინასწარმეტყველის  მეშვეობით  ღმერთმა  თავის  ერს  აღუთქვა, რომ 70 წლიანი  ტყვეობის  შემდეგ  ისინი  შინ  დაბრუნდებიან. ღმერთის  იარაღი, რომლის  წყალობითაც  მოხდა  მათი  დაბრუნება, გახდა  მეფე  კიროსი. ძვ.წ. დაახლოებით 538 წელს  ღვთის  მიერ  ცხებულმა  კიროსმა  გამოსცა  ბრძანება, რომლის  თანახმადაც  ღვთის  ერმა  თავისუფლება  მოიპოვა. მათ  მიენიჭათ  საკუთარ  ქვეყანაში  დაბრუნებისა  და  ტაძრის  აღდგენის  უფლება.

ღმერთი (და  არა  კიროსი) ეტყვის  იერუსალიმს: "აშენდები!" - და  ტაძარს: "დაფუძნდები!" (ეს. 44:28). ღმერთი  იყო  იერუსალიმის  აღდგენის  გარანტი, მან  აღძრა  კიროსი, რომ  ტაძრის  აგების  ნებართვა  გაეცა.

სასიამოვნოა  იმის  გაცნობიერება, რომ  ღვთის  ერი  დადებითად  გამოეხმაურა  უფლის  ბრძანებას: "და  ადგნენ  იუდასა  და  ბენიამინის  მამის  სახლთა  თავკაცები, მღვდლები  და  ლევიანები, ყველანი, ვისაც  კი  სული  აღუძრა  ღმერთმა, რათა  ამოსულიყვნენ  იერუსალიმში  უფლის  სახლის  ასაშენებლად" (ეზრ. 1:5).

აქ  ნაჩვენებია  მაგალითი  იმისა, თუ  როგორ  დადებითად  რეაგირებენ  ადამიანები  ღმერთის  კეთილშობილ  და  გულმოწყალე  ქმედებებზე. ჩვენი  საუკეთესო  საქციელები  ეფუძნება  იმის  გაცნობიერებას, თუ  ვინ  არის  ღმერთი, რა  გააკეთა  მან  და  როგორ  აქტიურად  მონაწილეობს  სიყვარულით  თავისი  ხალხის  ბედში.