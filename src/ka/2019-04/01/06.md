---
title:  განათლების  მნიშვნელობა
date:   03/10/2019
---

`წაიკითხეთ  ეზრ. 7:6,10. რას  გვაუწყებს  ეს  ბიბლიური  მუხლები  სათანადო  რელიგიური  განათლების  მნიშვნელობის  შესახებ?`

ეზრას  სრულმა  მიძღვნილობამ, მისმა  გადაწყვეტილებამ, რომ  ისწავლოს, გამოიყენოს  ცოდნა  პრაქტიკაში  და  სხვებსაც  შეასწავლოს  ღმერთის  სიტყვა (იხ. ეზრ. 7:6,10), მნიშვნელოვნად  მოამზადა  ის  უფრო  დიდი  მსახურებისათვის  ისრაელში. ამ  ბიბლიური  მუხლების  პირდაპირი  გაგებით, ეზრამ  მთლიანად  მიუძღვნა  თავი  შესწავლას, გამოყენებას  და  დარიგებას  უფლის  კანონებში.

ე. უაითი  მნიშვნელოვან  ინფორმაციას  გვაწვდის: "ეზრამ, როგორც  აარონის  შთამომავალმა, სამღვდელო  განათლება  მიიღო  და  გარდა  ამისა, ის  იცნობდა  მიდია-სპარსეთის  სამეფოს  მოგვებს, ასტროლოგებსა  და  ბრძენკაცებს. მაგრამ  ის  უკმაყოფილო  იყო  თავისი  სულიერი  მდგომარეობით. ის  მთელი  გულით  ისწრაფოდა  ისეთი  ცხოვრებისაკენ, რომელიც  სრულ  თანხმობაში  იქნებოდა  ღმერთთან; მას  სწყუროდა  სიბრძნე  ღმერთის  ნების  შესასრულებლად. ამგვარად, მან "გულს  იდვა  უფლის  რჯულის  ძიება, მისი  შესრულება  და  წესისა  და  სამართლის  სწავლება  ისრაელში.." (ეზრ.7:10). ამან  უბიძგა  მას, რომ  სერიოზულად  და  საფუძვლიანად  შეესწავლა  წინასწარმეტყველებისა  და  მეფეების  მიერ  ჩაწერილი  ღვთის  ერის  ისტორია. ის  კითხულობდა  ბიბლიის  ისტორიულ  და  პოეტურ  წიგნებს  და  ცდილობდა  გაეგო, რატომ  დაუშვა  ღმერთმა  იერუსალიმის  დაცემა  და  წარმართების  მიერ  მისი  ხალხის  დატყვევება" (მეფეები  და  წინასწარმეტყველები, გვ. 609). მიაქციეთ  ყურადღება, რომ  ეზრამ  იცოდა  წარმართთა  გზების  შესახებ, მან  დაინახა, რომ  ეს  გზები  არასწორია. სხვა  სიტყვებით, ის  სხვა  წყაროებიდან – ღმერთის  სიტყვიდან  და  უფლის  რჯულიდან  ცდილობდა  სიმართლის  გაგებას. მას  უნდა  დაევიწყებინა  ბევრი  რამ, რაც  წუთისოფლის  სასწავლებლებში  ისწავლა. ბოლოს  და  ბოლოს, რა  სარგებელი  შეეძლო  მისთვის  მოეტანა "ჯადოქრებისა  და  ასტროლოგების  თხზულებებს"?

`დღესდღეობით  როგორ  შეგვიძლია  საჭიროების  შემთხვევაში  დავივიწყოთ  ის, რასაც  წუთისოფელში  გვასწავლიან?`