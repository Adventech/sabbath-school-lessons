---
title:  განდევნილთა  პირველი  ჯგუფის  დაბრუნება
date:   29/09/2019
---

`წაიკითხეთ  იერ. 25:11,12; 29:10 და  დან. 9:1,2. როდის  მოხდა  განდევნილთა  პირველი  დაბრუნება? რომელი  წინასწარმეტყველების  აღსრულებაა  ეს  დაბრუნება?`

უფალმა  უბიძგა  კიროსს, რომ  აღესრულებინა  იერემიას  წინასწარმეტყველება 70 წლიანი  ტყვეობიდან  დაბრუნების  შესახებ. იერემიამ  იწინასწარმეტყველა, რომ  ბაბილონის  იმპერიის 70 წლიანი  მმართველობის  პერიოდში  იუდეა  დაცარიელდებოდა (ეს  ხდებოდა  ძვ.წ. 606/605 წწ.-დან 537/536 წწ.-მდე), თუმცა  ამის  შემდეგ  ღმერთი  გაუხსნიდა  ტყვეებს  უკან  დასაბრუნებელ  გზას. როდესაც  დანიელმა  შეისწავლა  იერემიას  წინასწარმეტყველება, ის  მიხვდა, რომ  დადგა  აღთქმული  დაბრუნების  დრო.

მე-9 თავში  კი  ჩვენ  ვხვდებით  სასოწარკვეთილ  დანიელს – 70 წლიანი  ტყვეობა  ყოველგვარი  ხილული  ცვლილებების  გარეშე  უახლოვდებოდა  თავის  დასასრულს, სპარსეთის  იმპერიაც  მსოფლიო  სახელმწიფოდ  იქცა. მან  ცრემლითა  და  ვედრებით  მიმართა  ღმერთს, შებრალებას  და  აღთქმის  შესრულებას  სთხოვდა  მას. ამავე  თავში (იხ. დან. 9:24-27) წინასწარმეტყველმა  მიიღო  მტკიცებულება  იმისა, რომ  ყველაფერს  ღმერთი  განაგებს, ის  გეგმავს  მომავალს, ის  მოავლენს  მხსნელს, რომელიც  გასწირავს  თავის  სიცოცხლეს  ადამიანთა  ცოდვების  გამოსასყიდად  და  ბოლოს  მოუღებს  მსხვერპლშეწირვის  სისტემას. არსებითად, ღმერთი  ამბობდა: "დანიელ, ნუ  ღელავ. ისევე, როგორც  ჭეშმარიტი  მხსნელი (იესო) აუცილებლად  მოვა, თქვენც  აუცილებლად  მიიღებთ  დახსნას". გავიდა  ხანი  და  ღმერთმა  შთააგონა  კიროსს, სპარსეთის  მეფეს, რომ  გაეცა  ტყვეთა  განთავისუფლების  ბრძანება. ღმერთი  ყოველთვის  უერთგულებს  თავის  აღთქმებს (იხ. დან. 10).

ეზრას  წიგნის  პირველი  თავი  მოგვითხრობს  კიროს  მეფის  ბრძანების  შესახებ, რომლის  მიხედვითაც  იუდეველები  დაბრუნდნენ  იერუსალიმში  და  ააგეს  უფლის  სახლი. ეს  ბრძანება  დაახლოებით  ძვ.წ. 539-537 წლებით  თარიღდება. კიროსმა  არა  მხოლოდ  განათავისუფლა  ტყვეები, არამედ  მსხვერპლი  და  ძღვენიც  კი  გაატანა, მათ  შორის  ის  წმინდა  ჭურჭელი, რომელიც  ნაბუქოდონოსორს  ჰქონდა  მიტაცებული. ეს  მოვლენა  გვახსენებს  მრავალი  წლის  წინ  ისრაელიანთა  ეგვიპტიდან  გამოსვლის  ისტორიას, როდესაც  ღმერთმა  მოაქცია  ეგვიპტელთა  გულები  ისრაელიანებისკენ  და  მათაც  გაატანეს  ღვთის  ერს  თავიანთი  სიმდიდრე. იუდეაში  დაბრუნებულთა  პირველი  ჯგუფი  დაახლოებით 50 ათასი  ადამიანისგან  შედგებოდა.

`სხვა  რომელი  ისტორიული  წინასწარმეტყველებები  შესრულდა  ზუსტად  ისე, როგორც  აღთქმული  იყო  სიტყვაში  და  რა  ნუგეში  შეგვიძლია  მივიღოთ  იმის  გააზრებით, რომ  ღმერთმა  იცის  მომავალი  და  შეგვიძლია  მივენდოთ  მის  დაპირებებს?`
