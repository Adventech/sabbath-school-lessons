---
title:  ეზრას ქმედებები
date:   18/12/2019
---

`წაიკითხეთ ეზრ. 10. როგორ აგვარებდნენ ეზრა და ხელმძღვანელები შერეული ქორწინებების პრობლემას?`

მთელმა კრებამ ერთად გადაწყვიტა, რომ უცხო ცოლები უნდა გაეშვათ. საკვირველია, მაგრამ ამ გეგმას ისინიც კი დათანხმდნენ, ვინც დაქორწინდა მათზე, გარდა იმ ოთხი მამაკაცისა, რომელთა სახელებიც მოხსენიებულია ეზრ.10:15. ებრაელებმა ცოლების გაშვების პირობა დადეს და ეს გეგმა სამი თვის განმავლობაში უნდა განხორციელებულიყო. საბოლოო ჯამში, 133-მა ებრაელმა გაუშვა ცოლი სახლში (იხ. ეზრ. 10:18-43). საინტერესოა, რომ ეზრ. 10:44-ში ნახსენებია, რომ ამ შერეულ ქორწინებებში ზოგს უკვე შვილებიც ჰყავდა. დედებისა და შვილების სახლიდან გაშვება არარაციონალურად და მიუღებლად გვეჩვენება. მაგრამ უნდა გვახსოვდეს, რომ ეს უნიკალური დრო იყო, როდესაც ღმერთი ებრაელი ერის და გარკვეულწილად ხალხის მასთან ურთიერთობის აღორძინებას ცდილობდა. ღმერთის ბრძანებათა სრულად შესრულება კი რადიკალურ ზომებს მოითხოვდა.

ეზრ. 10:11,19-ში გამოყენებული სპეციფიკური სიტყვები "განდგომა" და "გაშვება" წმიდა წერილში არსად არ გვხვდება განქორწინებასთან დაკავშირებით. ეზრა, დიდი ალბათობით, იცნობდა  განქორწინებისთვის რეგულარულად გამოყენებად სიტყვებს, მაგრამ გადაწყვიტა არ გამოეყენებინა ისინი. მაშასადამე,  აშკარაა, რომ თორას წესების დარღვევით დამყარებულ საქორწინო კავშირებს ეზრა არ მიიჩნევდა ნამდვილად. სხვა სიტყვებით, კანონთან წინააღმდეგობის გამო ქორწინებები გაუქმდა. ეს პროცესი ყალბი ქორწინებების გაუქმებაში მდგომარეობდა. თუმცა ჩვენ არ გვაქვს ინფორმაცია იმის შესახებ, თუ რა ბედი ეწიათ ასეთ ცოლებსა და შვილებს და რა გავლენა მოახდინა ამ ქმედებამ საზოგადოებაზე. იმ დროის ჩვეულებების თანახმად, ყოფილ ქმრებს უნდა ეზრუნათ ყოფილი ცოლებისა და შვილების გადაადგილებაზე. ცოლები, როგორც წესი, თავიანთი მამების სახლში ბრუნდებოდნენ. 

თუმცა მოგვიანებით ზოგმა ებრაელმა კაცმა კვლავ დაიწყო ურწმუნოებზე დაქორწინება და შესაძლოა, მათი ნაწილი ყოფილ ცოლებსაც დაუბრუნდა. მიღებული გადაწყვეტილების მოკლევადიანობა შეიძლება ადამიანის ბუნებას და ღმერთისდამი ერთგულებაში ჩვენს არათანმიმდევრულობას დავაბრალოთ. ჩვენს შორის ვისაც რწმენაში ძლიერად მიაჩნია თავი, უნდა ვაღიაროთ, რომ ცხოვრებაში გვქონდა პერიოდები, როდესაც ნაკლებად ვიყავით ღმერთისადმი მიძღვნილი და ჩვენი სიარული ღმერთთან სასურველია უკეთესი ყოფილიყო. სამწუხაროდ კაცობრიობა სულ ეწინააღმდეგება იმას, რომ ღმერთს დაუთმოს პირველი ადგილი საკუთარ ცხოვრებაში.

`რას განიცდიდით "ღმერთისდამი ნაკლებად მიძღვნილობის" პერიოდში? რა გასწავლათ ამან?`
