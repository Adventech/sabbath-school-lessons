---
title:  ქორწინება დღეს
date:   19/12/2019
---

შერეული ქორწინებების შესახებ ეზრასა და ნეემიას წიგნებში დანახულიდან გამომდინარე ცხადი ხდება, რომ ღმერთი სერიოზულად უყურებს ქორწინებას და ჩვენც ასეთივე დამოკიდებულება უნდა გვქონდეს. ჩვენ ლოცვით უნდა განვიხილავდეთ პოტენციურ პარტნიორს ქორწინებისთვის და გადაწყვეტილების მიღების პროცესში აუცილებლად უნდა ჩავრთოთ ღმერთიც. ასევე აუცილებელია მივიღოთ გადაწყვეტილება, რომ ვიქნებით ღმერთის იმ პრინციპების ერთგული, რომელთაც შეუძლიათ დიდი დარდისა და მწუხარებისგან დაგვიცვას.

`განიხილეთ, როგორ აგვარებდა პავლე ურწმუნო ადამიანებზე დაქორწინების საკითხს. ყურადღებით შეისწავლეთ 1კორ. 7:10-17. როგორი უნდა იყოს ჩვენი დამოკიდებულება მსგავსი ქორწინებებისდამი?`

ვინაიდან ბიბლიაში არ გვაქვს ცალსახა მითითება იმაზე, თუ როგორ მოვიქცეთ კონფესიათაშორისი ქორწინებების დროს, მორწმუნე ადამიანისთვის იმის მტკიცება, რომ მიატოვოს თავისი ურწმუნო მეუღლე და ეზრას დროის ვითარებაზე დაყრდნობით ასეთი წყვილებისთვის დაშორების რეკომენდაციების მიცემა დიდი უგუნურება იქნებოდა. შექმნილი ვითარება ერთჯერადი მოვლენა იყო და ღმერთის ნებას შეესაბამებოდა (იხ. ეზრ. 10:11), რადგან საფრთხე მთელი ისრაელის მომავალს ემუქრებოდა. იუდეველებმა ღვთის თაყვანისმცემელთა სტატუსი დაკარგეს.

ცნობილია, რომ ეგვიპტის ებრაულ დასახლებაში (ეზრას და ნეემიას დროს), რომელშიც შერეული ქორწინებები ნებადართული იყო ხელმძღვანელების მიერ, გაჩნდა ახალი რელიგია, რომლის სწავლების თანახმადაც იაჰვეს გაუჩნდა წარმართი მეუღლე – ქალღმერთი ანატი. გარდა ამისა მესიანური ხაზი საფრთხეში აღმოჩნდა. აქედან გამომდინარე, აღნიშნული ერთჯერადი ღონისძიება არ უნდა აღვიქვათ, როგორც რაიმე წესდება  იმ ქორწინებების და ოჯახების დანგრევაზე,  რომლებშიც მორწმუნე ურწმუნოზე ქორწინდება. თუმცა ბიბლიის თანახმად, ღმერთი აფასებს პარტნიორებს ქორწინებაში, როდესაც ორივე მეუღლე მორწმუნეა. როდესაც ვქორწინდებით ისეთ ადამიანზე, რომელიც არ იზიარებს ღმერთისდამი ჩვენს ერთგულებას, სატანა ბედნიერია, რადგან იცის, რომ თუ ორივე მეუღლე ერთ აზრზეა, ისინი ბევრად წარმატებულნი იქნებიან ღმერთისთვის თავიანთი მისიის შესრულებაში. 

მიუხედავად იმისა, რომ ბიბლია ნათლად გვირჩევს არ შევქმნათ ოჯახი ურწმუნო ადამიანთან (იხ. 2კორ. 6:14), ღმერთი მაინც არ აკლებს თავის მადლს მათ, ვინც სხვა არჩევანს აკეთებს. ღმერთი საშუალებას აძლევს ურწმუნოზე დაქორწინებულებს, რომ უერთგულონ მას და თავიანთ მეუღლეებს. ღმერთი არ მიგვატოვებს მაშინაც კი, როდესაც მისი ნების საწინააღმდეგოდ ვმოქმედებთ და თუ დახმარების თხოვნით მივმართავთ, ხელსაც მოგვიმართავს. ეს იმას არ ნიშნავს, რომ შეგვიძლია გავაკეთოთ ყველაფერი რაც გვინდა და შემდეგ ვიმედოვნებდეთ, რომ ღმერთი მაინც გვაკურთხებს. ის უბრალოდ ყოველთვის გვისმენს, როდესაც რაიმე გასაჭირის დროს თვინიერი გულით მივდივართ მასთან. ღვთის მადლის გარეშე არცერთ ჩვენგანს არ ექნებოდა იმედი, რადგან ყველანი ცოდვილები ვართ.
