---
title:  ნეემიას საყვედური
date:   16/12/2019
---

`წაიკითხეთ ნეემ. 13:26,27. რამდენად მნიშვნელოვანია ბიბლიური ისტორია, რათა შეგვატყობინოს სწორი გზიდან გადახვევის საფრთხეები?`

თავისი არჩევანის გამო სოლომონი ღრმად ჩაეფლო ცოდვაში. უფრო სწორად, სოლომონმა თავად გამოიწვია საკუთარი სიკვდილი, როდესაც არ დაემორჩილა ღმერთის ბრძანებას ისრაელის მეფეთა მიმართ: "და არ გაიმრავლოს [მეფემ] ცოლები, რომ არ გაირყვნას მისი გული" (რჯლ. 17:17). სოლომონის ცხოვრება – უარყოფითი მაგალითია: გარდა იმისა, რომ მრავალცოლიანი იყო, როგორც ნეემია აღნიშნავს, მან ისეთი ქალები აირჩია, რომლებიც ღმერთს არ ეთაყვანებოდნენ. 

`რატომ იყო ნეემია მართალი, როდესაც ერს საყვედურობდა წარმართებთან შერეული ქორწინებების გამო? დაბ. 6:1-4; დაბ. 24:3,4; დაბ. 28:1,2; რჯლ. 7:3,4; 2კორ. 6:14.`

წარმართებზე დაქორწინების აკრძალვა ნაციონალიზმთან კი არა კერპთაყვანისმცემლობის დაუშვებლობასთან იყო დაკავშირებული. ბიბლიური გმირები სხვა ეროვნების ქალებზეც ქორწინდებოდნენ. მოსემ მიდიანელ ცეფორაზე იქორწინა; ბოყაზმა – მოაბელ რუთზე. მითითება შერეული ქორწინებების შესახებ გულისხმობდა საქორწინო კავშირის აკრძალვას მასთან, ვინც სხვა რწმენის აღმსარებელი ან სულაც ურწმუნოა. პრობლემა ის იყო, რომ ეზრასა და ნეემიას დროს იუდეველები ურწმუნოებზე ქორწინდებოდნენ. რიჩარდ მ. დევიდსონი თავის წიგნში "იაჰვეს ცეცხლი" წერს: "ქორწინების ედემისეული გეგმა… მოუწოდებდა სულიერ რწმენაში პარტნიორთა ურთიერთშემავსებელი ერთობისკენ, ასევე სხვა მნიშვნელოვანი ფასეულობებისკენ". ამ ისტორიაში წარმართმა ცოლებმა გადაწყვიტეს, უარი არ ეთქვათ კერპთაყვანისმცემლობაზე. შესაბამისად, ხალხის არჩევანმა  ნეემია ალბათ უფრო დაამწუხრა, ვიდრე აღაშფოთა, ამით მან  დაინახა, რომ ხალხი რეალურად არ იყო ღმერთისადმი მიძღვნილი. 

ბიბლია პრაქტიკულ რჩევებს გვაძლევს, რომლებიც გვეხმარება ღმერთზე ყურადღების გამახვილებაში და ჩვენი ბედნიერების მაქსიმალური სრულყოფისთვის არის გამიზნული. სწორედ ასევე ბრძანება იმის შესახებ, რომ არ ვიქორწინოთ მათზე, ვინც არ იზიარებს ჩვენს რწმენას, უნდა დაგვეხმაროს იმაში, რომ გვქონდეს უფრო ბედნიერი ცხოვრება და ორმხრივი მიძღვნილობა ღმერთისდამი.

`რა გაკვეთილების გამოტანა შეგვიძლია ამ ისტორიიდან, რომლებიც დაგვეხმარება საკუთარი რწმენისა და ოჯახების დაცვაში?`

