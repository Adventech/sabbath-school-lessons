---
title:  ნეემიას რეაქცია
date:   15/12/2019
---

`წაიკითხეთ ნეემ. 13:23-25. რა მოხდა და როგორ აიხსნება ნეემიას რეაქცია შექმნილ ვითარებაზე?`

რადგან ბავშვები არ საუბრობდნენ არამეულ ენაზე (ენა, რომელიც გამოიყენებოდა გადასახლების დროს) ან ივრითზე, ისინი ვერ იგებდნენ წმიდა წერილის სწავლებას. ეს ნამდვილად პრობლემა იყო, ღმერთის გამოცხადების შესახებ ცოდნა შეიძლებოდა დამახინჯებულიყო ან დაკარგულიყო. ფარისეველები და მწიგნობრები თორას ძირითადად არამეულად სწავლობდნენ, რათა ქადაგება ხალხისთვის გასაგები ყოფილიყო. მაგრამ, რადგანაც დედები ყამონიდან, აშდოდიდან და მოაბიდან იყვნენ და დროის უდიდეს ნაწილს თავიანთ შვილებთან ატარებდნენ, გასაკვირი არ არის, რომ ბავშვები საერთოდ არ საუბრობდნენ მამების ენაზე. ენა, რომლითაც ვმეტყველებთ, კონცეფციების შესახებ გვაწვდის ინფორმაციას, რადგან ჩვენ ვიყენებთ მოცემული კულტურის ლექსიკას. ბიბლიური ენის დაკარგვა განსაკუთრებული იდენტობის დაკარგვის ტოლფასი იქნებოდა. ამგვარად, ნეემიას დაუშვებლად მიაჩნდა ღვთის სიტყვასთან და შესაბამისად, ებრაელი ერის უფალთან - ცოცხალ ღმერთთან კავშირის გაწყვეტა. 

ბიბლიის მკვლევარები აღნიშნავენ, რომ ნეემიას ქმედებები დიდი ალბათობით სახალხო სირცხვილის ტოლფასი იყო ხალხისთვის, როგორც იმ პერიოდში დანიშნული სასჯელი. როდესაც საუბარია იმაზე, რომ ნეემია საყვედურობდა და წყევლიდა მათ, დაუშვებელია ვიფიქროთ, რომ ის უცენზურო მეტყველებას ან სალანძღავ სიტყვებს იყენებდა. სავარაუდოდ იგი აღთქმის წყევლას ახსენებდა მათ. მეორე რჯულის წიგნის 28-ე თავში აღწერილია წყევლა, რომელიც მოეწევა ყველას, ვინც დაარღვევს რჯულს. სავსებით შესაძლებელია, რომ ნეემიამ ბიბლიური სიტყვები აირჩია, რათა ხალხს გაეცნობიერებინა საკუთარი ქმედებების სიმცდარე და არასწორი არჩევანის შედეგები.

მეტიც, როდესაც ვკითხულობთ, რომ ნეემია ურტყამდა ზოგიერთ კაცს და თმას აგლეჯდა მათ (ნეემ. 13:25), განრისხებული და გაბოროტებული ნეემიას წარმოდგენის ნაცვლად, უნდა აღვნიშნოთ, რომ ფიზიკური დასჯა იმ პერიოდში სახალხო სასჯელის ფორმას წარმოადგენდა. ასეთი დამოკიდებულება მხოლოდ "ზოგიერთი" მათგანის, ანუ იმ ხელმძღვანელების მიმართ გამოიყენებოდა, რომლებიც საზოგადოების არასწორ ქცევას უწყობდნენ ხელს. დასჯის ამ ფორმას ისინი სახალხოდ უნდა შეერცხვინა. ნეემიას სურდა, რომ ხალხს გაეაზრებინა, რამდენად სერიოზული იყო არსებული ვითარება და შედეგები, რომლამდეც არასწორმა არჩევანმა მიიყვანა. 

`როგორი რეაქცია უნდა გვქონდეს, როდესაც ვფიქრობთ, რომ ეკლესიაში რაღაც დარღვევებია?`
