---
title:  ეზრას რეაქცია
date:   17/12/2019
---

`წაიკითხეთ ეზრ. 9. რა რეაქცია აქვს  ეზრას შეტყობინებაზე ეროვნებათაშორისი ქორწინებების შესახებ?  ეზრა 9:1,2-ში ნათქვამია, რომ ისინი "არ განდგომიან".  სიტყვა "განდგომა" გამოიყენება შემდეგ მუხლებში: ლევ. 10:10; 11:47; გამ. 26:33; დაბ. 1:4,6,7,14,18. რას ნიშნავს ამ სიტყვის გამოყენება მორწმუნის ურწმუნოზე დაქორწინებასთან დაკავშირებით?`

ერის ხელმძღვანელებმა შერეული ქორწინებების საკითხით ეზრას მიმართეს. ტერმინოლოგია, რომელსაც ისინი იყენებდნენ სიბილწეებში მონაწილე ქვეყნების ჩამოთვლისას, მიუთითებს თორაში მათ განსწავლულობაზე, რადგან ეს სია პირდაპირ ბიბლიური ტექსტიდან არის აღებული. საინტერესოა, რომ ეს სიახლე ეზრას საერო ხელმძღვანელებმა აცნობეს, რადგანაც ამ დარღვევაში ერის სულიერი ხელმძღვანელები, მღვდლები და ლევიანები იყვნენ დამნაშავე.

"როდესაც ღმერთისაგან განდგომის ის მიზეზები განიხილა, რომლებმაც ბაბილონის ტყვეობა გამოიწვია, ეზრა მიხვდა, რომ მათგან ძირითადი სწორედ ისრაელის წარმართ ერებთან შერევა იყო. იგი ხვდებოდა – ისრაელი  რომ უფლის ბრძანებებს დამორჩილებოდა და გარშემომყოფი ერებისგან შორს დაეჭირა თავი, უამრავ დამცირებასა და ტანჯვას აირიდებდა თავიდან. ხოლო ახლა ეზრა აღშფოთებულია, რადგან გაიგო, რომ, წარსულის მიუხედავად, დიდებულებმა მაინც გაბედეს დარღვევა იმ კანონებისა, რომლებსაც განდგომილებისგან უნდა დაეცვა ერი. იგი დაფიქრდა ღმერთის სიკეთეზე, რომელმაც ნება დართო თავის ერს, რომ კვლავ დაფუძნებულიყო მშობლიურ მიწაზე და ხალხის უმადურობის შემხედვარე, სამართლიანმა რისხვამ და წუხილმა მოიცვა მისი სული" (ე. უაითი. მეფეები და წინასწარმეტყველები, გვ. 620).

სიტყვა "გამოყოფა" ობიექტთა კონტრასტისთვის არის გამოყენებული. ეს ფაქტობრივად სრულიად საპირისპიროს აღნიშნავს. ამ განცხადებით ხალხმა აღიარა, რომ იცოდნენ და გაცნობიერებული ჰქონდათ ღვთის მცნებები, რათა შორს დაეჭირათ თავი ცრუ რელიგიებისგან. მათ ესმოდათ: ვერავინ დაიწყებს იმის მტკიცებას, რომ ურწმუნოზე დაქორწინება არანაირ გავლენას არ იქონიებს საქორწინო ურთიერთობებზე ან შვილების აღზრდაზე. ისინი კარგად აცნობიერებდნენ, რამდენად სერიოზული იყო ვითარება.

`რა შეგვიძლია გავაკეთოთ ჩვენს ოჯახებში რწმენის შესანარჩუნებლად, თუნდაც წარსულში დაგვეშვას შეცდომები?`
