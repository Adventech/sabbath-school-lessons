---
title:  ნეემიას  ქმედებები
date:   29/10/2019
---



როგორც  ჩანს, მოხელეებისა  და  დიდებულების  მისამართით  გამოთქმულმა  საყვედურმა - "თქვენი  მოძმეებისაგან  ვახშს  იღებთ" (ნეემ. 5:7) – სასურველი  შედეგი  არ  გამოიღო. ნეემია  ამაზე  არ  შეჩერებულა  და  განაგრძო  ჩაგრულთა  უფლებების  დასაცავად  ბრძოლა. მას  შეეძლო  უბრალოდ  ეთქვა, რომ  მოხელეებისა  და  დიდებულების  დარიგება  სცადა, მაგრამ  რადგანაც  ამას  შედეგი  არ  მოჰყოლია, ის  იძულებულია  უარი  თქვას  პრობლემის  გადაჭრაზე. ბოლოს  და  ბოლოს, ესენი  იუდეაში  იყვნენ  ძლიერი  და  მდიდარი  ადამიანები, რომლებთანაც  მას  მოუწია  ბრძოლა. მიუხედავად  იმისა, რომ  მრავალი  მტერი  შეიძინა, ნეემია  იქამდე  არ  დაკმაყოფილდა, სანამ  პრობლემა  არ  გადაიჭრა.

`წაიკითხეთ  ნეემ. 5:7-12. რა  არგუმენტები  მოჰყავდა  ნეემიას  საქმის  არსებული  ვითარების  საწინააღმდეგოდ? რას  იყენებს  ის, რომ  დაარწმუნოს  ადამიანები  მოცემული  ვითარების  გამოსწორებაში?`

ნეემია  დიდ  კრებას  იწვევს – ისრაელის  მთელი  საზოგადოება  შეიკრიბა  ამ  საკითხის  მოსაგვარებლად. ნეემიამ  სავარაუდოდ  იმაზე  გათვალა, რომ  მთელი  ერის  თანდასწრებით  ხელმძღვანელებს  შერცხვებოდათ  და  შესაძლოა  შეეშინდებოდათ  კიდეც  თავიანთი  მჩაგვრელი  პოლიტიკის  გატარებისა.

ნეემიას  პირველი  არგუმენტი  მონობას  შეეხება. მრავალმა  ებრაელმა, და  სავარაუდოდ  ნეემიამაც, უცხოტომელთა  მონობისაგან  თავისუფლება  იყიდა  სხვა  ებრაელებისთვის. ახლა  კი  ის  ეკითხება  მოხელეებსა  და  დიდებულებს, თუ  რამდენად  მისაღებია  საკუთარ  თვისტომთა  ყიდვა  და  გაყიდვა? აქვს  თუ  არა  აზრი  ისრაელიანთა  გამოსყიდვას  და  მათთვის  თავისუფლების  მინიჭებას  მხოლოდ  იმისათვის, რომ  ისინი  კვლავ  მონებად  იქცნენ  საკუთარ  ერში?

დიდებულები  არ  პასუხობენ, რადგან  ხედავენ, რომ  ეს  გონივრული  არგუმენტია; ნეემია  არ  ჩერდება. იგი  ეკითხება  მათ: "განა  ღვთის  შიშით  არ  უნდა  დადიოდეთ, რათა  ხალხებისა  და  მტრების  დაცინვა  აიცილოთ?" (ნეემ. 5:9). შემდეგ  ნეემია  აღიარებს, რომ  თავადაც  გასცემდა  სესხად  ფულსა  და  პურს. იგი  აცხადებს: "მივუტევოთ  მათ  ეს  ვალი" (ნეემ. 5:10), მან  დაამტკიცა  კანონი, რომელიც  კრძალავს  ამ  პრაქტიკას  და  აჩვენა, რომ  მისი  ხელმძღვანელობით  ადამიანებმა  უნდა  იზრუნონ  ერთმანეთზე. გასაკვირია, მაგრამ  პასუხი  ერთსულოვანია. დიდებულები  თანხმდებიან  ვალების  მიტევებას.

`მოქცეულხართ  თუ  არა  ვინმესთან  მიმართებით  ანგარებით? სიმართლე  რომ  ვთქვათ, ჩვენმა  უმეტესობამ  უნდა  უპასუხოს - "დიახ". რა  გიშლით  ხელს, რომ  როგორმე  აღადგინოთ  სწორი  ურთიერთობები?`