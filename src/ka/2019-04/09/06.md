---
title:  წმიდა ქალაქში
date:   28/11/2019
---

`წაიკითხეთ ნეემ. 11:1,2. რა ხდება? რატომ იყო საჭირო წილის ყრა იერუსალიმში მცხოვრებთა გამოსავლენად?` 

რა გაკვეთილის გამოტანა შეიძლება ნეემიას მე-11 თავიდან? საჭირო იყო წილისყრა, თუ ვინ იცხოვრებდა იერუსალიმში ტყვეობიდან ახლად დაბრუნებულთაგან და ვინ სხვა ქალაქებში. 

როგორც ჩანს, სოფლის ტერიტორიებზე უფრო ადვილი იყო ცხოვრება, ვიდრე ქალაქში. ხალხს წინაპრებისგან მემკვიდრეობით მიღებული საკუთარი მიწები ჰქონდა. მათი დატოვება და იერუსალიმში გადასახლება დიდი მსხვერპლის გაღებას გულისხმობდა და ბევრს შეიძლებოდა ეფიქრა, რომ ამ ქმედებით საკუთარ ფესვებს მიატოვებს.  ჩნდებოდა ახალი პრობლემებიც, რადგან ქალაქური ცხოვრების სტილი განსხვავდება სოფლის ტერიტორიებზე ცხოვრებისგან. ყოველთვის რთულია გაურკვევლობაში ახალი ცხოვრების დაწყება.

რამდენად რთულია სახარების გასავრცელებად ახალ ქალაქსა თუ ქვეყანაში გადასახლება? ქალაქში მისიის შესრულება ახალი გამოწვევებისა და სირთულეების მიღებისთვის მზაობას მოითხოვს.
   
"ჩვენი მსახურები სათანადოდ არ ასრულებენ მისიონერულ საქმეს. ხელმძღვანელები ჯერ ვერ გამოფხიზლდნენ და ვერ გააცნობიერეს, რისი გაკეთება მოუწევთ. როდესაც ვფიქრობ იმ ქალაქებზე, რომლებშიც ჯერ ძალიან ცოტა რამ არის გაკეთებული, მხსნელის ძალიან მალე მოსვლის შესახებ გასაფრთხილებელი კი ათასობით ადამიანია, დიდი სურვილი მიჩნდება, რომ ვიხილო თანამორწმუნენი, რომლებიც  დასაღუპავად განწირულებისდამი ქრისტეს სიყვარულით აღვსილნი და სულის ძალით აღძრულნი შეუდგებიან საქმეს" (ე. უაითი, მოწმობანი ეკლესიისათვის, ტ. 7, გვ. 40).

`რატომ არის ნეემ. 12:1-6-ში მღვდლებისა და ლევიანების გრძელი სია მოხსენიებული?  რა აკავშირებს მათ იერუსალიმის კედლის შენებასთან, რაც ამავე თავის მეორე ნაწილშია აღწერილი (ნეემ. 12:27-47)?`

ღმერთს სურს, რომ სამუშაო სათანადოდ კეთდებოდეს. დიად საქმეთა შესრულებამდე საჭიროა მიძღვნილი და გულმოდგინე ადამიანების პოვნა. მღვდლების ოჯახები დაეხმარნენ ნეემიას კედლების შენებაში, რათა შესაძლებელი გამხდარიყო ცოცხალი ღმერთის მშვიდ გარემოში, გარე ჩარევების გარეშე თაყვანისცემა. კედლები აუცილებელი იყო უსაფრთხოებისთვის, მაგრამ ერთგული მღვდლების გარეშე საფრთხის ქვეშ იქნებოდა ჭეშმარიტი თაყვანისცემა. შესაბამისად, თითოეულ ადამიანს სხვადასხვა ფუნქციის შესრულებით საკუთარი წვლილი შეჰქონდა საერთო საქმეში. 
