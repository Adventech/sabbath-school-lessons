---
title:  თავმდაბალი ღვთის წინაშე
date:   27/11/2019
---

`წაიკითხეთ რჯლ. 30:1-6. რა დაპირება მიიღო ებრაელმა ხალხმა? რას ნიშნავდა ეს აღთქმა, ისევე როგორც მრავალი სხვა, ისეთი ადამიანებისთვის, როგორებიც ეზრა და ნეემია იყვნენ?`
   
ეზრამ და ნეემიამ იცოდნენ წინასწარმეტყველებანი. მათ იცოდნენ, რომ ღმერთი გეგმავდა ერის დაბრუნებას ტყვეობიდან. როგორც მე-9 თავში ჩანს, მათ გააცნობიერეს თავიანთი ისტორია და გაიაზრეს  საკუთარი უბედურების მიზეზები. ამავე დროს, საკუთარი ცოდვების მიუხედავად, ისინი ღმერთს წყალობასა და ხელმძღვანელობაზე იყვნენ დაიმედებულნი.

შესაბამისად, ისინი ენდობოდნენ უფალს იმაში, რომ ის გახდიდა ტყვეობიდან დაბრუნებას წარმატებულს. თუმცა ეს აღთქმები სულაც არ ნიშნავდა იმას, რომ მათ გზაში ყველა პრობლემა მოუგვარდებოდათ. ამ კვარტლის უმეტეს ნაწილში ჩვენ ვხედავდით გამოცდასა და ტანჯვას, რომლებსაც ისინი ღმერთის აღთქმის ფონზეც კი შეხვდნენ.
   
 `წაიკითხეთ ეზრ. 8:16-23. რა პრობლემა გაჩნდა და როგორი რეაგირება მოახდინეს მათ?`
 
აღთქმების მიუხედავად, ეზრამ იცოდა, რამდენად სახიფათო იყო ეს მოგზაურობა. ამიტომ ღვთის წინაშე მარხვისა და მორჩილების გზით მათ აღიარეს, თუ რამდენად იყვნენ უფალზე დამოკიდებული წარმატებულ დაბრუნებაში. ამ დროს, როდესაც წინ ამდენი ხიფათი იყო, ეზრას გაუჩნდა იდეა, რომ მეფისთვის ეთხოვა დახმარება და მფარველობა. მაგრამ საბოლოოდ, მან გადაწყვიტა, რომ ამას არ გააკეთებდა, განსხვავებით ნეემიასაგან (იხ. ნეემ. 2:9), რომელსაც მცველები ჰყავდა თან. როგორც ჩანს, ეზრა გრძნობდა, რომ დახმარების თხოვნით უფალს შეარცხვენდა, რადგან მან უკვე განუცხადა მეფეს: "ჩვენი ღმერთის ხელი სასიკეთოა ყველასთვის, ვინც ეძებს მას, ხოლო მისი ძალა და რისხვა თავს ატყდება ყველას, ვინც მიატოვებს მას!" (ეზრ. 8:22). მოგზაურობა მართლაც წარმატებული აღმოჩნდა, რადგან მოგვიანებით ის წერს (იხ. ეზრ. 8:31), რომ უფალმა დაიცვა ისინი და მშვიდობიანად დაბრუნდნენ დანიშნულების ადგილას. 

`ჩვენ, რა თქმა უნდა, ყოველთვის და ყველაფერში უნდა ვენდობოდეთ ღმერთს. ამავე დროს, ზოგჯერ დახმარებისთვის მივმართავთ მათ, ვინც შეიძლება არც არის ჩვენი და ან ძმა რწმენაში. მრავალ შემთხვევაში რატომ  არ არის ეს დასაძრახი, არამედ პირიქით, სასარგებლოცაა?`
