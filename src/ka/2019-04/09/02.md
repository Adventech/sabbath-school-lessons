---
title:  ისტორიის ღმერთი
date:   24/11/2019
---

   `წაიკითხეთ ეზრ. 1:9-11; დან. 1:1,2. როგორ გვეხმარება ნაწყვეტი დანიელის წიგნიდან ეზრას ნათქვამის გაგებაში?`
   
მიაქციეთ ყურადღება, რომ ეზრას წიგნში გადმოცემულია დეტალები, მაშინ, როდესაც დანიელ წინასწარმეტყველის წიგნში უფრო ფართო სურათი იშლება. ორივე ეს ნაწყვეტი ამტკიცებს, რომ უფალი მართავს ყველაფერს.
   "ერების ისტორია ახლაც ბევრს გვეუბნება. ყოველ ერს და ყველა ადამიანს ცალ-ცალკე ღმერთმა განუწესა კონკრეტული ადგილი თავის დიად გეგმაში. დღეს ყველა ადამიანი და ყველა ერი იმ საწონის მიხედვით ფასდება, რომელიც შეუცდომელს უპყრია ხელთ. ადამიანის ბედს მისივე არჩევანი გადაწყვეტს, ღმერთი კი თავისი გეგმის მიხედვით მართავს ყველაფერს" (ე. უაითი, მეფეები და წინასწარმეტყველები, გვ. 536).
   
`წაიკითხეთ დან. 5. რა გაკვეთილის გამოტანა შეიძლება ბელშაცარის ხვედრიდან?`

ძვ.წ. 539 წლის ოქტომბერში ბაბილონი დაეცა და ქალაქი მიდია-სპარსეთის ჯარმა დაიკავა კიროს მეფის მეთაურობით. ბელშაცარი, რომელმაც მცდარი იმედები დაამყარა საკუთარ მიღწევებზე, ფუფუნებასა და დიდებაზე, იმდენად ქედმაღალი იყო, რომ იმ საღამოს უზარმაზარი წვეულება მოაწყო, რაც საბოლოოდ სიცოცხლის ფასად დაუჯდა. ღმერთის ხელმა დაუწერა მას კედელზე, რომ მისი დღეები დათვლილია და დასასრულს უახლოვდება. მას არ გამოუტანია არავითარი გაკვეთილი დიდებული მეფის, ნაბუქოდონოსორის ბედისა და მოქცევის ისტორიიდან, მიუხედავად იმისა, რომ კარგად იცოდა ისინი. ტრაგიკულია, როდესაც არ ვუსმენთ ღმერთის გაფრთხილებებს და არ ვითვალისწინებთ მის დარიგებებს.

   დანიელ წინასწარმეტყველი ყოველთვის სასახლის კარზე იმყოფებოდა, მაგრამ მას არავინ აქცევდა ყურადღებას. როდესაც ვკარგავთ ღმერთის სიწმიდისა და მისი ჩვენს ცხოვრებაში თანდასწრების განცდას, ჩვენ ვიკვალავთ სირთულეებით, პრობლემებითა და ტრაგედიებით აღსავსე გზას, რომლის ბოლოც სიკვდილია.

`მეფე ნაბუქოდონოსორის შესახებ თხრობისას დანიელმა თქვა: "შენ, მისმა ვაჟმა, გული არ დაიმდაბლე, თუმცა იცოდი ეს ყველაფერი" (დან. 5:22). როგორ შეგვიძლია ვიყოთ დარწმუნებული იმაში, რომ ჩვენს ცხოვრებაში ისეთივე შეცდომას არ ვუშვებთ, როგორიც ბელშაცარმა დაუშვა? როგორ უნდა გვეხმარებოდეს ჯვრის რეალურობა, რომ ყოველთვის დავიმდაბლოთ სული ღმერთის წინაშე?`
