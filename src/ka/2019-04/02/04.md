---
title:  ნეემია  საუბრობს
date:   08/10/2019
---


ნეემ. 1:11-ში  ნათქვამია, რომ  ნეემია  მეფის  ღვინისმწდე  იყო. დღესდღეობით  ეს  თანამდებობა  შეიძლება  უმნიშვნელოდ  მოგვეჩვენოს, მაგრამ  იმ  დროისათვის  ღვინისმწდეები  ძალიან  გავლენიან  ადამიანებად  ითვლებოდნენ, რადგან  მუდმივი  და  ხშირი  კავშირი  ჰქონდათ  მეფესთან. მათ  ევალებოდათ  იმ  სასმელების  შემოწმება, რომლებიც  მეფესთან  მიჰქონდათ, რათა  მისთვის  ავადმყოფობა  და  სიკვდილი  აერიდებინათ. ჰეროდოტე  აღნიშნავს, რომ  სპარსელებს  ღვინისმწდეები  განსაკუთრებულ  პატივში  ჰყავდათ  და  მათ  წარჩინებულ  მოხელეებად  მიიჩნევდნენ. მაგალითისათვის, ასურელთა  მეფის, ასარხადონის  ღვინისმწდე  სამეფოს  მთავარი  მინისტრი  იყო. შესაბამისად, ნეემიას  მაღალი  თანამდებობა  ეჭირა  სამეფოში  და  მეფესთან  მისვლამდე  ღმერთს  ევედრებოდა, რომ  გამოეყენებინა  მისი  თავი  იუდეაში  შექმნილ  ვითარებაზე  საუბრისას.

`წაიკითხეთ  ნეემ. 2:1-8. რა  შედეგი  ჰქონდა  ნეემიას  ლოცვასა  და  მარხვას?`

ლოცვაზე  პასუხი  ნეემიამ  ძვ.წ. 444 წელს, დაახლოებით  ნისანის  თვეში  მიიღო, რაც  ახლანდელ  აპრილის  თვეს  შეესაბამება. ოთხმა  თვემ  განვლო  მას  შემდეგ, რაც  ხანანიმ  და  თანამოძმეებმა  ნეემიას  აუწყეს  საგანგაშო  ამბავი  იერუსალიმის  შესახებ. ნეემია  ოთხი  თვის  განმავლობაში  მარხულობდა  და  ლოცულობდა  და  უკვე  ეჩვენებოდა, რომ  ღმერთს  მისი  არ  ესმის. მაგრამ  ღმერთის  დრო  ყოველთვის  ზუსტია. ღმერთმა  მოამზადა  მეფე  ნეემიას  მოსასმენად  და  კეთილად  განაწყო  მისი  თხოვნისადმი.

ღვინისმწდეს  მისი  მოვალეობებისგან  განთავისუფლება  და  მისი  სხვა  მიწების  განმგებლად  დანიშვნა  ჩვეული  პრაქტიკა  არ  ყოფილა. ღმერთი  საუბრობდა  ღვინისმწდეს  მეშვეობით  და  მან  უკარნახა  სპარსეთის  მეფე  ართახშასთა I-ს, რომ  ნეემია  იუდეის  მიწის  განმგებლად  დაენიშნა. დედოფლის  მოხსენიება  მეტყველებს  იმაზე, რომ  ეს  შესაძლოა  კერძო  შემთხვევა  ყოფილიყო, რადგან  დედოფალი  ყოველთვის  არ  ესწრებოდა  ოფიციალურ  წვეულებებს. ნეემია  მაშინათვე  არ  ახსენებს  იერუსალიმს, რათა  დაიცვას  მეფე  წინასწარშექმნილი  აზრებისგან, მაგრამ  ემოციურად  მიმართავს  მეფეს  პირადი  თხოვნით. იმ  დროისათვის, როდესაც  ის  კონკრეტულ  ადგილს  ასახელებს, მეფის  გული  უკვე  კეთილგანწყობილია.

`როგორ  შეგვიძლია  დავინახოთ  პარალელი  ნეემიას  ამ  შემთხვევასა  და  დანიელის  შემთხვევას  შორის  ბაბილონში? რას  გვაუწყებს  ნეემიას  ხასიათის  შესახებ  ის  ფაქტი, რომ  მეფე  ასე  დადებითადაა  მისდამი  განწყობილი?`
