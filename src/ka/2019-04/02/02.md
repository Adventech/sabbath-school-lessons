---
title:  ნეემიამ  შეიტყო  ცუდი  ამბავი
date:   06/10/2019
---



ნეემიას  წიგნი  დანიელ  წინასწარმეტყველის  წიგნის  მსგავსად (იხ, დან. 1:1,2) ცუდი  ამბით  იწყება. მართალია  ბევრი  დაუბრუნდა  წინაპრების  სამშობლოს, მაგრამ  ყველაფერი  ასე  კარგად  როდი  იყო.

`წაიკითხეთ  ნეემ. 1:1-14. რატომ  დამწუხრდა  ასე  ნეემია? როგორი  იყო  მისი  პასუხი  ცუდ  ამბებზე, რომლებიც  მან  შეიტყო?`

ზოგიერთი  დატყვევებული  ებრაელი  შუშანში, სპარსეთის  ერთ-ერთ  ადმინისტრაციულ  ცენტრში  გადაიყვანეს, სადაც  ნეემია  ღვინისმწდედ  მსახურობდა  მეფის  სასახლეში.

"ხანანი, ერთ-ერთი  ჩემი  მოძმეთაგანი" - სავარაუდოდ  ეს  ნეემიას  ღვიძლი  ძმა  იყო, რადგან  ის  ნეემიას 7:2-შიც  არის  მოხსენიებული, როგორც  მისი  ნათესავი, თუმცა  შესაძლოა  ის  უბრალოდ  მისი  თვისტომიც  ყოფილიყო.

ხანანთან  საუბარი, სავარაუდოდ, ძვ.წ. 445 წლის  ნოემბერ-დეკემბრის  პერიოდში  უნდა  შემდგარიყო, ეზრასა  და  ნეემიას  იერუსალიმში  დაბრუნებიდან  დაახლოებით 13 წლის  შემდეგ.

ხანანის  თქმით, იერუსალიმში  საშინელი  მდგომარეობა  შეიქმნა. ხალხმა  ვერ  შეძლო  ქალაქის  ბოლომდე  აღდგენა, მტერმა  კი  მისი  კედლები  დაანგრია  და  დაუცველად  და  დაცარიელებულად  დატოვა.

ნეემიას, ალბათ, აქამდეც  მოსდიოდა  ხმები  იმის  შესახებ, რომ  სამარიელები  ქალაქის  გალავანს  ანგრევენ, მაგრამ  ამ  დრომდე  მას  კონკრეტული  ინფორმაცია  არ  ჰქონია. შესაბამისად, თვით  მეფე  ართახშასთამ  ჩაახშო  რეპატრიირებულთა  იმედები, როდესაც  მდინარის  გადაღმა  მცხოვრებთა  ჩივილზე  საპასუხოდ  ქალაქის  მშენებლობა  შეაჩერა. (იხ. ეზრ. 4)

მიუხედავად  იმისა, რომ  ტაძარი  უკვე  აღდგენილი  იყო, ის  არ  ფუნქციონირებდა, რადგან  მათ, ვისაც  სატაძრო  მსახურება  უნდა  შეესრულებინათ, იერუსალიმში  ცხოვრება  არ  შეეძლოთ. ეს  სიტუაცია  ძალიან  შეეხო  ნეემიას  გულს  და  ის  ძლიერ  დამწუხრდა: ებრაელებმა  ვერ  განადიდეს  ღმერთი, არადა  ეს  იყო  მათი  დაბრუნების  მიზანი. ამის  ნაცვლად, მტრისა  და  მისგან  დაჩაგვრის  შიშით, მათ  უარი  თქვეს  ღვთის  სახლისა  და  ქალაქის  აღდგენაზე.

ნეემიამ  ღმერთს  მიმართა. ის  არ  წუწუნებს  იმაზე, რომ  იუდეველებს  არ  აქვთ  სათანადო  რწმენა  და  სიმამაცე, ის  არ  აპირებს, რომ  უბრალოდ  დანებდეს  და  შეეგუოს  მდგომარეობას. ნეემია  მუხლს  იდრეკს  და  იწყებს  ლოცვასა  და  მარხვას.

`ცუდი  ამბის  გაგების  შემდეგ  ნეემია  ტიროდა, მარხულობდა  და  ლოცულობდა. რას  გვეუბნება  ეს  იმის  შესახებ, (განსაკუთრებით  სამსაჯვროს  დროს), თუ  როგორ  უნდა  მივმართავდეთ  უფალს?`