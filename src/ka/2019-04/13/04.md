---
title:  სიმამაცე და უფლებათა და შესაძლებლობათა გაფართოება
date:   24/12/2019
---

   `წაიკითხეთ ნეემ. 4:7-23. რა ვითარებაში გამოამჟღავნა ნეემიამ სიმამაცე? რა შეიძინა მან?`
   
   ნეემია გამოვიდა თავისი  მტრების წინააღმდეგ, რომელთაც ერის დაშინება სურდათ. მან აიღო ინიციატივა საკუთარ თავზე და უპასუხა, რათა შეემზადებინა ხალხი ბრძოლისთვის. ნეემიამ უბრალოდ კი არ თქვა: "კარგი, ღმერთო, შენ ყველაფერს გააკეთებ". ამის ნაცვლად ის მოუწოდებდა ადამიანებს, რომ შეესრულებინათ თავიანთი როლი. ქალაქის კედლის შენებისას აიღეს მათ ხმლები და სხვა იარაღები. მისი ხელმძღვანელობის ქვეშ მყოფი ხალხი კი არ შეუშინდა მტერს, არამედ თამამად აიღო იარაღი თავდასაცავად. ნეემია წაახალისებდა ადამიანებს, სწამდა მათი, მუშაობდა მათთან და მოქმედების პასუხისმგებლობა დააკისრა მათ. მან მიანიჭა ხალხს სამუშაოს შესრულების უფლებამოსილება, რადგანაც გაუნაწილა მათ მოვალეობები. მაგრამ მას შემდეგ, რაც ყველას აუხსნა, თუ ვის რა ევალებოდა, ის არ ჩაკეტილა თავის ოთახში და ფეხი ფეხზე არ გადაუდია. ის მათთან ერთად იდგა და საჭირო, მძიმე სამუშაოს ასრულებდა.
   
   ბიბლიაში არის შემთხვევები, როდესაც ღმერთი უბრძანებდა ადამიანებს, რომ ადგილზე გაჩერებულიყვნენ და თვალ-ყური ედევნებინათ იმისთვის, თუ როგორ იბრძვის თავად მათთვის, მაგრამ ასევე ბევრია შემთხვევა, როდესაც ღმერთი ამბობდა: "მოემზადეთ მოქმედებისთვის, მე კი მოგცემთ გამარჯვებას". თუკი გვსურს ღმერთის კურთხევებისა და გადარჩენის ხილვა, ვალდებული ვართ შევასრულოთ საქმის ჩვენი წილი. 
   
   "საიდუმლო იმისა, თუ რატომ ვერ ჩაიგდეს ხელში მტრებმა ნეემია, ღმერთის საქმისდამი მის ურყევ ერთგულებაში და ღმერთისდამი მის გამუდმებულ ნდობაშია. უსაქმური ადამიანი ადვილად ექცევა ცდუნებების ქვეშ, ხოლო ის, ვისაც გააჩნია კეთილშობილი მიზანი, საქმე, რომელშიც მთელი ყურადღებითაა ჩაფლული, პრაქტიკულად დაუმარცხებელია ბოროტებისთვის.  მას, ვისი რწმენაც მუდმივად იზრდება, ყოველთვის ექნება ძალა, რადგან მან მიიღო თვით უსაზღვრო სიყვარული [ღმერთი - რედ. შენიშვნა], რომელიც ყველაფერს აკეთებს თავისი კეთილი გეგმების განსახორციელებლად. ღმერთის ჭეშმარიტი მსახურები მიზანდასახულად შრომობენ, რადგან მათი მარადიული საყრდენი მადლის ტახტია" (ე. უაითი, მეფეები და წინასწარმეტყველები, გვ. 660).
   
  ბოლოს და ბოლოს, ნეემია ღმერთისა და მისი ძალის რეალურობის გაცნობიერებით გახდა მამაცი. და მაინც, როგორც ვიხილეთ, ღმერთის შესახებ ცოდნამ უბიძგა მას საკუთარი რწმენის შესაბამისი მოქმედებისკენ.
   
  მიუხედავად იმისა, რომ კონტექსტი განსხვავებულია, როგორ ასახავს შემდეგი მუხლი  ნეემიაში დანახულ თვისებებს: "მაგრამ იტყვის ვინმე:  ‘შენ გაქვს რწმენა, მე კი მაქვს საქმენი. მიჩვენე შენი რწმენა საქმეთა გარეშე და გიჩვენებ ჩემს რწმენას ჩემს საქმეთაგან" (იაკ. 2:18)?
