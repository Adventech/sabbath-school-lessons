---
title:  მიზანი და სურვილი
date:   25/12/2019
---

`რას ამბობს შემდეგი მუხლები მამოძრავებელი ძალის შესახებ ეზრასა და ნეემიას ცხოვრებაში? (ნეემ. 2:1-10; ეზრ. 7:8-10).`

ეზრაც და ნეემიაც ყველა ქმედებით ცდილობდნენ ღმერთის ნების აღსრულებას მისი ერის ცხოვრებაში. დიახ, ხალხს გზა აებნა; დიახ, მათ ამისთვის სასჯელიც მიიღეს. მაგრამ ერის აღდგენის შესახებ მიცემული აღთქმის ერთგულმა ღმერთმა გაუხსნა თავის ხალხს გზა, რომ დაბრუნებულიყვნენ აღთქმულ მიწაზე და რომ მიეღწიათ დასახული მიზნებისთვის იმ პირობით, რომ უერთგულებდნენ მას. უფალმა თავისი სიბრძნით აირჩია ორი მიძღვნილი ადამიანი, რომლებსაც, მოსეს მსგავსად, ცენტრალური როლი უნდა შეესრულებინა ამ აღდგენაში, სწორედ ისე, როგორც მოსეს თაობა აირჩია თავის დროზე განსაკუთრებული მისიის შესასრულებლად. 

ამ ორი მამაკაცის მსგავს დიდ ლიდერებს ცხოვრებაში აქვთ მიზანი, რომელიც სტიმულს აძლევს თითოეულ მათ ქმედებას. შეიძლება ითქვას, რომ ეზრასაც და ნეემიასაც ჰქონდათ მიზანი ცხოვრებაში. მათ ჰქონდათ  ხედვა იმისა, თუ როგორი უნდა გამხდარიყო ღვთის ერი და ყველაფერი გააკეთეს ამ მიზნის მისაღწევად. 

ეზრა ამას წმიდა წერილის შესწავლით და ხალხისთვის ღვთის სიტყვის სწავლებით აკეთებდა. ნეემია მოუწოდებდა ერს, რომ ის გაეკეთებინათ, რაც სწორი იყო და თამამად დაეჭირათ ღმერთის მხარე. ორივეს სურდა აღდგენილი იერუსალიმის ხილვა, მაგრამ არა მხოლოდ მისი მატერიალური რესტავრაციით, არამდ სურდათ მის მკვიდრთა სულიერი აღორძინებისა და რეფორმაციის მომსწრენიც გამხდარიყვნენ. აი, რატომ ცდილობდნენ თანამემამულეთა გამოსწორებას, რატომ საყვედურობდნენ, ზოგჯერ კი გარკვეულ ქმედებებსაც ითხოვდნენ. დიდ ლიდერებს სწამთ იმაზე მეტის, ვიდრე უბრალო და მარტივია. ეზრას და ნეემიას მოსიყვარულე და ძლიერი, სასწაულმოქმედი ღმერთის სწამდათ და უნდოდათ, რომ ყველას ჰქონოდა მასთან მჭიდრო კავშირი. 

ღმერთის საქმისდამი ნეემიას ერთგულება და ერის მძიმე მდგომარეობაზე წუხილი ამ წიგნის პირველივე თავებიდან აღაფრთოვანებს მკითხველს. პირველ თავში, როდესაც იუდეაში ისრაელიანთა სირთულეების შესახებ მოუთხრობენ, ნეემია ტირის. იგი მუხლს იდრეკს და დებს საზეიმო პირობას, რომ შეასრულებს იმას, რისკენაც უფალი მოუწოდებს. როგორ ჩანს, ნეემიას მსოფლიოში ცვლილებების შეტანის იდეა ამოძრავებს. იგი მოქმედების, ღმერთისთვის მოქმედების ადამიანი იყო. ნეემიას უმაღლესი ჯილდოსთვის ან მაღალი თანამდებობისთვის არ დაუწყია მოქმედება (ერთიც და მეორეც მას სპარსეთში გააჩნდა), პირიქით, ის მიდის იუდეაში, არცთუ ისე განვითარებულ ქვეყანაში, სადაც ყოველ ნაბიჯზე ოპოზიციას აწყდება. ყველა მოსალოდნელი დაბრკოლების მიუხედავად, მან გადადგა რწმენის ნაბიჯი. 
