---
title:  თვინიერება და სიმტკიცე
date:   26/12/2019
---

`წაიკითხეთ ეზრ. 8:21-23,31,32. როგორ ფიქრობთ, ეზრას გადაწყვეტილება არ დალაპარაკებოდა მეფეს, უგუნურება იყო თუ პირიქით გაბედულება? როგორ გამოამჟღავნეს ეზრამ და ხალხმა თვინიერება?`

ცოტა ხნის შემდეგ ნეემიამ თავდაცვის მიზნით მეფისგან მიიღო ამალა. მაგრამ მოცემულ შემთხვევაში ეზრა თვლიდა, რომ ღმერთი უკეთ წარმოაჩენდა საკუთარ თავს, თუ ის არ მოითხოვდა  მეფისგან მცველებს. ამგვარად, როდესაც მათ დაბრკოლებების გარეშე მიაღწიეს იუდეას, დამსახურება ცოცხალ ღმერთს მიეწერა. შესაძლოა ზოგიერთ ვითარებაში ჩვენ ზედმეტად ვენდობით სხვა ადამიანებს და არ ვაძლევთ ღმერთს იმის საშუალებას, რომ წარმოაჩინოს საკუთარი თავი. ეზრამ გადაწყვიტა ნება დაერთო ღმერთისთვის, რომ მას შეესრულებინა საქმე მოცემულ შემთხვევაში და დაემტკიცებინა მეფისთვის ღმერთის ძლიერება. 

თუმცა მას თვითდაჯერებულობით არ უმოქმედია. მან მოუწოდა ხალხს მარხვისა და ლოცვისკენ და ისინი ლოცულობდნენ და მარხულობდნენ შექმნილი ვითარებისთვის. ისინი არსად გამგზავრებულან იქამდე, სანამ საკმარისი დრო არ გაატარეს ღმერთთან. მათ მორჩილად მიმართეს ღმერთს და სთხოვეს, რომ მისი მფარველობა გამხდარიყო მისივე ძლიერების ნიშანი და ღმერთმა უპასუხა მათ. 

`წაიკითხეთ ნეემ. 5:14-19. რაში გამომჟღავნდა ნეემიას მორჩილება?`

ჭეშმარიტი ლიდერები მზად უნდა იყვნენ მორჩილებისა და მსახურებისთვის. ავტორიტეტის მქონე ლიდერებს პატივისცემის მოსაპოვებლად არ სჭირდებათ ტიტული და ისინი არც ითხოვენ მას. ნეემია უხვად ურიგებდა ხალხს საკვებს. მან წარმოაჩინა თავისი რწმენა და ერთგულება ღმერთისდამი, რომელიც სამაგალითო აღმოჩნდა ხალხისთვის. ის ძლიერი და შრომისუნარიანი ადამიანი იყო, მაგრამ არავისზე მაღლა არ დაუყენებია საკუთარი თავი. მას მაღალი თანამდებობა ეკავა ებრაულ საზოგადოებაში, მტკიცე და ურყევი იყო. ამგვარად, იგი ასახავდა იესოს ცხოვრებასა და სწავლებას, იესო კი გვასწავლის, რომ ხელმძღვანელობის საუკეთესო ხერხი - ესაა ემსახურო სხვებს. ასე იქცეოდა იესო და ჩვენი თანამდებობისაგან დამოუკიდებლად ჩვენც ასევე უნდა ვიქცეოდეთ.

`"და დაჯდა და დაუძახა თორმეტს და უთხრა:  თუ ვინმეს უნდა პირველი იყოს, ის იქნება ყველაზე უკანასკნელი და ყველას მსახური" (მარკ. 9:35). რას გვასწავლის ღმერთის თვალში ჭეშმარიტი ლიდერობის შესახებ მოცემული  მონაკვეთიდან იესოს სიტყვები?`
