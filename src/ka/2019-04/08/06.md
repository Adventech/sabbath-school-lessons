---
title:  ტაძარი
date:   21/11/2019
---

   `კიდევ ერთხელ წაიკითხეთ ნეემ. 10:32-39. რატომ იყო ისრაელიანთათვის მნიშვნელოვანი სატაძრო მსახურებაზე ზრუნვა? რაზე მოწმობს სიტყვები: "და არ მივატოვებთ ჩვენი ღვთის სახლს" (ნეემ. 10:39)? რატომ არის ტაძარში მსახურება ასეთი მნიშვნელოვანი რწმენის შესანარჩუნებლად? (იხ. ასევე ებრ. 8:1-7).`

ისრაელიანები პირობას დებენ, რომ იზრუნებენ ტაძარზე. სპარსეთის მეფეთა ფინანსური წნეხის მიუხედავად მათ გადაწყვიტეს, რომ იმ მცირედიდანაც, რაც გააჩნდათ, აუცილებლად უნდა შეეწირათ იმისთვის, რომ ტაძარს არა მხოლოდ ეარსება, არამედ აყვავებულიყო. ამის გამო, ჯერ კიდევ იქამდე, სანამ კანონით გათვალისწინებული მოსახლეობის აღრიცხვა მოხდებოდა, მათ გადაწყვიტეს დაეწესებინათ ყოველწლიური სატაძრო გადასახადი შეკელის მესამედის რაოდენობით.  ხალხმა დაინახა მოთხოვნათა ფარგლებს გარეთ გასვლის საჭიროება. გარდა ამისა, მათ კონკრეტულ ოჯახებზე გადაანაწილეს შეშის მოზიდვის პასუხისმგებლობა, რადგან ესმოდათ, რომ ორგანიზაციის გარეშე ყველაზე საუკეთესო წამოწყებანიც კი ვერ მოიტანს სარგებელს.

   პირველნაყოფები, პირმშოები, მეათედები და მსხვერპლშეწირვა ლევიანებისა და მღვდლების სატაძრო მსახურებას უზრუნველყოფდა. ყველაფრის მეათედი ნაწილი ლევიანებს ეკუთვნოდა. ამასთან ერთად, პირმშოთათვის შეჰქონდათ წინასწარი გადასახადი, რომელიც ლევიანებისთვის გაკუთვნილ თანხას ემატებოდა. ლევიანთა მიერ მიღებულის მეათედი ნაწილი კი მღვდლებს ეკუთვნოდა.

   ტაძარი ისრაელიანთა ერის შუაგული იყო. მას ცენტრალური ადგილი ეკავა მათს ღვთისდამი მსახურებაში. ნაბუქოდონოსორის მიერ ტაძრის დანგრევამ დიდი ტრაგედია გამოიწვია. სატაძრო მსახურების სათანადოდ ჩატარების შემთხვევაში, ის მიუთითებდა ადამიანებს ცოდვის პრობლემის საბოლოო მოგვარებაზე, რომელიც კრავის სიკვდილის მეშვეობით იყო. პრობლემა მაშინ გადაწყდა, როდესაც იესო მოკვდა ჯვარზე (იხ. რომ. 5:5-10). მეტიც, განწმედის დღის ყოველწლიური მსახურების დახმარებით ხალხი იგებდა, რომ საბოლოო ჯამში ღმერთს ცოდვისა და ბოროტებისაგან განთავისუფლების საკუთარი გეგმა აქვს. სხვა სიტყვებით, ტაძარი მათ ხსნის გეგმას უხსნიდა. გაკვეთილები, რომელთა გამოტანაც შეგვიძლია სატაძრო მსახურებაზე დაკვირვების დროს, მნიშვნელოვანი და აუცილებელია იმისათვის, რომ სრულად დავინახოთ ღმერთის ხასიათი და ხსნის გეგმა.

`"სარწმუნოა და სრულიად მიღების ღირსია სიტყვა, რომ ქრისტე იესო მოვიდა სოფელში ცოდვილთა სახსნელად, რომელთა შორის პირველი მე ვარ" (1ტიმ. 1:15).  რა იმედი ჰქონდა პავლეს და როგორ ვაქციოთ ის ჩვენს იმედად?`
