---
title:  აღთქმის არსი
date:   17/11/2019
---

`წაიკითხეთ ნეემ. 10:1-29 (გაიხსენეთ ნეემ. 9:36-38). ვინ და რატომ დებს ამ აღთქმას?`

მართალია დოკუმენტს მხოლოდ ხელმძღვანელებმა მოაწერეს ხელი, მაგრამ ტექსტში აღნიშნულია, რომ "დანარჩენი ხალხიც" შეუერთდა მათ და "წყევლითა და ფიცით შეიკრნენ" (ნეემ. 10:28,29). რა იყო ასეთი მნიშვნელოვანი აღთქმაში, რომ ღმერთთან ამ შეთანხმებაში მონაწილეობის სურვილი ყველას ჰქონდა? იმისათვის, რომ ამ შეკითხვას გავცეთ პასუხი, სათავეებს უნდა დავუბრუნდეთ და გავიგოთ, რაში მდგომარეობს ბიბლიური აღთქმის არსი.

აღთქმა მნიშვნელოვანი იყო, რადგან ღმერთის ცოდვილ კაცობრიობასთან ურთიერთქმედების ისტორიის ნაწილს წარმოადგენდა და მოწმობდა ღმერთის სურვილზე ურთიერთობა ჰქონდეს ადამიანებთან. ამან ასევე  საშუალება მისცა ადამიანებს, გამოეხატათ თავისი სურვილი სიცოცხლე მიეძღვნათ ღმერთისთვის.

დაბადების წიგნის პირველ ორ თავში მოთხრობილ შექმნის ბიბლიურ ისტორიაში გაცხადებულია არა მხოლოდ პირველი ადამიანების შექმნის პროცესი, არამედ მათსა და ღმერთს შორის კავშირიც.  მაგრამ სამყაროში ცოდვამ შემოაღწია და დაანგრია ეს ურთიერთობა. ცოდვა შექმნის საპირისპიროა, მისი შედეგი დეგრადაციაა (სიკვდილი).

ადამის გენეალოგია საბოლოო ჯამში იხლიჩება, რადგან კაენი ირჩევს ბოროტებას (იხ. დაბ. 4:8-19), შეთი კი ღმერთს (იხ. დაბ. 5:3-24). კაენის გენეალოგია მიდის ლამექამდე (იხ. დაბ. 4:17-19) - ადამიდან (მისი ჩათვლით) მეშვიდემდე, რომელიც მრავალცოლიანი იყო. ძალადობა და შურისძიება კაენის მხარეს უპირისპირდება ერთგული შეთის შტოს. დაბადების წიგნში მოყვანილია შეთის გენეალოგია, მაგრამ ამ თაობაში მეშვიდე - ხანოქია, რომელიც დადიოდა  ღმერთის წინაშე (იხ. დაბ.5:24) და ღმერთმა ზეცად წაიყვანა.

   სამწუხაროდ, ბოროტება სიკეთეზე უფრო მასშტაბურად გავრცელდა სამყაროში და დადგა მომენტი, როდესაც ღმერთის ერთგულთა რიცხვი იმდენად შემცირდა, რომ ცოტახანში აღარ დარჩა არცერთი ოჯახი, რომლის მეშვეობითაც ღმერთი შეასრულებდა თავის სიტყვას და გამოუგზავნიდა ადამიანებს მხსნელს. სწორედ ამ მომენტში ერევა ღმერთი და აგზავნის წარღვნას. თუმცა წარღვნა შექმნის საპირისპირო ქმედება იყო, სიცოცხლის უკუქცევისა და განადგურებისაკენ მიმართული. და მაინც წარღვნამ გაანადგურა მხოლოდ ის, რაც უკვე წამხდარი ჰქონდათ ადამიანებს (იხ. დაბ. 6:11-13).

`პირადად თქვენ როგორ გამოგიცდიათ ცოდვის დამანგრეველი ძალა? რა არის ერთადერთი ძალა ცოდვის წინააღმდეგ და როგორ შეგვიძლია მისი გამოყენება?`
