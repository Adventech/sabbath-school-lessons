---
title:  აღთქმის სტრუქტურა
date:   19/11/2019
---

   ბიბლიის მკვლევარები აღიარებენ, რომ არსებობს ბიბლიური აღთქმების ტიპური სტრუქტურა; ეს უძველესი ხეთების მიერ დადებულ აღთქმებშიც კი შეინიშნება. ანუ ღმერთი ისე აფორმებდა ადამიანებთან შეთანხმებას, როგორც ეს მათი კულტურისთვის იქნებოდა მისაღები და გასაგები.

უძველესი ისრაელის პერიოდში არსებული აღთქმები შემდეგი ნაწილებისაგან შედგებოდა: პრეამბულა (ვინ არის ღმერთი); ისტორიული პროლოგი (წარსულ ურთიერთობათა განსაზღვრა); კანონები და დებულებები; კურთხევები და წყევლები; მოწმეები; აღთქმის განსაკუთრებული დებულება ან ნიშანი. აქედან გამომდინარე, გასაკვირი არ არის, რომ ღმერთი თავის ხალხთან ურთიერთობისას მსგავს სტრუქტურას მიმართავს. ის იყენებს იმას, რაც ნაცნობია მათთვის.

   მაგალითისათვის, მთელი მეორე რჯულის  წიგნი აღთქმის სახით არის დაწერილი, რადგან აქ მოსე ღმერთთან აღთქმის ახალი ურთიერთობებისკენ მოუწოდებს ხალხს. აღთქმის სტრუქტურა შემდეგნაირია: (1) პრეამბულა (რჯლ. 1:1-5); (2) ისტორიული პროლოგი (რჯლ. 1:6-4:43); (3) შეთანხმების პირობები და კანონები (რჯლ. 4:44-26:19); (4) კურთხევები და წყევლა (რჯლ. 27-30); (5) მოწმეები (რჯლ. 30:19); (6) განსაკუთრებული დებულება (რჯლ. 31:9 -13).

`წაიკითხეთ იესო ნავ. 24.  როგორ ვლინდება ზემოთ მოყვანილი აღთქმის ნიმუში ამ თავში?`

იგივე ხდება აღთქმის განახლებისას იესო ნავეს ძის პერიოდში.

  ჯერ ნახსენებია პრეამბულა, რომელშიც ღმერთი წარადგენს საკუთარ თავს როგორც "უფალი, ისრაელის ღმერთი" (იესო ნავ. 24:2). ამას მოსდევს გრძელი ისტორიული პროლოგი, რომელშიც იესო ნავეს ძე ახსენებს ხალხს, თუ რა გააკეთა მათთვის წარსულში ღმერთმა (იხ. იესო ნავ. 24:2-13). ამ ისტორიის შემდეგ ჩამოთვლილია შეთანხმების პირობები ან კანონები (იხ. იესო ნავ. 24:14,15,23), შემდეგ საუბარია კურთხევებსა და წყევლაზე (იხ. იესო ნავ. 24:19,20), აღნიშნული არიან მოწმეები (იხ. იესო ნავ. 24:22,27) და შეთახმების დასასრულს ჩამოწერილია განსაკუთრებული დებულება (იხ. იესო ნავ. 24:25,26). აქაც აღთქმის ძირითადი ფორმაა გამოყენებული ისრაელიანებთან მიმართებაში, რათა მათ წარსულში ღმერთის წინამძღოლობის გარდა აღთქმის ის პირობებიც დაენახათ, რომლებიც უნდა შეესრულებინათ.

`წაიკითხეთ იესო ნავ. 24:15. რა პრინციპია ამ მუხლებში გამოყენებული, რომლის დღეს გამოყენებაც შეგვიძლია?`
