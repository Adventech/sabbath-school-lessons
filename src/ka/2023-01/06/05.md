---
title: მატყუარადან მთავრამდე
date: 08/02/2023
---

როგორც ახალგაზრდა კაცმა, რომელსაც უყვარდა და ეშინოდა ღმერთის, იაკობმა მაინც შეთქმულება მოაწყო დედასთან, რებეკასთან ერთად, რათა მოეტყუებინა მამა და მიეღო მისი კურთხევა. ასე დაიწყო მან ზრდასრული ცხოვრება: არასწორ გზაზე დადგომით იძულებული გახდა გაქცეულიყო გაბრაზებული ძმისგან, რომელსაც მისი სიკვდილი სურდა. რებეკამ უთხრა იაკობს: „გაიქეცი ლაბანთან... და დარჩი მასთან რამოდენიმე ხანს, ვიდრე დაცხრება შენი ძმის გულისწყრომა... გამოვგზავნი ვინმეს და წამოგიყვან იქიდან“ (დაბ. 27:43-45). ფაქტობრივად, იაკობი ოც წელზე მეტხანს იყო წასული და მეტად აღარ უნახავს დედის სახე. 

`მიუხედავად იმისა, რომ იაკობმა მოტყუების გზით მიიღო მამის კურთხევა, მისი რომელი ქმედებები აჩვენებს, რომ იაკობს სწორი დამოკიდებულება ჰქონდა მატერიალური სიმდიდრის მიმართ? (იხ. დაბ. 28:22; 30:29-30; 31:38-41).`

`წაიკითხეთ დაბ. 32:22-31. რა დაემართა იაკობს აქ და რა სულიერი გაკვეთილების სწავლა შეგვიძლია ღვთის წყალობის შესახებ ამ ისტორიიდან, მაშინაც კი, როცა არასწორ გადაწყვეტილებებს ვიღებთ?`

"ამ ცოდვილი, გზააბნეული, მოკვდავი კაცის მორჩილებამ, მონანიებამ და თავგანწირვამ სძლია ზეცის დიდებას. აცახცახებული ხელებით ჩაეჭიდა იგი უფლის აღთქმას და უზენაესმა სიყვარულმაც უპასუხა ცოდვილის თხოვნას. ახლა იაკობი ცხადად ხედავდა თავის შეცდომას, რომელმაც ასეთი ცოდვა ჩაადენინა პირმშოობის მოტყუებით მითვისებისას. მაშინ იგი არ მიენდო ღვთის აღთქმას, არამედ შეეცადა, საკუთარი ძალისხმევით გაეკეთებინა ის, რასაც ღმერთი თავად აღასრულებდა თავის დროზე... ბოლოსდაბოლოს, იაკობმა მიიღო ნანატრი კურთხევა. ცოდვა, რომელიც ეშმაკობით და სიცრუით ჩაიდინა, უფალმა მიუტევა" (ე. უაითი. პატრიარქები და წინასწარმეტყველები. გვ. 118, 119).

`წაიკითხეთ დაბ. 49:29-33. მართალია იაკობს ქანაანში აღარანაირი ქონება აღარ ჰქონდა, რა მითითებები მისცა მან შვილებს თავისი დაკრძალვის შესახებ? ვინ არის ასევე დაკრძალული იმ გამოქვაბულში? როგორ ფიქრობთ, რატომ მიმართა იაკობმა ამ თხოვნით?`

ბიბლია გვამცნობს, რომ სამივე პატრიარქი და მათი ცოლები ერთ გამოქვაბულშია დაკრძალული. იაკობი ღმერთს ენდობოდა და თავს ხიზნად თვლიდა დედამიწაზე (იხ. ებრ. 11:13). შეცდომების მიუხედავად, სახლიდან ცარიელი წავიდა, მაგრამ ქანაანში მდიდარ ადამიანად დაბრუნდა.

`მიუხედავად ჩვენი შეცდომებისა, ღმერთს შეუძლია მაინც გვაკურთხოს. თუმცა, ბევრად უკეთესია თავიდანვე თავიდან აიცილოთ შეცდომები! რა არჩევანის წინაშე დგახართ ახლა და როგორ შეგიძლიათ თავიდან აიცილოთ არასწორი არჩევანი?`