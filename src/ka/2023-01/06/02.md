---
title: "ნოემ ჰპოვა მადლი"
date: 05/02/2023
---

მათ, ვინც ეძიებს ზეციურ საგანძურს, ღმერთი ხშირად მოუწოდებს, რომ მნიშვნელოვანი ცვლილებები შეიტანონ თავიანთ ცხოვრებაში აქ, დედამიწაზე. მზად იყავით ამისთვის.

`წაიკითხეთ დაბ. 6:5-14. რა სახის მსხვერპლები გაიღო ნოემ, რათა ყოფილიყო ღმერთის ერთგული და შეესრულებინა თავისი მისია?`

`ამ ნაწყვეტიდან გამომდინარე დაასახელეთ მსახურების პრინციპები განკუთვნილი დასაღუპავად განწირული ქვეყნიერებისთვის, რომელსაც სჭირდება გაფრთხილება მოახლოებული დაღუპვის შესახებ.`

ნოეს შეეძლო თავისი დრო და რესურსი დაეხარჯა თავისი სახლის აშენებაში, მაგრამ მან მიიღო დიდი გადაწყვეტილება, რომელმაც შეცვალა მისი ცხოვრება - 120 წლის განმავლობაში ნოე ააშენებს კიდობანს ღვთის მოწოდების მორჩილებით.

დღეს ბევრი სკეპტიკოსი უარყოფს ისტორიას წარღვნის შესახებ და მას თვლიან მითად, რომელიც დაფუძნებულია მეცნიერულ სპეკულაციებზე ბუნების ცნობილი კანონების შესახებ. ამაში ახალი არაფერია. „წარღვნამდელი წუთისოფლის მკვიდრნი ხედავდნენ, რომ საუკუნეთა განმავლობაში ბუნების კანონები უცვლელი რჩებოდა. წელიწადის დროები განსაზღვრული წესით ცვლიდა ერთმანეთს. მათ არასოდეს ენახათ წვიმა, ვინაიდან დედამიწა ცვარნამით ირწყვებოდა. არასოდეს ენახათ წყალდიდობა, რადგან მდინარეებში წყალი არასოდეს იმატებდა, არამედ მშვიდად ჩაედინებოდა ზღვებში უფლის უცვლელი კანონების თანახმად" (ე. უაითი. პატრიარქები და წინასწარმეტყველები. გვ. 50). წარღვნამდე ადამიანები, რეალობის მცდარ აღქმაზე დაყრდნობით, ამტკიცებდნენ, რომ წარღვნა არასოდეს მოხდებოდა; წარღვნის შემდეგ ისინი იმავე საფუძველზე ამტკიცებენ, რომ წარღვნა არასდროს მომხდარა. როგორც ბიბლია ამბობს: „არაფერი არ არის ახალი მზის ქვეშ“ (ეკლ. 1:9).

ბიბლია ასევე ამბობს, რომ ადამიანები სკეპტიკურად შეხედავენ ბოლო დროის მოვლენებს, როგორც ეს იყო ნოეს დროს (იხ. 2პეტრ. 3:3-7). როგორ მოვემზადოთ მომავალი კატასტროფული მოვლენებისთვის? ჩვენ უნდა მივიღოთ შეგნებული გადაწყვეტილება სახელწოდებით „გადავადებული ჯილდო“. ეს ნიშნავს, რომ ჩვენ მოთმინებით უნდა ვაკეთოთ საქმე, რომლისკენაც ღმერთმა მოგვიწოდა, უფრო დიდებული მომავალი ჯილდოს იმედით. ჩვენ არ ვიცით როდის დაბრუნდება ქრისტე. ამას ნამდვილად არ აქვს მნიშვნელობა. მთავარია, ნოეს მსგავსად, ვაკეთოთ ყველაფერი, რასაც ღმერთი გვთხოვს ამ დროს, თუნდაც მოგვიწიოს ჩვენი ცხოვრების სერიოზულად შეცვლა.

`რამდენად იქნებოდი მზად მნიშვნელოვნად შეგეცვალათ საკუთარი ცხოვრება ღმერთის გამო, თუ ნოეს მსგავსად მოგიწოდებდნენ მისი ბრძანების შესასრულებლად? (იხ. ლუკ. 16:10)`