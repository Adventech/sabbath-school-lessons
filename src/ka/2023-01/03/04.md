---
title: მეათედის მიზანი
date: 17/01/2023
---

`წაიკითხეთ ლევ. 27:30 და რიცხ. 18:21,24. ამ მუხლების თანახმად, ვისთვის იყო განკუთვნილი მეათედი?`

რადგანაც ღმერთია ყველაფრის მფლობელი (იხ. ფსალმ. 23:1), აშკარაა, რომ მას არ სჭირდება ფული. მაგრამ რადგანაც მეათედი ეკუთვნის მას, იგი გვეუბნება ჩვენ, თუ როგორ უნდა იქნას გამოყენებული მისი მეათედი საევანგელიზაციო მსახურების ხელშესაწყობად. 

ლევის ტომს - მსახურებს ძველ აღთქმაში - არ მიუღიათ ტერიტორია სამფლობელოდ, როგორც დანარჩენმა ტომებმა. ლევის მიეცა განსაზღვრული ქალაქები, მათ შორის ქალაქ-თავშესაფრები, საკმარისი რაოდენობის მიწით მათ გარშემო დასამუშავებლად. ისინი ცხოვრობდნენ სხვა ადამიანთა მეათედების ხარჯზე და თავად იძლეოდნენ მეათედს თავისი შემოსავლიდან (იხ. რიცხ. 18:26; ნეემ. 10:38).

ღმერთის დადგენილება მეათედის დაბრუნების შესახებ ჩვენ გვეხმარება დავამყაროთ მასთან ნდობით აღსავსე ურთიერთობები. საკუთარი შემოსავლის მეათედი ნაწილი რომ "გაიღო"  (თუმცა იგი ფორმალურად ეკუთვნის კიდეც ღმერთს), საჭიროა რწმენა, და მხოლოდ პრაქტიკის წყალობით გაიზრდება თქვენი რწმენა. 

ღმერთისადმი ნდობა განსაკუთრებით საჭირო იქნება ბოლო ჟამს, როცა ერთგული ნარჩომი ვერ შეძლებს ვერც ყიდვას, ვერც გაყიდვას, როგორც აღწერილია გამოცხ. 13, 14-ში (იხ. გაკვ. 11). საკუთარ გამოცდილებაზე დაფუძნებული ნდობა ღვთისადმი, მისი განგებისადმი, სიყვარულისა და ძალისადმი გადამწყვეტი მნიშვნელობის იქნება, როცა მთელი მსოფლიო ჩვენ წინააღმდეგ ამხედრდება. ერთგულება მეათედში, ეჭვგარეშეა, გვეხმარება ასეთი ნდობის განვითარებაში. ამიტომ მნიშვნელოვანია ვისწავლოთ ღმერთისადმი ნდობა უკვე დღეს.

მეორე დამაჯერებელი მიზეზი მეათედში ერთგულებისა - ეს არის ღვთის დაპირებული კურთხევების წვდომა. მეათედის შესახებ შეთანხმების ფარგლებში ღმერთი იმდენად უხვ კურთხევებს დაგვპირდა, რომ ჩვენ საკმარისი ადგილი არ გვექნება მათ დასატევად. ჩვენი მონაგებით ჩვენ შევძლებთ დავეხმაროთ სხვებს და ხელი შევუწყოთ ღმერთის საქმეს. 

`როგორ განიცადეთ საკუთარ თავზე შემდეგი პრინციპის ქმედითობა "გაცემა მეტი ნეტარებაა, ვიდრე მიღება"?`