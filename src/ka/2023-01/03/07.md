---
title: შემდგომი გამოკვლევებისთვის
date: 20/01/2023
---
წაიკითხეთ ელენ უაითის ყველაზე სრული მოწმობა მეათედის შესახებ წიგნში "მოწმობანი ეკლესიისთვის", ტომი 9 (გვ. 245-252). შეისწავლეთ III განყოფილება წიგნში "რჩევები განმგებლობასთან დაკავშირებით" (გვ. 65-107).

"ჩვენი ხალხის ყველა მეთედი რომ მიედინებოდეს უფლის საგანძურისკენ, როგორც უნდა ხდებოდეს, ისეთი კურთხევები იქნებოდა მიღებული, რომ ძღვენი და შესაწირავები საღმრთო მიზნებისთვის გაიზრდებოდა ათჯერ, და, ასეთნაირად, გაიხსნებოდა არხი, რომელიც ღმერთს ადამიანთან დააკავშირებდა" (ე. უაითი. მოწმობანი ეკლესიისთვის. ტ. 4. გვ. 474). ეს საოცარი განცხადებაა. ჩვენ ყველანი რომ ერთგული ვყოფილიყავით მეათედში, ღმერთი გვაკურთხებდა სახსრებით, რათა ჩვენი შესაწირავები გაზრდილიყო 1000 პროცენტით. 

"მალაქიას წიგნის მესამე თავში არის შეთანხმება, რომელიც ღმერთმა დადო ადამიანთან. აქ უფალი აზუსტებს, თუ როგორ მოიქცევა იგი თავისი უდიდესი საჩუქრების ბოძებისას მათთვის, ვინც პატიოსნად დაუბრუნებს მეათედს და შესაწირავებს" (ე. უაითი. რევიუ ენდ ჰერალდ, 17 დეკემბერი, 1901 წელი).

"ყველას უნდა გვახსოვდეს, რომ ღვთის მოთხოვნები ჩვენ მიმართ ყველა სხვა მოთხოვნის საფუძველია. იგი უხვად გვაძლევს საბოძვრებს და მის მიერ ადამიანთან დადებული შეთანხმება მდგომარეობს იმაში, რომ ადამიანის ქონების მეათედი ნაწილი უბრუნდებოდეს ღმერთს. უფალი მოწყალედ ანდობს განმგებლებს თავის საგანძურს, მაგრამ მეათედის შესახებ ის ამბობს: "მეათედი მე მეკუთვნის". იმისდა შესაბამისად, თუ რა ქონება მისცა ღმერთმა ადამიანს, ადამიანმა ერთგულად უნდა დაუბრუნოს ღმერთს მეათედი ნაწილი მთელი თავისი ქონებისა. ეს უპირობო დადგენილება თავად იესო ქრისტეს მიერ იქნა მოცემული" (ე. უაითი. მოწმობანი ეკლესიისთვის. ტ. 6. გვ. 384).

კითხვები მსჯელობისათვის:

1. დაწვრილებით განიხილეთ ის საკითხი, რომ მეათედის პრაქტიკა არ წარმოშობილა ძველ ისრაელში. როგორ გვეხმარება ეს ფაქტი ჩვენი მხრიდან ამ ვალდებულების მუდმივობის გაგებაში?

2. ჯგუფში იმსჯელეთ ორშაბათის თემის ბოლოში დასმულ შეკითხვაზე. დაფიქრდით, რა მოხდებოდა, ეკლესიის წევრებს თავისი მეათედი რომ წარემართათ სხვა მიზნებისთვის, რომლებიც ღმერთს არ განუსაზღვრავს? რა დაემართებოდა ჩვენს ეკლესიას? გვექნებოდა კი საერთოდ ეკლესია? რა არის არასწორი შემდეგ სიტყვებში: "ჩემი მეათედის თანხა იმდენად მცირეა, აზრი არა აქვს მის დაბრუნებას"? რა მოხდებოდა, ყველას ასე რომ ეფიქრა?

3. გაუზიარეთ ჯგუფს თქვენი გამოცდილებები, როგორ გაკურთხათ უფალმა, როცა თქვენ მისი ერთგული დარჩით მეათედში.