---
title: სად მდებარეობს "საგანძური"?
date: 16/01/2023
---

`წაიკითხეთ მალ. 3:10. რა ჰქვია იმ ადგილს, სადაც უნდა შეგროვილიყო მეათედი?`

მიუხედავად იმისა, რომ მუხლში არ არის მოცემული კონკრეტული მითითებები, მაინც აშკარაა, რომ ღვთის ხალხმა იცოდა, რა ჰქონდა მხედველობაში ღმერთს სიტყვაში "საგანძური". მეათედის შესახებ ბრძანების მიცემით ღმერთმა განსაზღვრა მიზანი: "იყოს საზრდო ჩემს სახლში". ისრაელს ესმოდა, რომ ღვთის სახლი - ეს არის საწმიდარი, რომელიც მოსესთვის სინას მთაზე მიცემული განსაკუთრებული მითითებების მიხედვით აიგო. მოგვიანებით "საგანძური" მდებარეობდა შილოში, ხოლო შემდეგ იერუსალიმის ტაძარში.

`წაიკითხეთ რჯლ. 12:5-14. ეს მუხლები მიუთითებს იმაზე, რომ ისრაელიანებს არ შეეძლოთ თავად გადაეწყვიტათ, სად მიეტანათ მეათედი. რომელი პრინციპები შეგვიძლია ვისწავლოთ დღეს ამ მუხლებიდან?`

როგორც ღვთის ოჯახის წევრებს ჩვენ გვსურს გვესმოდეს და ვასრულებდეთ ზეციერი მამის ნებას მეათედთან დაკავშირებით. ბიბლიიდან ვიგებთ, რომ წელიწადში სამჯერ: პასექზე, ორმოცდაათობაზე და კარვობის დღესასწაულზე (იხ. გამ. 23:14-17) ღვთის ხალხი უნდა გამგზავრებულიყო იერუსალიმში, რათა პირადად მიეტანათ თავისი მეათედები და შესაწირავები, აგრეთვე განედიდებინათ ღმერთი და თაყვანი ეცათ მისთვის. შემდეგ ლევიანები ურიგებდნენ მეათედს თავის ძმებს მთელი ისრაელის მიწაზე (იხ. 2ნეშტ. 31:11-21; ნეემ. 12:44:47; 13:8-14). ამ ბიბლიური პრინციპის შესაბამისად მეშვიდე დღის ქრისტიან-ადვენტისტთა ეკლესიამ ადგილობრივი კონფერენციები, მისიები და ეკლესიათა უნიონები განსაზღვრა როგორც "საგანძური", საიდანაც ხდება ხელფასის გადახდა პასტორებისთვის - ადამიანებისთვის, რომლებიც მთელ თავის დროს მსახურებას უძღვნიან, ისევე როგორც ლევიანები ძველ ისრაელში. 

მეათედის მოტანა ხდება ადგილობრივ ეკლესიაში. ამისთვის მსახურების დროს ხდება მეათედებისა და შესაწირავების შეგროვება. ეკლესიის ზოგიერთი წევრი ამჯობინებს თავისი სახსრები გადარიცხოს ონლაინ საბანკო რეკვიზიტების მეშვეობით. შემდეგ ადგილობრივი ეკლესიის ხაზინადრები მეათედს აგზავნიან კონფერენციაში/მისიაში/ეკლესიათა უნიონში. მეათედის განკარგვის ასეთი სისტემა მეშვიდე დღის ადვენტისტთა ეკლესიას საშუალებას აძლევს განახორციელოს თავისი მისია მთელ მსოფლიოში. 

`წარმოიდგინეთ, რა დაემართება ეკლესიას, თუ თითოეული ადვენტისტი თავად გადაწყვეტს, სად მიიტანოს თავისი მეათედი. რატომ არ არის ასეთი პრაქტიკა კარგი იდეა? რატომ ეწინააღმდეგება იგი წმიდა წერილს?`