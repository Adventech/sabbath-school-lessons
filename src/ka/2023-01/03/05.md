---
title: მეათედი მთელი შემოსავლიდან თუ სუფთა მოგებიდან?
date: 18/01/2023
---

თუ საათობრივი ან ფიქსირებული ანაზღაურებით ვმუშაობთ, მეათედს გამოვყოფთ ჩვენი "შემოსავლიდან". თუ თვითდასაქმებული ვართ და ჩვენი ბიზნესი გვაქვს, მაშინ მეათედს გადავდებთ "ნამატიდან" ანუ მოგებიდან. მრავალ ქვეყანაში სახელმწიფო გადასახადებს იღებს ხელფასიდან, ამიტომ ჩნდება კითხვა: "მეათედი გადავდოთ მანამდე თუ ამ გადასახადის გამოკლების შემდეგ?" თვითდასაქმებულებს შეუძლიათ კანონიერად გამოქვითონ ბიზნეს ხარჯები, რათა დადგინდეს მათი რეალური მოგება მანამდე, სანამ ამოღებულ იქნება გადასახადი.

ეკლესიის დასაქმებულ წევრებს შორის ჩატარებულმა კვლევამ აჩვენა, რომ მეშვიდე დღის ადვენტისტთა უმეტესობა მეათედს გამოყოფს მთლიანი შემოსავლიდან, ანუ მანამ, სანამ ამოღებულ იქნება გადასახადი.

`წაიკითხეთ 3მეფ. 17:9-16. რა მდგომარეობაში იმყოფებოდა ქვრივი მანამ, სანამ მასთან მივიდოდა ელია? წინასწარმეტყველმა რისი გაკეთება სთხოვა პირველ რიგში, სანამ თავის თავზე და თავის ვაჟზე იზრუნებდა? რომელ მნიშვნელოვან პრინციპს ვსწავლობთ ამ ისტორიის გამოკვლევით?`

ღმერთმა ცარფათელ ქვრივს უთხრა, რომ ღვთის კაცი მიდის მისკენ (3მეფ. 17:9). როდესაც ელია მივიდა, ქალმა უამბო თავისი საშინელი მდგომარეობის შესახებ. ელიამ ჯერ წყალი სთხოვა, შემდეგ კი დაუმატა: "ნუ გეშინია. წადი და, როგორც თქვი, ისე მოიქეცი. ოღონდ ჯერ მე გამომიცხვე პატარა ხმიადი და მომიტანე. შენთვის და შენი შვილისთვის მერე გამოაცხობ, რადგან ასე ამბობს უფალი, ისრაელის ღმერთი: 'ქოთანში ფქვილი არ გამოილევა და დოქში ზეთი არ დაიკლებს, ვიდრე უფალი წვიმას არ მოიყვანს ამ ქვეყანაში'" (3მეფ. 17:13,14).

ეს ეგოიზმი იყო ელიას მხრიდან თუ იგი უბრალოდ სცდიდა ამ ქალის რწმენას? რა თქმა უნდა, იგი სცდიდა ამ ქალის რწმენას.

შედეგად, თითოეული ჩვენგანის გადასაწყვეტია, მთლიანი სახსრებიდან დავაბრუნოთ მეათედი თუ მხოლოდ შემოსავლიდან, რომელსაც ხელზე ვიღებთ. ეკლესია არ აწესებს, როგორ უნდა მოვიქცეთ. ყოველმა ჩვენგანმა უნდა გააკეთოს საკუთარი არჩევანი, ამასთანავე არ განვიკითხოთ ისინი, ვინც სხვანაირად იქცევა. "ყოველმა დამოუკიდებლად უნდა შეაფასოს თავისი ქონება და ღმერთისგან მიღებული კურთხევები და გასცეს თავისი გულის ზრახვათა შესაბამისად" (ე. უაითი. მოწმობანი ეკლესიისთვის. ტ. 4. გვ. 469).

`როგორ ავუხსნათ იმ ადამიანს, ვისაც არასოდეს დაუბრუნებია ღმერთისთვის მეათედი, რა სახის კურთხევებს ღებულობს დამბრუნებელი? რა სახის კურთხევებია ეს? როგორ აძლიერებს თქვენს რწმენას მეთედის დაბრუნება?`