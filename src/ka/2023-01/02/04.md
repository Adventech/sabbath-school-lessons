---
title: პატივი მიაგე უფალს
date: 10/01/2023
---

იგავების წიგნი არა იმდენად სიკეთესა და ბოროტებაზეა, რამდენადაც სიბრძნესა და უგუნურებაზე. მასში ნათლად არის გადმოცემული სიბრძნის უპირატესობები და უგუნურების მახეები.

`წაიკითხეთ იგავ. 3:1-10. ჩამოთვალეთ საოცარი დაპირებები, რომლებიც ამ ნაწყვეტშია მოცემული.`

`რას ნიშნავს სიტყვები "მთელი შენი ჭირნახულის პირველნაყოფიდან" (იგავ. 3:9).`

ღმერთი გვთხოვს დავაყენოთ იგი პირველ ადგილზე ჩვენი მატერიალური რესურსების მართვაში იმის ნიშნად, რომ იგია ყველაფრის მფლობელი, და მტკიცებულებად ჩვენი რწმენისა იმის მიმართ, რომ იგი იზრუნებს ჩვენზე. უფრო მეტიც, იგი ამბობს, რომ, თუ მას პირველ ადგილზე დავაყენებთ, იგი აკურთხებს იმას, რაც დაგვრჩება. ჩვენთვის ღმერთის დაყენება პირველ ადგილზე - ეს არის რწმენის აქტი, სრული ნდობის გამოვლენა უფლისადმი მაშინაც კი, როცა ჯანსაღი აზრი გვარწმუნებს მოვიქცეთ მისი სიტყვის საწინააღმდეგოდ. ჯვარი - აი, რა უნდა გვიბიძგებდეს ვენდოთ ღმერთს და მის სიყვარულს. როდესაც ჩვენ გავაცნობიერებთ, რომ ღმერთი არა მხოლოდ ჩვენი შემოქმედია (იხ. იოან. 1:1-4), ყოვლისმპყრობელია (იხ. ებრ. 1:3), არამედ გამომსყიდველიც (იხ. გამოცხ. 5:9), მაშინ დაბრუნება ღმერთისთვის "პირველნაყოფისა" იქიდან, რაც ჩვენ გაგვაჩნია - ეს ფაქტობრივად ყველაზე უმცირესია, რისი გაკეთებაც შეგვეძლებოდა.

"უფალმა მეათედს არა მხოლოდ თავისი უწოდა, არამედ განმარტა კიდეც, როგორ უნდა გადაიდოს სახსრები მისთვის. მან თქვა "პატივი მიაგე უფალს შენი ქონებიდან და მთელი შენი ჭირნახულის პირველნაყოფიდან". ეს იმაზე მეტყველებს, რომ ჩვენ არ შეგვიძლია საკუთარი სახსრების გამოყენება პირველ რიგში ჩვენთვის, ხოლო შემდეგ უკვე მონარჩენის მოტანა ღმერთთან, ეს მეათედი რომც იყოს. ღვთის წილი უნდა გადაიდოს პირველ რიგში" (ე. უაითი. რჩევები განმგებლობასთან დაკავშირებით. გვ. 81).

ღმერთი ამბობს, რომ თუ ჩვენ მას პირველ ადგილზე დავაყენებთ, მაშინ "გაივსება ჩვენი ბეღლები მოსავლით". თუმცა ეს სასწაულებრივად როდი მოხდება: თქვენ არ გაიღვიძებთ ერთ დღესაც და არ აღმოაჩენთ უცებ, რომ თქვენი "ბეღლები და საწნახელები" სავსეა. პირიქით ბიბლია გვასწავლის გონივრული მართვის, საგულდაგულო დაგეგმვისა და ფინანსური პასუხისმგებლობის პრინციპებს, რომელთაგან ღმერთისადმი ერთგულება - ჩვენი პირველი და მთავარი მოვალეობაა.

`როგორ ვისწავლოთ ღმერთისა და მისი დაპირებების ნდობა რთულ ფინანსურ პერიოდებში, როცა ჩვენ ვცდილობთ ვიყოთ მისი ერთგულები, მაგრამ ჩვენი "ბეღლები და საწნახელები" ცარიელი რჩება?`