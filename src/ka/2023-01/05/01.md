---
title: შესაწირავები იესოსთვის
date: 21/01/2023
---
<h3 class="ka_geo">გამოსაკვლევად შემოთავაზებული ბიბლიური მუხლები:</h3>
რჯლ. 16:17; 1ნეშტ. 16:29; ფსალმ. 115:3-9; მარკ. 12:41-44; 14:3-9; 2კორ. 9:6,7. 

> <p>სამახსოვრო მუხლი:</p>
> "რით გადავუხადო უფალს ყოველივესთვის, რაც მე მომიზღო? თასს შეწევნისას ავიღებ და უფლის სახელს წარმოვთქვამ; ჩემს აღთქმებს უფლისადმი შევასრულებ მთელი მისი ერის წინაშე" (ფსალმ. 115:3-5).

 

მეათედის გარდა ბიბლიაში საუბარია შესაწირავების შესახებ, რომელსაც ჩვენ ვწირავთ იმ თანხიდან (90%), რომელიც ჩვენს განკარგულებაში რჩება მას შემდეგ, რაც მეათედს ვუბრუნებთ ღმერთს. აი, სად იწყება გულუხვობა. ღვთის ხალხს მოჰქონდა სხვადასხვა სახის შესაწირავი, მაგალითად, ცოდვის მსხვერპლები, რომლებიც ღვთის წყალობის საპასუხოდ იყო მოტანილი, ან სამადლობელო მსხვერპლები, რომლებიც მოტანილი იყო ღვთის მფარველობისა და კურთხევების აღიარების ნიშნად. იყო აგრეთვე შესაწირავები ღარიბთათვის და შესაწირავები მშენებლობისთვის და თაყვანისცემის ადგილის მომსახურებისთვის. 

როდესაც ჩვენ ვაცნობიერებთ, რომ ღმერთი უხვად გვაკურთხებს თავისი საბოძვრებით, ვხვდებით, რომ ჩვენი შესაწირავები განკუთვნილი არ არის მხოლოდ საგუნდო მანტიების შესაძენად ან სამლოცველო სახლის გვერდით ავტომანქანების სადგომის მოსაწყობად. ჩვენ მოგვაქვს ჩვენი შესაწირავები იმის საპასუხოდ, რაც ღმერთმა ჩვენთვის გააკეთა, განსაკუთრებით იესოს მსხვერპლით. "ჩვენ გვიყვარს იმიტომ, რომ პირველად მან შეგვიყვარა" (1იოან. 4:19). ეკლესია, იქნება ეს ადგილობრივი საკრებულო, კონფერენცია თუ ნებისმიერი სხვა საეკლესიო ორგანიზაცია, შესაწირავებს იყენებს ღვთის საქმის წინსვლისთვის. ამ კვირაში განვიხილავთ, რას ამბობს ბიბლია შესაწირავების შესახებ როგორც ჩვენი განმგებლობის ნაწილზე ღვთის საქმეში დედამიწაზე.