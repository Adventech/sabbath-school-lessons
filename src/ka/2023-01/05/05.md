---
title: თავდებობა და სწრაფი გამდიდრების სქემები
date: 01/02/2023
---

ბიბლია ნათლად ამბობს, რომ ღმერთს არ სურს, რომ მისი შვილები პასუხს აგებდნენ სხვა ადამიანთა სავალო ვალდებულებების გამო. იგავების წიგნში უფალი გვაფრთხილებს თავდებობასთან დაკავშირებით, ანუ იმის შესახებ, რომ არ ვიყოთ სხვა ადამიანის თავდები.

`წაიკითხეთ იგავ. 6:1-5; 17:18; 22:26. რას გვამცნობს ეს მუხლები?`

თავდებობა ჩვეულებრივ წამოიჭრება, როცა ცუდი საკრედიტო ისტორიის მქონე ადამიანი სესხის მისაღებად მიმართავს საკრედიტო ორგანიზაციას და არ უმტკიცებენ სესხს. საკრედიტო ინსპექტორი ადამიანს, რომელსაც სესხი არ დაუმტკიცდა, ეუბნება, რომ ის სთხოვს თავის მეგობარს კარგი საკრედიტო ისტორიით თავდებად დაუდგეს მას, მაშინ ბანკი გასცემს სესხს და ვალდებულებების შეუსრულებლობის შემთხვევაში პასუხისმგებლობას დააკისრებს თავმდებს.

ზოგჯერ თქვენ მოგმართავთ ეკლესიის ერთ-ერთი წევრი და გთხოვთ თავდებად დაუდგეთ. თქვენი პასუხი უნდა იყოს ასეთი: "ბიბლია ამბობს, რომ მე ეს არ უნდა გავაკეთო". შეიგნეთ, ბიბლია გვიბიძგებს დავეხმაროთ გაჭირვებულებს, მაგრამ ჩვენ არ უნდა ვიყოთ პასუხისმგებელი მათ ვალებზე. 

ზოგჯერ მოზარდები მშობლებს სთხოვენ თავდებად დაუდგნენ მათ პირველი ავტომობილის ყიდვის დროს. ან ზრდასრული შვილები ბიზნესის დასაწყებად მშობლებს სთხოვენ სესხის აღებას. სიტუაციის მიუხედავად პასუხი ერთია. გონივრულია დაეხმარო სხვებს, თუ ეს რეალურად საჭიროა, მაგრამ ნუ გახდებით თავდები სხვების ვალების გამო. კვლევები აჩვენებს, რომ იმ ადამიანთა 75%, რომლებიც თავდებად დაუდგა ვინმეს, საბოლოოდ სხვის ვალებს იხდის!

`წაიკითხეთ იგავ. 28:20 და 1ტიმ. 6:9,10.`

სწრაფი გამდიდრების სქემები - ეს კიდევ ერთი ფინანსური მახეა, რომელიც თითქმის გარანტირებულად იწვევს იმ ადამიანთა კრახს, ვინც მასში ხვდება. თუ შეთავაზება ზედმეტად კარგად ჟღერს იმისთვის, რომ სიმართლე იყოს, მაშინ, სავარაუდოდ, ეს თაღლითობაა. მრავალი ადამიანი დაზარალდა ფინანსურად და ემოციურად სწრაფი და მარტივი ფულის მიღების სურვილის გამო. ამ მზაკვრული სქემების კიდევ ერთი ტრაგედია ის არის, რომ მრავალ შემთხვევაში ადამიანებს დასჭირდათ ფულის სესხება, რათა ამ ფინანსურ ავანტიურაში დაებანდებინათ. მრავალი სიცოცხლე და ოჯახი განადგურდა სწრაფი გამდიდრების სქემების გამო, რაც, საბოლოო ჯამში, ამდიდრებს მხოლოდ თაღლითებს, რომლებიც ამ სქემებს შეიმუშავებენ იმ ადამიანთა ხარჯზე, ვინც ამ მახეში ხვდება. თუ თქვენი მეგობარი ან თუნდაც საყვარელი ადამიანი ცდილობს ჩაგითრიოთ ერთ-ერთ ასეთ სქემაში, არ დათანხმდეთ!