---
title: მდიდარი ჭაბუკი
date: 14/02/2023
---

მდიდარი ახალგაზრდა კაცის შესახებ ბევრი არაფერი ვიცით. ის ფაქტი, რომ მან მიირბინა იესოსთან (იხ. მარკ. 10:17), რათა გაეგო საუკუნო სიცოცხლის შესახებ, მეტყველებს მის ინტერესზე სულიერი საკითხების მიმართ. ეს ისტორია იმდენად მნიშვნელოვანია, რომ ჩაწერილია სამივე სინოპტიკურ სახარებაში - მათ. 19:16-22-ში; მარკ. 10:17-22-ში და ლუკა. 18:18-23-ში.

`წაიკითხეთ მათ. 19:16-22. როგორ ფიქრობთ, რატომ შესთავაზა მას იესომ სრულყოფილების სწორედ ასეთი გზა, როდესაც უთხრა: „თუ გინდა, სრულყოფილი იყო, წადი, შენი ქონება გაყიდე და მიეცი ღარიბებს, და გექნება საუნჯე ზეცაში; მერე მოდი და გამომყევი“ (მათე 19:21)?`

`თქვენი აზრით, რა სახის სულიერი პრობლემები ჰქონდა მდიდარ ჭაბუკს?`

იესო არ მოითხოვს მრავალი ჩვენგანისგან გავყიდოთ ყველაფერი, რაც გვაქვს და ფული დავურიგოთ ღარიბებს. მაგრამ ამ ახალგაზრდა ადამიანისთვის ფული უთუოდ კერპი უნდა ყოფილიყო და თუმცა იესოს პასუხი შეიძლება მკაცრი მოგვეჩვენოს, მან იცოდა, რომ ამ ადამიანისთვის ეს იყო ხსნის ერთადერთი იმედი.

ბიბლიაში ნათქვამია, რომ ჭაბუკი დაღონებული განშორდა, რადგან ძალიან მდიდარი იყო, რაც ადასტურებს სწორედ იმას, რომ იგი თავის ფულს „თაყვანს სცემდა“. მას შესთავაზეს მარადიული სიცოცხლე და ადგილი იესოს უახლოეს წრეში („გამომყევი“ - იგივე სიტყვები, რაც იესომ გამოიყენა თორმეტი მოწაფის მოწოდებისას). სამწუხაროდ, ამ ჭაბუკზე ცნობებს სახარებაში აღარ ვპოულობთ. მან მარადისობა თავის მიწიერ საკუთრებაზე გაცვალა.

რა საშინელი გარიგებაა, არა? ეს ისტორია არის „გადადებულ სიამოვნებაზე" უარის თქმის სამწუხარო მაგალითი. როდესაც ამ ჭაბუკის მსგავსად ვაკეთებთ არჩევანს, საშინლად ვტყუვდებით, რადგან რაც არ უნდა მოგვცეს მატერიალურმა სიმდიდრემ ახლა, ადრე თუ გვიან ყველანი მოვკვდებით და ჩვენი მარადიული ხვედრის წინაშე აღმოვჩნდებით. საინტერესოა, რომ მრავალმა შეძლებულმა ადამიანმა გააცნობიერა, რომ მათ სიმდიდრეს არ მოაქვს მათთვის მშვიდობა და ბედნიერება. მათი იმედები არ გამართლდა. მდიდარი ადამიანების მრავალი ბიოგრაფია დაიწერა და ბევრი მათგანი ღრმად უბედური იყო. ერთ-ერთი საუკეთესო აღწერა იმისა, თუ რამდენად არადამაკმაყოფილებელი შეიძლება იყოს სიმდიდრე, გვხვდება ეკლესიასტეს წიგნში. სოლომონი ავტორიტეტულად ამტკიცებს, რომ ფულით შეუძლებელია მშვიდობისა და ბედნიერების ყიდვა. 

`"ვისაც სურს სული შეინარჩუნოს, იგი დაღუპავს მას. ხოლო ვინც ჩემი ანდა სახარების გულისთვის დაღუპავს სულს, იგი შეინარჩუნებს მას. რას არგებს ადამიანს, თუ მთელ ქვეყნიერებას შეიძენს, თავის სულს კი ავნებს? ან რისი მიცემა შეუძლია ადამიანს თავისი სულის სანაცვლოდ?" (მარკ. 8:35-37). რას ნიშნავს დაღუპო სიცოცხლე სახარების გულისთვის?`