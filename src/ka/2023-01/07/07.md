---
title: შემდგომი გამოკვლევებისთვის
date: 10/02/2023
---
ღმერთმა შეასრულა აღთქმის თავისი ნაწილი, როდესაც აკურთხა აბრაამი. პატრიარქმა ღმერთს პატივი მიაგო იმით, რომ დედამიწაზე არ დააგროვა საუნჯე. „უფლის მიერ თავისი ხალხისადმი აღთქმული მემკვიდრეობა ამ წუთისოფელში არ არსებობს. აბრაამსაც არ ჰქონია სიმდიდრე ამქვეყნად: “მასში ფეხის დასადგმელი ადგილიც კი არ მისცა სამკვიდროდ” (საქმე. 7:5). იგი დიდძალი ქონების პატრონი იყო, მაგრამ ყველაფერი ღვთის სადიდებლად და მოყვასთა კეთილდღეობისათვის გამოიყენა. იგი ამ მიწას თავის სამშობლოდ არ თვლიდა. უფალმა მოუწოდა მას, დაეტოვებინა თავისი წარმართი ნათესავები და მარადიულ სამფლობელოდ ქანაანის მიწა აღუთქვა. თუმცა არც მას, არც მის შვილსა და შვილიშვილს არ მიუღია იგი. და როდესაც აბრაამს თავისი ცოლის, სარას დასამარხად მიწა დასჭირდა, ქანაანელთაგან იყიდა იგი. მისი ერთადერთი საკუთრება აღთქმულ ქვეყანაში იყო მახფელას მღვიმეში გამოკვეთილი სამარხი“ (ე. უაითი. პატრიარქები და წინასწარმეტყველები, გვ. 99).

მთელი ჩვენი ცხოვრების განმავლობაში, ზოგჯერ ცდუნებას განვიცდით მივყვეთ სიმდიდრეს და უსაქმურობას. საჭიროა მტკიცე რწმენა, რათა პრაქტიკაში განვახორციელოთ "გადადებული სიამოვნების" პრინციპი. "ფარაონის დიდებული სასახლე და სამეფო ტახტი მოსესთვის დაგებული ცდუნების მახე იყო, მაგრამ მან კარგად უწყოდა, რომ ამ წარმტაც სასახლეებში მრავლად იყო ცოდვიანი სიამოვნებანი, რაც ადამიანს ავიწყებს ღმერთს. იგი იცქირებოდა სამეფო ტახტსა და გვირგვინზე მაღლა, იმ უდიდესი პატივისაკენ, რომელიც უზენაესის წმიდა სამეფოში მიეცემათ წმიდებს, რწმენით უმზერდა იგი უჭკნობ გვირგვინს, რომელსაც ზეციერი მეფე დაადგამს თავს გამარჯვებულს. სწორედ ეს რწმენა დაეხმარა მას, დაეტოვებინა ამა ქვეყნის ძლიერთა საზოგადოება და შეერთებოდა ღარიბ, მორჩილ, ბევრისთვის საძულველ ერს, რომელმაც ცოდვის სამსახურს ღვთის ერთგულება არჩია" (იქვე, გვ. 149). 

კითხვები მსჯელობისათვის:

1. რა დაემართება ჩვენს ქონებას, როცა იესო მოვა? (იხ. 2პეტრ. 3:10.) სინამდვილეში, რა შეიძლება დაემართოს მას ჯერ კიდევ იესოს მოსვლამდე? (იხ. მათ. 6:20.) რატომ არის ყოველთვის მნიშვნელოვანი ყველაფრის სწორი პერსპექტიით განხილვა?

2. იესომ გაგვაფრთხილა „სიმდიდრის საცდურის“ შესახებ (მარკ, 4:19). რის შესახებ საუბრობს იგი? როგორ შეიძლება სიმდიდრემ მოგვატყუოს?

3. განიხილეთ ჯგუფში, როგორ გაამართლებდა მოსე თავის ყოფნას ეგვიპტეში, იმის ნაცვლად, რომ ყველაფერი უკან მოეტოვებინა და მონების ბრბოსთან ერთად უდაბნოში გაქცეულიყო. საბოლოო ჯამში რას უნდა ეიძულებინა იგი მიეღო ასეთი გადაწყვეტილება?