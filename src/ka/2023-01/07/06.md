---
title: მოსე ეგვიპტეში
date: 09/02/2023
---
მოსე არის ხუთწიგნეულის წმინდა ისტორიის მთავარი გმირი. იგი გადარჩა ღვთის განგებულების წყალობით, რომელიც მოქმედებდა სულიერი და მამაცი დედისა და მზრუნველი დის მეშვეობით. როცა ფარაონის ქალიშვილმა ლერწმის კალათაში ჩვილი მოსე იპოვა, მის ებრაელ დედას სთხოვა მასზე ზრუნვა და გასამრჯელოც მისცა. რა კურთხეული გამოცდა იყო ახალგაზრდა დედისთვის, რომელიც იყო გადასახლებული და მონა! იოქებედს მხოლოდ 12 წელი ჰქონდა (იხ. ე. უაითი, პატრიარქები და წინასწარმეტყველები, გვ. 147), რათა თავისი შვილისთვის ესწავლებინა ლოცვა, ღმერთის ნდობა და მისი პატივისცემა, ასევე ჩამოეყალიბებინა მისი ხასიათი მსახურებითი ცხოვრებისათვის. მრავალი წლის განმავლობაში მოსე ეგვიპტის სამეფო კარზე სწავლობდა. „და განისწავლა მოსე ეგვიპტელთა მთელი სიბრძნით და იყო ძლიერი თავისი სიტყვებითა და საქმეებით“ (საქმე. 7:22). როდესაც მოსე მოწიფულობის ასაკში შევიდა, მან მიიღო გაცნობიერებული გადაწყვეტილება, რომელმაც შეცვალა მისი ცხოვრება და ისტორიის მიმდინარეობა.

წაიკითხეთ ებრ. 11:24-29. იფიქრეთ იმაზე, თუ კერძოდ რა მოიტოვა მოსემ უკან და რასთან მოუწია მას შეჯახება "ეგვიპტის საგანძურების" ნაცვლად. როგორ ფიქრობთ, რა დაეხმარა მოსეს ასეთი რთული არჩევანის გაკეთებაში?

იმ დროს ეგვიპტე იყო ძველი მსოფლიოს ერთ-ერთი უდიდესი სახელმწიფო, თუ ყველაზე უდიდესი არა. მდინარე ნილოსმა ისეთი ნაყოფიერი მიწები შექმნა, რომ ეგვიპტე უხვი მოსავლით მდიდარი და ძლიერი ქვეყანა იყო და თავად მოსე უნდა ყოფილიყო ამ სამეფოს სათავეში. ძნელი წარმოსადგენია, რა მაცდური იყო მისთვის ეგვიპტის სიამოვნებანი და სიმდიდრე. ეჭვგარეშეა, რომ მას ძალიან მარტივად შეეძლო იმის გამართლება, რომ დარჩა და არ დათანხმდა, რომ თავისი ხვედრი დაეკავშირებინა საძულველი მონებისთვის.

მაგრამ, როგორც წმიდა წერილი ამბობს, მან „ღვთის ხალხთან ტანჯვა ამჯობინა წარმავალ, ცოდვიან განცხრომას“ (ებრ. 11:25). გამოსვლის წიგნის უმეტესი ნაწილი ეძღვნება ბრძოლასა და განსაცდელს მოსესი, რომელმაც იმ ყველაფრის შემდეგაც კი, რაც განიცადა, ვერ შეძლო შესვლა აღთქმულ ქვეყანაში (იხ. რიცხ. 20:12). და მაინც ყველამ ვიცით, რომ ბოლოსდაბოლოს, მოსემ სწორი არჩევანი გააკეთა, თუმცა ზოგჯერ თავადვე ეპარებოდა ეჭვი ამაში.

ამქვეყნიური თვალსაზრისით მოსე ეგვიპტეში უნდა დარჩენილიყო. თუმცა, როგორც ქრისტიანებს, ჩვენ მოგვეცა რეალობის ხედვა, რომელსაც ამ ქვეყნიერების ფარგლებს გარეთ გავყავართ. როდესაც ქვეყნიერება გვცდის, როგორ შეგვიძლია ყოველთვის დავინახოთ მთლიანი სურათი? რატომ არის ჩვენთვის ასე მნიშვნელოვანი ამის გაკეთება? 