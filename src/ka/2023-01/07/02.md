---
title: იესოს ცხოვრება და მსახურება
date: 12/02/2023
---

თავისი საჯარო მსახურების დასაწყისში იესო გაემართა ნაზარეთისკენ, რომელიც გალილეაში მდებარეობდა. ეს იყო მისი მშობლიური ქალაქი და ადგილობრივმა მცხოვრებლებმა უკვე გაიგეს მისი საქმეებისა და სასწაულების შესახებ. თავისი ჩვეულებისამებრ, იესო შაბათის მსახურებას ესწრებოდა სინაგოგაში. მიუხედავად იმისა, რომ იესო არ ასრულებდა რაბინის მოვალეობას, მსახურმა მას გადასცა ესაიას გრაგნილი და სთხოვა, წაეკითხა წმიდა წერილი. იესომ წაიკითხა ეს. 61:1,2.

`წაიკითხეთ ლუკ. 4:16-19 და შეადარე ეს. 61:1, 2-ს (იხილეთ აგრეთვე ლუკ. 7:19-23). როგორ ფიქრობთ, რატომ აირჩია იესომ წმიდა წერილის ეს კონკრეტული მონაკვეთი? მესიის რა პრაქტიკული საქმიანობაა ჩამოთვლილი ამ ნაწყვეტში?`

რადგანაც რელიგიურმა წინამძღოლებმა, როგორც ჩანს, მნიშვნელობა არ მიანიჭეს იმ წინასწარმეტყველებებს, რომლებშიც საუბარი იყო ტანჯულ მესიაზე და არასწორად განმარტავდნენ იმ წინასწარმეტყველებებს, რომლებიც მიუთითებდნენ მისი მეორედ მოსვლის დიდებაზე (ეს არის შეხსენება ჩვენთვის იმის შესახებ, თუ რაოდენ მნიშვნელოვანია წინასწარმეტყველებების სწორად გაგება), ადამიანთა უმრვლესობამ დაიჯერა მცდარი აზრი, რომ მესიის ამოცანაა ისრაელის გათავისუფლება მისი დამპყრობლებისა და მჩაგვრელებისგან, რომაელებისგან. იმის გაფიქრება, რომ მესიის მისია გადმოცემულია ეს. 61:1,2-ში, ნამდვილად შოკისმომგვრელი უნდა ყოფილიყო მათთვის.

ღარიბებს, როგორც წესი, ზემოდან უყურებდნენ არაკეთილსინდისიერი მოხელეები, როგორიც იყვნენ გადასახადების ამკრეფები, ბიზნესმენები და საკუთარი მეზობლებიც კი. ჩვეულებრივ ითვლებოდა, რომ სიღარიბე იყო ღმერთის წყევლა და რომ ისინი თავად იყვნენ დამნაშავე თავიანთი უბედური მდგომარეობის გამო. ასეთი აზროვნების გამო  ცოტა ვინმე თუ ზრუნავდა ღარიბებზე და მათ სავალალო მდგომარეობაზე.

თუმცა, იესოს სიყვარული ღარიბებისადმი იყო ერთ-ერთი უდიდესი ნიშანი მისი მესიად ყოფნის მტკიცებულებისა, რაც ჩანს იმით, თუ როგორ უპასუხა იესომ იოანე ნათლისმცემლის შეკითხვას საკუთარი თავის, როგორც მესიის შესახებ (იხ. მათ. 11:1-6). "მაცხოვრის მოწაფეთა მსგავსად, იოანესაც არ ესმოდა ქრისტეს სასუფევლის არსი. იგი ფიქრობდა, რომ იესო დავითის ტახტზე დაჯდებოდა. მაგრამ დრო გადიოდა, მაცხოვარი კი სამეფო ძალაუფლებაზე პრეტენზიას არ აცხადებდა. იოანეს დაბნეულობა დაეუფლა და ეჭვი შეეპარა" (ე. უაითი. ქრისტე - წუთისოფლის იმედი. გვ. 156).

`"წმიდა და შეუბღალავი ღვთისმოსაობა ღმერთისა და მამის წინაშე ისაა, რომ მიხედო ქვრივ-ობლებს მათ გასაჭირში და შეურყვნელად დაიცვა თავი ქვეყნიერებისაგან" (იაკ. 1:27, სბს-2013). როგორ უნდა დაგვეხმაროს ეს მუხლი ჩვენი რელიგიური პრიორიტეტების განსაზღვრაში?`