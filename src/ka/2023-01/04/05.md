---
title: ღმერთი ყურადღებას აქცევს ჩვენს შესაწირავებს
date: 25/01/2023
---

`წაიკითხეთ მარკ. 12:41-44. ჩვენი ფინანსური მდგომარეობის მიუხედავად, რა შეგვიძლია ვისწავლოთ ამ ისტორიიდან? რა პრინციპს გვასწავლის ეს ნაწყვეტი და როგორ შეგვიძლია მისი გამოყენება თაყვანისცემის პირად გამოცდილებაში?`

იესო და მისი მოწაფეები იმყოფებოდნენ ტაძრის ეზოში, სადაც განლაგებული იყო საგანძურები, და იესო თვალყურს ადევნებდა იმათ, ვისაც თავისი შესაწირავები მოჰქონდა. იგი საკმაოდ ახლოს იყო, რათა დაენახა, რომ ქვრივმა დედაკაცმა მოიტანა მხოლოდ ორი სპილენძის მონეტა. მან ჩადო ყველაფერი, რაც გააჩნდა. "მაგრამ იესოს ესმოდა, რატომ მოიქცა ეს ქალი ასე. ქვრივს სწამდა, რომ მსახურება ტაძარში - ეს ღვთის საქმეა და სურდა რაიმეთი დახმარებოდა ტაძარს და გააკეთა ის, რაც შეეძლო. ეს საქციელი სამახსოვროდ იქნება ყველა დროში და ამ ქალის სიხარულად იქცევა მარადისობაში. მან ამ შესაწირავში თავისი გული ჩადო და ამიტომ შესაწირავის ფასეულობა განისაზღვრება არა მონეტის ღირებულებით, არამედ ღმერთისადმი სიყვარულით და საკუთარი მცირე წვლილის შეტანის  სურვილით მის საქმეში" (ე. უაითი. რჩევები განმგებლობასთან დაკავშირებით. გვ. 175).

საინტერესოა, რომ იესომ მოიწონა მხოლოდ ამ ქვრივი ქალის შესაწირავი - შესაწირავი ძველი აღთქმის პერიოდის ეკლესიისთვის, რომელიც ის-ისაა მზად იყო უარეყო იგი, ეკლესიისთვის, რომელმაც ძლიერ გადაუხვია თავის მოწოდებიდან და მისიიდან.

`წაიკითხეთ საქმე. 10:1-4. რომაელი ასისთავის ღვთისმოსავი ცხოვრების რომელი თვისებებია აღნიშნული ამ ნაწყვეტში?`

როგორც ჩანს, ზეცაში ესმით არა მხოლოდ ჩვენი ლოცვები, არამედ ყურადღებასაც აქცევენ ჩვენი ქმედებების მოტივებს. ამ ნაწყვეტში აღნიშნულია, რომ კორნელიუსი იყო გულუხვი ადამიანი. "ვინაიდან, სადაც შენი საუნჯეა, შენი გულიც იქვე იქნება" (მათ. 6:21). კორნელიუსის გული თან ახლდა მის მოწყალების საქმეებს. იგი მზად იყო მეტი გაეგო იესოს შესახებ. ლოცვა და მოწყალება მჭიდროდ არის დაკავშირებული ერთმანეთთან. ისინი აჩვენებს ჩვენს სიყვარულს ღმერთისადმი და მოყვასისადმი - ორი უდიდესი პრინციპი ღვთის რჯულისა: «მან [რჯულის მცოდნემ] მიუგო და უთხრა: “შეიყვარე უფალი, ღმერთი შენი, მთელი შენი გულით, მთელი შენი სულით, მთელი შენი ძალითა და მთელი შენი გონებით, და მოყვასი შენი, როგორც თავი შენი”» (ლუკ. 10:27). პირველი პრინციპი ვლინდება ლოცვაში, მეორე - მოწყალებაში.