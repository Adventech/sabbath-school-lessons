---
title: შესაწირავები განსაკუთრებული პროექტებისთვის
date: 26/01/2023
---

კვლევებმა აჩვენა, აქტიური სახსრების, ანუ ადამიანების საკუთრებაში არსებული აქტივების მხოლოდ 9% არის ლიკვიდური და მისი შეტანა შესაწირავის სახით ნებისმიერ დროს შეიძლება. ნაღდი ფული, დანაზოგი და ა. შ. ჩვეულებრივ ითვლება ლიკვიდურ აქტივებად. აქტივების დიდი ნაწილი, დაახლოებით 91% "ჩადებულია" უძრავ ქონებაში, როგორიცაა სახლები, პირუტყვი (თუ სოფელში ვცხოვრობთ) ან სხვა არალიკვიდურ საქონელში. 

ლიკვიდური და არალიკვიდური აქტივების პროცენტული სხვაობის ილუსტრირება შეიძლება, თუ 1000 მონეტას ჩავდებთ ორ სხვადასხვა მინის ქილაში, სადაც 10 მონეტა წარმოადგენს ყოველ პროცენტულ პუნქტს. ამრიგად, პატარა ქილაში იქნება 90 მონეტა, რომლებიც წარმოადგენს ლიკვიდური აქტივების 9%-ს, ხოლო დიდ ქილაში - 910 მონეტა, რომლებიც წარმოადგენს არალიკვიდური აქტივების 91%-ს.

ცნობისთვის: აქტივები - ეს არის ფული და ქონება, რომელიც შეიძლება აქციო ფულად: ბიზნესი, უძრავი ქონება, ფასიანი ქაღალდები. პასივები - ყველა სავალდებულო ხარჯი. ანუ ავტომობილი - ეს არის აქტივი, ხოლო მასში საწვავის ჩასხმა და მომსახურება - პასივი. ლიკვიდურობა - ეს არის აქტივების თვისება, გაიყიდონ სწრაფად ბაზართან მიახლოებულ ფასად.

ადამიანთა უმეტესობა გასცემს თავის შესაწირავებს "პატარა ქილიდან" - თავიანთი ლიკვიდური აქტივებიდან. ეს ისაა, რაც მათ გააჩნიათ მიმდინარე ანგარიშზე ან საფულეში. მაგრამ ზოგჯერ ადამიანები სიხარულით გასცემენ "დიდი ქილიდან". ბიბლიაში მოთხრობილია მრავალი ასეთი ისტორია.

`წაიკითხეთ მარკ. 14:3-9. ვინ იყვნენ მთავარი გმირები სიმონის წვეულებაზე? რა ღირებულების იყო მარიამის საჩუქარი? რატომ სცხო მან იესოს სწორედ ამ დროს?`

მარიამის საჩუქარი 300 დინარი ღირდა - ეს არის თანხა, რომელიც უდრის წლიურ შემოსავალს. როგორც ჩანს, ეს იყო შესაწირავი "დიდი ქილიდან". ამ შემთხვევის შემდეგ იუდამ გასცა იესო და საფასურად მიიღო ამ თანხის მესამედზე ოდნავ მეტი - 30 ვერცხლი (ვერცხლის ერთი მონეტა 4 დინარს უდრის, ანუ 30 ვერცხლის მონეტა უდრის 120 დინარს) "პატარა ქილიდან" (იხ. მათ. 26:15). "დიდი ქილიდან" - ჩვენი დაბანდებულიდან საჩუქრების გასაკეთებლად საჭიროა სიყვარული და ერთგულება. მაგრამ, როდესაც ჩვენ იუდასავით ხარბები ვხდებით, შეიძლება ჩვენი სული ჩალის ფასად გავყიდოთ.

ბარნაბას საქმიანობა და მოღვაწეობა ახალ აღთქმაში 28-ჯერ არის მოხსენიებული. ჩვენ მას ვიცნობთ, პირველ რიგში, როგორც პავლე მოციქულის თანამგზავრს და უდიდეს მისიონერს. მაგრამ საფუძველი ყველაფერ ამისთვის ჩადებულია პირველივე ნაწყვეტში, სადაც მოხსენიებულია იგი. საქმე. 4:36,37-ში ვკითხულობთ მისი შესაწირავის შესახებ "დიდი ქილიდან". რა ძლიერი მაგალითია იესოს სიტყვებისა: "ვინაიდან, სადაც შენი საუნჯეა, შენი გულიც იქვე იქნება" (მათ. 6:21).

`რატომ არის ქველმოქმედება მნიშვნელოვანი როგორც გამღებთათვის, ისე მიმღებთათვის?`