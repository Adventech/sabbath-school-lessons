---
title: მიზეზი შესაწირავების მოტანისთვის
date: 22/01/2023
---
ჩვენ გვიყვარს ღმერთი იმიტომ, რომ პირველად მან შეგვიყვარა. ჩვენი შესაწირავები - ეს არის პასუხი მის საოცარ საბოძვარზე, იესო ქრისტეზე. რა თქმა უნდა "უფალს არ სჭირდება ჩვენი შესაწირავები. ჩვენ ვერ შევძლებთ გავამდიდროთ იგი ჩვენი შესაწირავებით. მეფსალმუნემ თქვა: "ყოველივე ეს შენგან არის, ეს ყოველივე შენი ხელით [მოცემული] შემოგწირეთ". გარდა ამისა, ღმერთმა საშუალება მოგვცა გამოვხატოთ მადლიერება მისი მოწყალების მიმართ, როდესაც შესაძლებლობა მოგვცა გავუზიაროთ ჩვენი დოვლათი სხვებსაც. ეს არის ერთადერთი გზა, რომლითაც შეგვიძლია გამოვხატოთ მადლიერება ღმერთისადმი მისი სიყვარულის გამო. ჩვენთვის სხვა გზა არ არსებობს" (ე. უაითი. რჩევები განმგებლობასთან დაკავშირებით. გვ. 18).

როდესაც "ჩვენს" ფულს იესოს ვაძლევთ, ეს, როგორი უცნაურიც არ უნდა იყოს, განამტკიცებს ჩვენს სიყვარულს მის მიმართ და სხვების მიმართ. ამიტომ ფული შეიძლება გახდეს სიკეთის რეალური ძალა. ერთ-ერთი მთავარი თემა იესოს საუბრებში - ეს არის ფული და სიმდიდრე. იგი დიდ ყურადღებას აქცევდა ამ საკითხს. სახარების კეთილი უწყება ის არის, რომ ღმერთს შეუძლია გვიხსნას ფულის ბოროტად გამოყენებისა და მისი სიყვარულისგან.

წაიკითხეთ მათ. 6:31-34. რის გაკეთებას გვპირდება ღმერთი, თუ ჩვენ მისი მორჩილები ვიქნებით?

თქვენი აზრით, თუ ჩვენ გულუხვნი ვართ, მოვითხოვოთ რაიმე ღმერთისგან ან პრეტენზია განვაცხადოთ მის დაპირებებზე - ეს ეგოისტურია ჩვენი მხრიდან თუ არა?

ჩვენი შესაწირავები მოწმობს ჩვენი თავგანწირვის მზადყოფნის შესახებ ღმერთის გულისთვის. ეს შესაწირავები შეიძლება იყოს ღრმად სულიერი გამოცდილება, იმ ფაქტის გამოხატულება, რომ ჩვენი სიცოცხლე მთლიანად მიძღვნილია ღმერთისთვის როგორც ჩვენი უფლისთვის. თქვენ შეიძლება ამბობდეთ, რომ გიყვართ ღმერთი, მაგრამ გულუხვი შესაწირავები გეხმარებათ გამოავლინოთ (და განამტკიცოთ კიდეც) ეს სიყვარული. 

შესაწირავის მოტანის სურვილი მოდის გულიდან, რომელიც ენდობა ღმერთს, მუდმივად რომ უზრუნველყოფს ჩვენს საჭიროებებს ისე, როგორც თავად თვლის საუკეთესოდ. შესაწირავები დაფუძნებულია ქრისტეში ხსნის რწმენაზე. ისინი არ წარმოადგენს ღმერთთან შესარიგებელ ან მისი მხრიდან მიღების საშუალებას. ჩვენი შესაწირავები გამოდის გულიდან, რომელმაც რწმენით მიიღო ქრისტეს მსხვერპლი როგორც მადლისა და გამოსყიდვის ერთადერთი და საკმარისი საშუალება.

წაიკითხეთ 2კორ. 9:6,7. რას გვეუბნება უფალი ამ მუხლებში? რას ნიშნავს "გაიღოს [შესაწირავები], როგორც გულით აირჩია"? როგორ ვისწავლოთ გაცემა "სიხარულით"?