---
title: ჩვენ ღვთის ოჯახს ვეკუთვნით
date: 01/01/2023
---

`"ამისათვის ვიდრეკ მუხლს მამის წინაშე, ვის მიერაც იწოდება ყოველი მამობა ცაში და ქვეყანაზე" (ეფეს. 3:14,15). რას გვახსენებს პავლე მოციქული ამ მუხლში, როდესაც ღმერთის შესახებ საუბრობს?`

`გაიხსენეთ სხვა ბიბლიური მუხლები და მაგალითები, რომლებიც აჩვენებს ღმერთსა და მის ხალხს შორის არსებობს ოჯახური ურთიერთობები.`

თავისი მსახურების დასაწყისში იესო ასწავლიდა ელოცათ ასე: "მამაო ჩვენო, რომელი ხარ ცათა შინა, წმიდა იყოს სახელი შენი" (მათ. 6:9). მოგვიანებით იგი იმავე ლოცვას იმეორებს თავის მოწაფეებთან განმარტოებისას (იხ. ლუკ. 11:2). იესო გვასწავლიდა მისი მამისთვის გვეწოდებინა "ჩვენი მამა". როდესაც იესო თავისი აღდგომის შემდეგ შეხვდა მარიამს, ქალს სურდა გადახვეოდა მას. «ეუბნება მას იესო: “არ შემეხო, რადგან ჯერ არ ავსულვარ მამასთან. წადი ჩემს ძმებთან და უთხარი: ავდივარ ჩემს მამასთან და თქვენს მამასთან, ჩემს ღმერთთან და თქვენს ღმერთთან”» (იოან. 20:17).

რადგანაც იესოს და ჩვენ ერთი მამა გვყავს, მაშასადამე, იესო ჩვენი ძმაა, ჩვენ ყველანი კი დები და ძმები მასში. იგი გახდა მიწიერი ოჯახის წევრი, რათა ჩვენ გავმხდარიყავით ზეციური ოჯახის წევრები. "ზეცა და დედამიწა ერთი ოჯახია" (ე. უაითი. ქრისტე - წუთისოფლის იმედი. გვ. 657). 

`წაიკითხეთ გამ. 3:10; 5:1 და გალ. 3:26,29. რა არის ნათქვამი ამ მუხლებში იმის შესახებ, თუ როგორ გვეპყრობა ღმერთი ჩვენ? გამხნევებთ თუ არა ეს მუხლები? უპასუხეთ რატომ.`

შექმნის შესახებ ევოლუციური შეხედულებისგან განსხვავებით, რომლის მიხედვითაც ადამიანი ბუნების „ბრმა“ კანონების შემთხვევითი პროდუქტია, წმიდა წერილი გვასწავლის არა მხოლოდ ღმერთის არსებობას, არამედ იმასაც, რომ მას ვუყვარვართ. ამ ურთიერთობის ასახვისთვის ბიბლია ხშირად იყენებს ოჯახის ხატებას. იესო ისრაელს უწოდებს "თავის ხალხს", ჩვენ გვიწოდებს "ღვთის ძეებს", ხოლო ზეციერ მამას უწოდებს "თქვენს მამას", რითაც გვასწავლის უცვლელ ჭეშმარიტებას: ღმერთს ისევე ძლიერ ვუყვარვართ, როგორც ნამდვილ ქრისტიანულ ოჯახებში ოჯახის წევრებს უყვართ ერთმანეთი. როდესაც ეს ვიცით, ნაკლებად უნდა ვიღელვოთ ამ მტრულად განწყობილ სამყაროში ცხოვრებისას.

`წარმოიდგინეთ საზოგადოება, სადაც ყოველი ეპყრობა მეორეს როგორც თავისი ოჯახის წევრს. როგორ შეგვიძლია ვისწავლოთ მოვეპყრათ ყველა ადამიანს, როგორც ჩვენს ძმებსა და დებს?`
