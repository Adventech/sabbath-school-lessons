---
title: ღვთის ოჯახის წევრთა რესურსები
date: 03/01/2023
---

უდიდესი საბოძვარი ღმერთისა თავისი შვილების მიმართ - ესაა იესო ქრისტე, რომელიც გვანიჭებს სულიერ სიმშვიდეს, მადლს ყოველდღიური ცხოვრებისთვის და სულიერ ზრდას, აგრეთვე საუკუნოს სიცოცხლის იმედს.

"რადგან იქამდე შეიყვარა ღმერთმა სოფელი, რომ მისცა თავისი ერთადერთი ძე, რათა არავინ, ვინც მას ირწმუნებს, არ დაიღუპოს, არამედ ჰქონდეს საუკუნო სიცოცხლე" (იოან. 3:16). "ხოლო ვინც მიიღო იგი და ირწმუნა მისი სახელი, მისცა მათ ხელმწიფება ღვთის შვილებად გახდომისა" (იოან. 1:12).

ამრიგად, ხსნა - ეს არის მთავარი ძღვენი, იმიტომ რომ ამ ძღვენის გარეშე ყველაფერს დანარჩენს არ ექნებოდა აზრი. რასაც არ უნდა ვფლობდეთ აქ, ერთხელაც მოვკვდებით და გავქრებით, როგორც ყველა, ვისაც ოდესმე ვახსოვდით, და ყველაფერი კარგი, რაც გვიკეთებია ასევე დავიწყებული იქნება. ამიტომ ჩვენ გონებრივად ყოველთვის უნდა ვუმზიროთ ჯვარცმულ და აღმდგარ ქრისტეს (იხ. 1კორ. 2:2; 15:3,4), რათა გვახსოვდეს ამ ძღვენის შესახებ.

ღმერთი გვჩუქნის არა მარტო ხსნას, არამედ ზრუნავს კიდეც ჩვენს ყოველდღიურ საჭიროებებზე. მათ, ვისაც საკვები და ტანისამოსი ადარდებდა, იესო სთავაზობდა ნუგეშს და ეუბნებოდა: "თქვენ კი უწინარეს ღვთის სასუფეველი ეძიეთ და მისი სიმართლე, და ეს ყოველივე შეგემატებათ" (მათ. 6:33).

`წაიკითხეთ ფსალმ. 22:1 და ფილიპ. 4:19. რას ამბობს ეს მუხლები ღმერთის შესახებ, რომელიც ზრუნავს ჩვენს ყოველდღიურ საჭიროებებზე?`

გარდა ამისა, როდესაც იესო ესაუბრებოდა თავის მოწაფებს ამაღლების შესახებ, იგი დაჰპირდა სულიწმიდის ნიჭს, რათა ენუგეშებინა ისინი. "თუ მე გიყვარვართ, ჩემი მცნებანი დაიცავით. მე მამას შევევედრები და ის სხვა ნუგეშისმცემელს მოგივლენთ, რათა თქვენთან იყოს საუკუნოდ, ჭეშმარიტების სულს, რისი მიღებაც არ შეუძლია სოფელს, რადგან ვერ ხედავს და არ იცნობს მას. თქვენ კი იცნობთ მას, რადგან თქვენთან რჩება და თქვენში იქნება" (იოან. 14:15-17). "იგი... შეგიძღვებათ სრულ ჭეშმარიტებაში" (იოან. 16:13).

შემდეგ თავად სული აძლევს საოცარ სულიერ ნიჭებს ღვთის შვილებს (იხ. 1კორ. 12:4-11).

სხვაგვარად რომ ვთქვათ, ღმერთმა, რომლის წყალობითაც ჩვენ "ვცოცხლობთ, ვიძვრით და ვარსებობთ" (საქმე. 17:28), ღმერთმა, რომელიც აძლევს "სიცოცხლეს, სუნთქვას და ყოველივეს" (საქმე. 17:25), გვიბოძა სიცოცხლე, ხსნა, მატერიალური სიმდიდრე და სულიერი ნიჭები, რათა ვიყოთ კურთხევა სხვა ადამიანებისთვის. ყოველთვის გვახსოვდეს იმის შესახებ, რომ როგორ მატერიალურ სიმდიდრესაც არ უნდა ვფლობდეთ, როგორი ნიჭებითა და ტალანტებითაც არ უნდა ვიყოთ კურთხეული, - ყველანაირად დავალებული ვართ ღმერთის წინაშე, თუ როგორ ვიყენებთ ამ ნიჭებს.