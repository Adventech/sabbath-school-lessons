---
title: ღმერთია ყველაფრის მფლობელი
date: 02/01/2023
---

`წაიკითხეთ ფსალმ. 49:10-12; 1ნეშტ. 29:13,14 და ანგ. 2:8. რა სახის უწყებას შეიცავს ეს მუხლები? რა პრაქტიკული მნიშვნელობა აქვს მას პირადად თქვენთვის?`

ნეშტთა პირველ წიგნში, მე-17 თავიდან დაწყებული, საუბარია დავით მეფის სურვილზე - ააგოს ღმერთის დასავანებელი სახლი. მან თავისი სურვილი გაუზიარა ნათან წინასწარმეტყველს, რომელმაც უპასუხა: "ყოველივე, რაც გულში გაქვს, გააკეთე: რადგან შენთანაა უფალი" (1ნეშტ. 17:2). მაგრამ იმავე ღამეს ღმერთმა უბრძანა წინასწარმეტყველს გადაეცა მეფისთვის, რომ ღვთის სახლს ააგებს არა მეფე, არამედ მისი მემკვიდრე. როგორც კი ეს გაიგო, დავითმა დარჩენილი სიცოცხლე გაატარა იმაში, რომ უხვად აგროვებდა სამშენებლო მასალას: დათლილი ქვა, ნაძვი, რკინა, ოქრო, ვერცხლი და სპილენძი (იხ. 1ნეშტ. 22:1-5). როცა ყველა სამშენებლო მასალა მზად იყო და იმ ადგილზე შეგროვდა, სადაც ტაძარი უნდა აშენებულიყო, დავითმა მოიხმო ისრაელის ყველა ხელმძღვანელი განდიდებისა და მადლიერების ცერემონიაზე.

თავის საერთო ლოცვაში დავით მეფემ ნათლად მიუთითა იმ წყაროზე, რომელმაც უზრუნველყო იგი ყველა საჭირო სამშენებლო მასალით, რომლის მომზადებაზეც მან და მისმა ხალხმა დახარჯა დრო და ფული: "ყოველივე ეს შენგან არის, ეს ყოველივე შენი ხელით [მოცემული] შემოგწირეთ" (იხ. 1ნეშტ. 29:10-14). 

ასეთი შეხედულება მატერიალურ რესურსებზე მნიშვნელოვანია ყოველი ადამიანისათვის, მისი ფინანსური მდგომარეობის მიუხედავად. რადგან ღმერთი შემოქმედია (იხ. დაბ. 1:1; იოან. 1:3; ფსალმ. 32:6, 9), იგი ნამდვილად კანონიერი მფლობელია ყველაფრისა, რაც არსებობს, მათ შორის იმისაც, რაც ჩვენ გვეკუთვნის, თუნდაც მძიმედ, ბეჯითად და სინდისიერად გვემუშაოს ამისთვის. რომ არა ღმერთი და მისი მადლი, ჩვენ არაფერი გვექნებოდა და ჩვენ თვითონ არაფერი ვიქნებოდით (სინამდვილეში არც ვიარსებებდით). ამრიგად, ჩვენ ყოველთვის უნდა ვიცხოვროთ იმ შეგნებით, რომ საბოლოოდ ღმერთი ფლობს ყველაფერს, რაც გვაქვს. ეს რომ მუდმივად გვახსოვდეს, ჩვენ ყოველდღიურად უნდა შევწიროთ ქება და მადლიერება მას ჩვენ მიმართ სიკეთისთვის.

`"ვინა ვარ მე, ან ვინ არის ჩემი ერი, ამდენის შემოწირვა რომ შევიძელით?" (1ნეშტ. 29:14). რა მშვენიერი პრინციპებია გამოხატული ამ სიტყვებში და როგორ ასახავს ისინი იმას, თუ როგორი უნდა იყოს ჩვენი დამოკიდებულება ღმერთის მიმართ და ჩვენი დამოკიდებულება იმის მიმართ, რასაც ჩვენ ვფლობთ?`