---
title: უგუნური მდიდარი
date: 05/03/2023
---

`წაიკითხეთ ლუკ. 12:16-21. რა მნიშვნელოვანი უწყებაა ამ ნაწყვეტში? სინამდვილეში როგორ უნდა მოქცეულიყო ეს ადამიანი, როცა მან მდიდარი მოსავალი აიღო?`

პრობლემა ის კი არ არის, რომ ადამიანი ბევრს შრომობს ან იძენს სიმდიდრეს, განსაკუთრებით მაშინ, როდესაც ის ხდება ასაკოვანი და, შესაძლოა, უფრო მდიდარიც კი. პრობლემა არის ამ სიმდიდრისადმი დამოკიდებულებაში. სიტყვები "მოისვენე, ჭამე, სვი, იმხიარულე" (ლუკ. 12:19) აქ რეალურ პრობლემას გამოხატავს.

"ამ კაცის მიზანი და სწრაფვა პირუტყვის ყოფაზე მაღალი არ იყო. იგი ისე ცხოვრობდა, თითქოს არც ღმერთი არსებობდა, არც ზეცა და არც მომავალი ცხოვრება; თითქოს მოწეული დოვლათი მხოლოდ მისი საკუთრება იყო და არც ღმერთისთვის უნდა მიეცა რამე, არც ადამიანისათვის" (ე. უაითი. ქრისტეს იგავები, გვ. 143).

თუ ცხოვრების ამ ეტაპზე მხოლოდ საკუთარ თავზე ვფიქრობთ და ყურადღებას არ ვაქცევთ სხვების მოთხოვნილებებს და ღვთის საქმეს, ჩვენ უგუნური მდიდარივით ვიქცევით. იესოს იგავში არანაირი მინიშნება არ არის იმაზე, რომ მდიდარი კაცი ზარმაცი იყო ან არაკეთილსინდისიერი. პრობლემა ის იყო, თუ როგორ ხარჯავდა იგი იმას, რაც ღმერთმა ანდო. რადგანაც არ ვიცით ჩვენი სიკვდილის დღე, ყოველთვის მზად უნდა ვიყოთ ამისთვის, ვიცხოვროთ ღვთის ნების შესასრულებლად და არა მხოლოდ საკუთარი ეგოისტური სურვილების დასაკმაყოფილებლად.

ბიბლიაში მოცემული ადამიანის შრომის ზოგადი სურათი ასეთია: ადამიანი მუშაობს და რჩება შრომისუნარიანი მანამ, სანამ მას შეუძლია ამის გაკეთება. სინამდვილეში, საინტერესოა აღინიშნოს, რომ დანიელისა და გამოცხადების დიდებული წინასწარმეტყველური წიგნების ავტორები, როგორც მრავალი მკვლევარი თვლის, ოთხმოც წელზე მეტის ხნის იყვნენ, როცა აღარ მუშაობდნენ. ეს იყო იმ დროს, როდესაც სიკვდილის საშუალო ასაკი დაახლოებით ორმოცდაათი წელი იყო. ელენ უაითმა თავისი ყველაზე პოპულარული წიგნებიდან ზოგიერთი, როგორიცაა „ქრისტე - წუთისოფლის იმედი“, გამოაქვეყნა როდესაც იგი უკვე სამოცდაათ წელზე მეტი ხნის იყო. თუ ჯანმრთელები ვართ, მაშინ ასაკი არ უნდა ნიშნავდეს, რომ აღარ ვართ შრომისუნარიანები. ჩვენ შეძლებისდაგვარად უნდა გავაგრძელოთ მუშაობა.

მათ, ვინც მოუთმენლად ელის ქრისტეს მეორედ მოსვლას, იესომ ურჩია არა მხოლოდ თვალყური ადევნონ, არამედ გააგრძელონ მუშაობა (მათ. 24:44-46).

`ნებისმიერ ასაკში და ნებისმიერი დანაზოგით როგორ ავიცილოთ თავიდან მდიდრის მახე? ჰკითხეთ საკუთარ თავს: "რისთვის ვცხოვრობ მე?"`