---
title: დაიწყეთ პირადი მოთხოვნილებებიდან
date: 07/03/2023
---

ძველი აღთქმის დროს ისრაელიანთა შორის ბევრი ფერმერი და მწყემსი იყო. ამიტომ, ღმერთის დაპირებული ზოგიერთი კურთხევა ფერმერების ენაზე იყო გამოხატული. მაგალითად, იგავ. 3:9, 10-ში ღმერთი ამბობს, რომ თუ მატერიალურ საკითხებში მისი ერთგული ვიქნებით, „გაივსება ჩვენი ბეღლები მოსავლით“. დღეს, ალბათ, ბევრ ქრისტიანს არ აქვს ბეღლები. ამ შემთხვევაში, ჩვენ გვესმის, რომ ღმერთი აკურთხებს ჩვენს შრომას ან საწარმოს, თუ ჩვენ მზად ვართ მივყვეთ და დავემორჩილოთ მას.

`წაიკითხეთ იგავ. 27:23-27. როგორ გამოვიყენოთ ფრაზა „ცნობით იცნობდე შენი ცხვრის სახეს“ თანამედროვე პირობებში?`

მიუხედავად იმისა, რომ ბიბლია გამუდმებით აფრთხილებს მდიდრებს არ უგულებელყონ ღარიბები და არ იყონ მომხვეჭველები, წმიდა წერილი არასოდეს გმობს სიმდიდრეს ან ადამიანთა სურვილს, მოიპოვონ სიმდიდრე, თუ ისინი ამას პატიოსნად აკეთებენ და არ ჩაგრავენ სხვებს. იგავების წიგნიდან ეს მონაკვეთი, ფაქტობრივად, მიუთითებს იმაზე, რომ გულმოდგინე უნდა ვიყოთ ფინანსურ საქმეებში, რათა სიუხვე გვქონდეს საკუთარი თავისთვის და ჩვენი ოჯახისთვის. „და თხების რძე შენი საკმარისი იქნება საკვებისათვის, შენი სახლეულის საკვებისათვის და შენი მოახლეების სარჩენად“ (იგავ. 27:27).

როგორ განვმარტავდით ამ მუხლს დღეს? შეიძლება, შემოგვეთავაზებინა: „გადახედეთ თქვენს ფინანსურ დოკუმენტებს და შეაფასეთ თქვენი ფინანსური მდგომარეობა“. ან: "გამოიყვანეთ ბალანსი და განსაზღვრეთ თქვენი ვალის თანაფარდობა საკუთარ კაპიტალთან“. დროდადრო თქვენი შემოსავლიანი წლების განმავლობაში, გონივრული იქნება თქვენი ანდერძის ან სხვა დოკუმენტების და თქვენი მიმდინარე აქტივების გადახედვა და საჭიროების შემთხვევაში მათი განახლება. ისეთი დოკუმენტების, როგორიცაა ანდერძი და საინვესტიციო დოკუმენტები, შედგენა ხდება ქონების დაგეგმვის პროცესის დასაწყისში, რათა მოემზადოთ უდროო სიკვდილის ან ჯანმრთელობის მდგომარეობის გამო გადაწყვეტილების მიღების შეუძლებლობის შემთხვევაში, სად განთავსდეს თქვენი აქტივები. იდეა მდგომარეობს იმაში, რომ წინასწარ დაგეგმოთ, რა მოუვა თქვენს ქონებას, როცა მის მართვას ვერ შეძლებთ.

იმის სწორად მართვა, რითაც ღმერთმა გვაკურთხა, ეხება არა მხოლოდ იმას, რაც სიცოცხლეში გაგვაჩნია, არამედ იმასაც, თუ რა მოხდება ჩვენი სიკვდილის შემდეგ, რადგანაც, თუ უფალი ჩვენს სიცოცხლეში არ დაბრუნდება, ერთ დღეს ჩვენ აღარ ვიქნებით და ჩვენი მატერიალური ქონება, მცირე თუ დიდი, დარჩება. შესაბამისად, სწორედ ახლა უნდა ვიზრუნოთ იმაზე, რომ ის, რითაც ღმერთმა ჩვენ გვაკურთხა, ჩვენი სიკვდილის შემდეგაც კურთხევად იქცეს სხვებისთვის და ღვთის საქმის წინსვლისთვის.

`„რადგან საუკუნოდ არაა სიმდიდრე“ (იგავ. 27:24). რატომ არის ჩვენთვის მნიშვნელოვანი, რომ ეს ყოველთვის გვახსოვდეს?`