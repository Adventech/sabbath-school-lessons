---
title: იუდას ტრაგედია
date: 28/02/2023
---
ბიბლიის ერთ-ერთი ყველაზე ტრაგიკული ისტორია არის იუდა ისკარიოტელის ისტორია. ამ კაცს ჰქონდა პრივილეგია, რომელიც მსოფლიოს ისტორიაში მხოლოდ 12 ადამიანს მიენიჭა, ახლოს ყოფილიყო იესოსთან და უშუალოდ თავად მოძღვრისგან გაეგო მარადიული ჭეშმარიტება. რა სამწუხაროა, რომ ბევრი ადამიანი, ვისაც არასოდეს ჰქონია ისეთი შესაძლებლობები, როგორიც იუდას ჰქონდა, გადარჩება, იუდა კი, როგორც ვიცით, ახლა განწირულია მარადიული განადგურებისთვის. რა მოხდა? პასუხი ერთი სიტყვით შეიძლება გადმოიცეს - ანგარება.

წაიკითხეთ იოან. 12:1-8. რა გააკეთა მარიამმა ისეთი, რამაც ამდენი ყურადღება მიიპყრო დღესასწაულზე? რა თქვა იუდამ? რატომ? რა უპასუხა იესომ?

მაცხოვრის რბილმა საყვედურმა იუდას გაუმაძღრობით გამოწვეულ შენიშვნაზე აიძულა იგი დაეტოვებინა დღესასწაული და პირდაპირ მღვდელმთავრის სასახლეში წასულიყო, სადაც იესოს მტრები შეიკრებილიყვნენ. მან შესთავაზა იესო მათ ხელში ჩაეგდო მარიამის ძღვენზე ბევრად ნაკლებ ფასად (იხ. მათ. 26:14-16).

რა დაემართა იუდას? ასე დიდი შესაძლებლობებისა და გამორჩეული უფლებების მქონემ, რატომ ჩაიდინა ასეთი უგუნური საქციელი? ელენ უაითის სიტყვების თანახმად, იუდას „უყვარდა თავისი უდიდესი მასწავლებელი და მასთან ყოფნა სურდა. იგი ცდილობდა გარდაექმნა თავისი ხასიათი და ცხოვრება ქრისტესთან ურთიერთობით. მაცხოვარმა არ უარყო იუდა და მიიღო იგი თორმეტთაგან ერთ-ერთ მოციქულად. მან მიანდო მას სახარების გავრცელების მსახურება და მისცა ნიჭი და ძალა სნეულთა და ეშმაკეულთა განსაკურნებლად. მაგრამ იუდამ ვერ შეძლო ბოლომდე დამორჩილებოდა ქრისტეს“ (ქრისტე - წუთისოფლის იმედი, გვ. 561,562). ბოლოსდაბოლოს, ჩვენ ყველას გვაქვს ხასიათის ნაკლოვანებები, რომლებიც, თუ მორჩილები ვიქნებით, შეგვიძლია დავძლიოთ ჩვენში მოქმედი ღმერთის ძალით. მაგრამ იუდა სრულად არ დაემორჩილა ქრისტეს და ანგარების ცოდვამ, რომლის დაძლევაც მას ქრისტეს ძალით შეეძლო, სძლია მას, რამაც ტრაგიკული შედეგები გამოიწვია.

ჩვენ შორის ვინ არ ებრძვის ანგარებას ამა თუ იმ საგანთან დაკავშირებით? ამ შემთხვევაში, ის, რაც მას სურდა, იყო ფული და ამ ანგარებამ, გულის პრობლემამ მიიყვანა იგი ქურდობამდე (იხ. იოან. 12:6), რამაც საბოლოოდ მიიყვანა იგი გაცემამდე.

რა საშინელი გაკვეთილია ყველა ჩვენგანისთვის იმ საფრთხის შესახებ, რომელიც შეიძლება მოჰყვეს ანგარებას. იმან, რაც წვრილმანი ჩანს, გულის უბრალო სურვილი, შეიძლება გამოიწვიოს კატასტროფა და მარადიული დანაკარგი. 