---
title: შემდგომი გამოკვლევებისთვის
date: 24/02/2023
---
„არცერთი საქმიანი პროექტი, არცერთი ცხოვრებისეული გეგმა არ შეიძლება იყოს მყარი და სრულყოფილი, თუ ის მოიცავს ადამიანის სიცოცხლის მხოლოდ ხანმოკლე წლებს და არ შეიცავს მარადიულ მომავალს... ვერავინ შეძლებს დაიუნჯოს თავისთვის ცაში ისე, რომ არ გაამდიდროს და გააკეთილშობილოს თავისი სიცოცხლე დედამიწაზე“ (ე. უაითი. აღზრდა. გვ. 145).

„ბიზნესში პატიოსნებას და რეალურ წარმატებას საფუძვლად უდევს იმის აღიარება, რომ ყველაფერი ღმერთის ხელშია. ყველაფრის შემოქმედი, ის არის ჭეშმარიტი მფლობელი იმისა, რაც შექმნა. ჩვენ მხოლოდ მისი განმგებლები ვართ. მან ყველაფერი გვანდო, რათა ვმართოთ ეს მისი ხელმძღვანელობით“ (იქვე, გვ. 137).

რადგან აუცილებელია ჩვენი ოჯახების უზრუნველყოფა, ხშირად გვგონია, რომ ჩვენი სამუშაო მხოლოდ იმისთვისაა, რომ მივიღოთ შემოსავალი. მაგრამ, როგორც ქრისტიანებს, ჩვენ ასევე უნდა გვახსოვდეს დიდი დავალება, რომელიც იესომ მისცა თავის ყველა მიმდევარს. მარკ. 16:15-ში ჩაწერილი ინსტრუქციის ციტირების შემდეგ ელენ უაითი წერდა: „ყველა როდია მოწოდებული, რომ იყვნენ მსახურები ან მისიონერები ამ სიტყვის პირდაპირი მნიშვნელობით, მაგრამ ყველა შეიძლება იყოს ღვთის თანამშრომელი თანამოძმეებისთვის სასიხარულო უწყების გავრცელებაში. ბრძანება ჟღერს ყველასთვის: წარჩინებულებისთვის და უბრალოებისთვის, განათლებულებისთვის და გაუნათლებლებისთვის, მოხუცებისთვის და ახალგაზრდებისთვის" (იქვე, გვ. 264).

"ჩვენ უფრო ყურადღებით უნდა მივყვეთ ღვთის გეგმას ჩვენს ცხოვრებაში. ყველაფერი საუკეთესო გავაკეთოთ იმ სამუშაოში, რომელიც ყველაზე მეტადაა ხელმისაწვდომი ჩვენთვის, მივანდოთ ჩვენი გზები ღმერთს და ყურადღება მივაქციოთ მისი განგების მინიშნებებს - ეს არის წესები, რომლებიც საიმედო ხელმძღვანელობის გარანტიას იძლევა პროფესიის არჩევისას“ (იქვე გვ. 267).

კითხვები მსჯელობისათვის:

1. როგორ განვსაზღვრავთ ჩვენ, როგორც ქრისტიანები, „წარმატებულ“ ცხოვრებას? რით განსხვავდება ერთმანეთისგან ის, თუ როგორ განსაზღვრავს წარმატებას ქვეყნიერება და როგორ განვსაზღვრავთ ჩვენ? ავიღოთ, მაგალითად, იოანე ნათლისმცემელი. როგორ განვსაზღვრავდით მის ცხოვრებას, რომელიც გარყვნილი ქალის ახირების შედეგად ციხეში დასრულდა? წარმატებულს უწოდებთ? დაასაბუთეთ თქვენი პასუხი.

2. როგორ ავხსნით იმ ფაქტს, რომ არსებობს მრავალი ძალიან წარმატებული, ამქვეყნიური სტანდარტებით, ადამიანი, რომლებიც სიმდიდრის ან ზოგადად ცხოვრების მართვის არცერთ ბიბლიურ პრინციპს არ იცავენ?