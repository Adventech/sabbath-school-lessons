---
title: შემოსავლის წლები
date: 21/02/2023
---

როგორც ვნახეთ, ღმერთმა დააწესა მუშაობა ადამიანებისთვის. ჩვენი ცხოვრების ეს ნაწილი (შრომის წლები) ჩვეულებრივ დაახლოებით ორმოც წელიწადს გრძელდება. მრავალი ადამიანისთვის ეს არის დრო ბავშვების აღზრდისა, შემდეგ მათი განათლებისა, საცხოვრებლისა და სხვა საჭირო ნივთების შეძენისა. ეს შეიძლება იყოს ძალიან სტრესული პერიოდი ფინანსურად და ემოციურად. ოჯახი სწავლობს ერთად ცხოვრებას და მისი წევრები მთელი ცხოვრება დაკავშირებული არიან ერთმანეთთან. ფინანსურმა სტრესმა შეიძლება ნებისმიერ დროს გაანადგუროს ქორწინება და ეს ხშირად ხდება. ოჯახები, რომლებშიც ორივე მხარეს აქვს ქრისტიანული ვალდებულებები და მზად არიან დაიცვან ბიბლიური პრინციპები, არ არის მოკლებული განსაცდელებს, მაგრამ უფრო მდგრადია ცხოვრებისეული გამოწვევების მიმართ.

`წაიკითხეთ 1ტიმ. 5:8 და კოლ. 3:23,24. რას გვასწავლის ეს მუხლები ოჯახში ფულის შოვნის მნიშვნელობაზე?`

ბევრ ოჯახში ქმარია მთავარი მარჩენალი, თუმცა ხშირად ორივე მეუღლე მუშაობს. რა თქმა უნდა, შეიძლება წარმოიშვას გაუთვალისწინებელი გარემოებები - ავადმყოფობა, ეკონომიკური კრიზისი და ა. შ., რაც ამ იდეალის მიღწევას ართულებს. ასეთ ვითარებაში ადამიანებს სჭირდებათ ადაპტირება ცხოვრების ახალ პირობებთან.

ცხოვრების ამ პერიოდში დაბადებულ ბავშვებს „უფლის მემკვიდრეობას“ უწოდებენ (ფსალმ. 126:3). უნდა გვახსოვდეს, რომ ჩვენ, როგორც მშობლებს, დიდი პასუხისმგებლობა გვაკისრია შვილების წინაშე. ქრისტიანი მშობლების მიზანია, ასწავლონ შვილებს გახდნენ დამოუკიდებლები ამ ცხოვრებაში და მოამზადონ ისინი მომავალი ცხოვრებისთვის. აქ მოცემულია სამი რჩევა მშობლების დასახმარებლად.

**1. უზრუნველყავით ქრისტიანული ატმოსფერო თქვენს სახლში.** ეს მოიცავს საინტერესო საოჯახო ღვთისმსახურების ჩატარებას სისტემატურად, რეგულარულად დასწრებას ეკლესიაში, აგრეთვე ერთგულებას მეათედებსა და შესაწირავებში. ეს კარგი ჩვევებია, რომლებიც ადრეულ ასაკში უნდა ჩამოყალიბდეს.

**2. ბავშვებს ჩაუნერგეთ შრომის სურვილი და შრომის დაფასება.** ბავშვები აღმოაჩენენ, რომ შრომისმოყვარეობას და კეთილსინდისიერებას სამსახურში ყოველთვის ამჩნევენ, აფასებენ და აჯილდოებენ. ისინი აღმოაჩენენ, რომ ფული ჩვენთან მოდის იმ შემთხვევაში, როდესაც დროს ვუთმობთ სხვა ადამიანებს, რათა შევასრულოთ მათთვის ღირებული დავალებები.

**3. დახმარება კარგი განათლების მიღებაში.** განათლება დღეს ძვირია, განსაკუთრებით ქრისტიანული განათლება კერძო სკოლებში. მაგრამ მშობლებს, რომლებიც ფიქრობენ არა მხოლოდ შვილების ამ ცხოვრებაზე, არამედ მომავალზეც, ეს უღირთ.

`რა თქმა უნდა, რაც არ უნდა გააკეთონ მშობლებმა შვილებისთვის, ვერავინ იწინასწარმეტყველებს, რომელ გზას აირჩევენ თავად ბავშვები. რატომ არ უნდა დაადანაშაულონ მშობლებმა საკუთარი თავი იმ არასწორი არჩევანის გამო, რომელიც მათმა ზრდასრულმა შვილებმა შეიძლება გააკეთონ? `