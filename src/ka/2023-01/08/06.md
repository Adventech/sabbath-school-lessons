---
title: ღვთიური რჩევის ძიება
date: 23/02/2023
---
არსებობს ასობით და ათასობით ადამიანი, რომლებიც აცხადებენ, რომ არიან ფულის მართვის გურუები, მაგრამ ღმერთმა გაგვაფრთხილა, არ მივმართოთ მათ კონსულტაციას იმ სახსრების მართვასთან დაკავშირებით, რომლებიც ჩვენ მოგვანდო. „ნეტარია კაცი, რომელიც არ მისდევს უღრმთოთა რჩევას, და ცოდვილთა გზას არ ადგას, არ ზის ავყიათა საკრებულოში; არამედ უფლის რჯულშია მისი მისწრაფება და მის რჯულზე ფიქრობს იგი დღედაღამ. და იქნება იგი წყლის ნაკადებთან დანერგილ ხესავით, თავის დროზე რომ იძლევა ნაყოფს და ფოთოლი მისი არ ჭკნება. და ყოველივეში, რასაც იქმს, წარმატებულია“ (ფსალმ. 1:1-3).

ასე რომ, კურთხეული იქნება ის, ვინც ტკბება უფლის რჯულით (სიტყვა „რჯული“ აქ ნიშნავს წმიდა წერილს, ღვთის სიტყვას). რამდენად ადვილია ეს? თუ ქრისტიანი იცხოვრებს მისი რჯულის მიხედვით, მაშინ ის წარმატებულად აყვავდება.

წაიკითხეთ იგავ. 3:5-8. ამ ნაწყვეტში ჩამოთვლილი რომელი რჩევები უნდა იქნას გამოყენებული სამუშაოსა და ფინანსების მართვაში?

ბიბლიური რჩევების განხილვა ფინანსების მართვასთან დაკავშირებით ძალიან მნიშვნელოვან მითითებებს გვაძლევს, რომლებიც უნდა დავიცვათ. მოდით განვიხილოთ ამ რჩევებიდან შვიდი.

1. იყავით ორგანიზებული. შეიმუშავეთ ხარჯვის გეგმა (იხ. იგავ. 27:23,24). ბევრი ოჯახი უბრალოდ არსებობს ხელფასიდან ხელფასამდე. შემოსავლის, ხარჯვისა და დანაზოგის მარტივი გეგმის გარეშე ცხოვრება უფრო სტრესულია.

2. დახარჯეთ იმაზე ნაკლები, ვიდრე გამოიმუშავებთ. მიიღეთ გადაწყვეტილება იცხოვროთ თქვენი შესაძლებლობების ფარგლებში (იხ. იგავ. 15:16). მრავალი ოჯახი რეალურად ხარჯავს იმაზე მეტს, ვიდრე შოულობს. ეს შესაძლებელი გახდა მხოლოდ კრედიტზე და ვალზე თავისუფალი წვდომით. ბევრი პრობლემა უჩნდება მათ, ვინც ვალებშია ჩაფლული.

3. ყოველი ხელფასიდან დაზოგეთ ნაწილი (იხ. იგავ. 6:6-8). ჩვენ ვზოგავთ ფულს მომავალში უფრო დიდი შესყიდვების გასაკეთებლად და ვზრუნავთ დაუგეგმავ ხარჯებზე, როგორიცაა უბედური შემთხვევები ან ავადმყოფობა. ზოგიერთი დანაზოგის გამოყენება შესაძლებელია, როცა სიბერის გამო ვეღარ შევძლებთ მუშაობას.

4. მოერიდეთ ვალებს (იხ. იგავ. 22:7). ვალით, ანუ ნასესხებ ფულზე მცხოვრები ადამიანი ან ოჯახი დღეს რეალურად ცხოვრობს იმ ფულით, რომლის გამომუშავებასაც მომავალში ელოდება. თუ ცხოვრებაში მოხდება რაიმე ცვლილება და გაუთვალისწინებელი იძულებითი ხარჯები, საბოლოოდ შეიძლება სერიოზული ფინანსური სირთულეები წარმოიშვას.

 5. იყავით გულმოდგინე მუშაკები. „ზარმაცის სულს სწადია და არა აქვს, ბეჯითთა სული კი გამსუყდება“ (იგავ. 13:4).

6. იყავით ღმერთის ერთგული ფინანსებში (იხ. რჯლ. 28:1-14). ვერცერთი ოჯახი ვერ იქნება ბედნიერი და წარმატებული ღვთის კურთხევის გარეშე.

7. გახსოვდეთ, რომ დედამიწა ახლანდელ მდგომარეობაში - ეს არ არის ჩვენი ნამდვილი სახლი. ჩვენი დამოკიდებულება ფულის მიმართ და მისი მართვა ბევრს მეტყველებს ჩვენს პრიორიტეტებზე (იხ. მათ. 25:14-21). 