---
title: შენ მას თან ვერ წაიღებ 
date: 06/03/2023
---
ერთხელ ვიღაცამ ცნობილ ევანგელისტ ბილი გრეჰემს (1918-2018) ჰკითხა, თუ რა აკვირვებდა მას ყველაზე მეტად ცხოვრებაში ახლა, როცა ის უკვე პატივცემულ ასაკშია (იმ დროს გრეჰემი სამოც წელს იყო გადაცილებული), და მან უპასუხა: „სიცოცხლის ხანმოკლეობა“. ეჭვგარეშეა, ცხოვრება სწრაფად გადის.

წაიკითხეთ ეკლ. 2:18-22 და 1ტიმ. 6:6,7. რას გვამცნობს ეს მუხლები დედამიწაზე ადამიანის ცხოვრების შესახებ?

არამარტო სიცოცხლე გადის სწრაფად, არამედ როცა კვდებით, თან არაფერი მიგაქვთ დაგროვილი მატერიალური სიმდიდრიდან. „რადგან, როცა მოკვდება, ვერაფერს წაიღებს“ (ფსალმ. 48:18), ეს კი ნიშნავს, რომ ადამიანი ამ დაგროვილ სიმდიდრეს უტოვებს ვიღაც სხვას. ვის შეხვდება ჩვენი სახსრები, რა თქმა უნდა, დამოკიდებულია იმაზე, თუ რა გეგმები იყო წინასწარ შემუშავებული.

როგორ უნდა მოექცეთ სიმდიდრეს, როდესაც გახსოვთ, რომ ცხოვრება წარმავალია და მთელი დაგროვილი მატერიალური ქონება აქ დარჩება?

მიუხედავად იმისა, რომ ყველას არ აქვს მემკვიდრეობა, როგორც ასეთი, ზოგიერთმა ადამიანმა, განსაკუთრებით წლების განმავლობაში მუშაობის შედეგად, გარკვეული სიმდიდრე დააგროვა. საბოლოოდ, რა დაემართება ამ სიმდიდრე თქვენი სიკვდილის შემდეგ - ეს მართლაც მნიშვნელოვანი კითხვაა, რომელზეც ადამიანებმა უნდა იფიქრონ.

მათთვის, ვისაც აქვს ქონება სიცოცხლის ბოლოს, როგორი დიდი ან პატარაც არ უნდა იყოს, მისი გადაცემა მემკვიდრეობით შეიძლება გახდეს უკანასკნელი ქმედება იმ ქონების გულდასმით განკარგვისა, რითაც ღმერთმა გვაკურთხა. თუ ანდერძი არ შეგიდგენიათ, მაშინ უმეტეს ქვეყნებში თქვენი ქონება უბრალოდ გადადის თქვენი ნათესავების ხელში, სჭირდებათ მათ ეს თუ არა, სარგებელს მოუტანს მათ ეს ფული თუ არა, მიუხედავად იმისა, გადაწყვიტეთ ამ პირისთვის წილის მიცემა თუ არა. ეკლესია ამ შემთხვევაში არაფერს მიიღებს. თუ თქვენ ეს გინდათ, კარგია; თუ არა, მაშინ წინასწარ უნდა იზრუნოთ ამაზე.

ჩვენ შეგვიძლია მარტივად ვთქვათ, რომ რადგან ღმერთი არის ყველაფრის მფლობელი (იხ. ფსალმ. 23:1), ჩვენ უნდა დავუბრუნდეთ მას - კანონიერ მფლობელს ის, რაც დაგვრჩა, მას შემდეგ, რაც დაკმაყოფილებული იქნება ჩვენი საყვარელი ადამიანების მოთხოვნილებები.

სიკვდილი შეიძლება დადგეს ნებისმიერ მომენტში, დღესაც კი. რა დაემართება თქვენს ახლობლებს, თუ თქვენ დღეს მოკვდებით? რა დაემართება თქვენს ქონებას? განაწილდება თუ არა ის ისე, როგორც თქვენ გსურთ? 