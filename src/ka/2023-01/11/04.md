---
title: გამარტივების დროა?
date: 14/03/2023
---

რა უნდა გააკეთონ მეშვიდე დღის ქრისტიან-ადვენტისტმა რთულ დროს? უნდა ვიყოთ თუ არა დამალული გადარჩენის რეჟიმში? არა, სინამდვილეში ყველაფერი სწორედაც რომ პირიქითაა. რადგან ვიცით, რომ სამყაროს აღსასრული და ქრისტეს მეორედ მოსვლა ახლოვდება, გვსურს გამოვიყენოთ ჩვენი სახსრები, რომ ვუამბოთ სხვებს კეთილი უწყებისა და იმის შესახებ, თუ რა მოუმზადა ღმერთმა მათ, ვისაც უყვარს იგი. ჩვენ გვესმის, რომ ერთ დღეს დედამიწაზე ყველაფერი დაიწვება.

`წაიკითხეთ 2პეტრ. 3:3-12. დღევანდელი დროის რა მახასიათებლებია მოცემული ამ ნაწყვეტში?`

`რა სერიოზული კითხვა ჟღერს ყველა მორწმუნისთვის ამ ნაწყვეტის ბოლოს? (2პეტრ. 3:11,12). როგორ ეხება ეს კითხვა ჩვენს დამოკიდებულებას მატერიალური სიმდიდრის მიმართ?`

ღმერთი არ გამოგვიგზავნის მატარებელს ჩვენი ნივთების ზეცაში წასაღებად. ეს ყველაფერი დაიწვება უკანასკნელ უზარმაზარ ცეცხლში, როდესაც სამუდამოდ განადგურდება ცოდვისა და ბოროტების ყველა კვალი, გარდა ქრისტეს ხელზე არსებული ნაიარევებისა. მაშ რა ვუყოთ ჩვენს ქონებას?

„დღეს არის ის დრო, როდესაც ჩვენმა ძმებმა თავიანთი სიმდიდრე უნდა შესწირონ ღვთის საქმეს, ნაცვლად იმისა, რომ დააგროვონ ის. ჩვენ უკეთესი ქვეყნისკენ მივდივართ, ცისკენ. უგუნურება იქნებოდა გვეფიქრა, რომ ჩვენ მარადიულად ვიცხოვრებთ ამ დედამიწაზე; ჩვენ, შეძლებისდაგვარად, უნდა ვიგრძნოთ თავი ადამიანებად, რომლებიც თითქოს ემზადებიან წასასვლელად" (ე. უაითი. რჩევები განმგებლობასთან დაკავშირები. გვ. 59).

რა თქმა უნდა, მან ეს სიტყვები ას წელზე მეტი ხნის წინ დაწერა, მაგრამ პრინციპი იგივე რჩება - დრო ხანმოკლეა, რადგან ჩვენი ცხოვრება წარმავალი და მყიფეა. რა არის 60, 80 ან თუნდაც 100 წელი მარადისობასთან შედარებით?

როგორც მეშვიდე დღის ქრისტიან-ადვენტისტებმა, ჩვენ ყოველთვის უნდა ვიცხოვროთ მარადისობის ნათელში. დიახ, რა თქმა უნდა, ჩვენ უნდა ვიმუშაოთ იმისთვის, რომ უზრუნველვყოთ საკუთარი თავი და ჩვენი ოჯახი; თუ ღმერთმა გვაკურთხა სიმდიდრით, ცუდი არაფერია იმაში, რომ ახლა დავტკბეთ ამ სიმდიდრით, იმ პირობით, რომ გულუხვი ვიქნებით გაჭირვებულთა მიმართ. თუმცა, ყოველთვის უნდა გვახსოვდეს, რომ ყველაფერი, რასაც აქ ვაგროვებთ, წარმავალია და ფრთხილად უნდა ვიყოთ, რათა არ დავუშვათ, რომ ჩვენმა მიწიერმა საუნჯემ გაანადგუროს ჩვენი ურთიერთობა ღმერთთან.

`რომ გაგეგოთ, რომ იესო ათ წელიწადში მოვა, როგორ შეცვლიდით თქვენს ცხოვრებას? თუ ხუთ წელიწადში? და სამი წლის შემდეგ?`