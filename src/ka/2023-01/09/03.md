---
title: დარისხული ნივთი ბანაკში
date: 27/02/2023
---

ეს იყო ერთ-ერთი დიდებული პერიოდი ისრაელის ისტორიაში. უდაბნოში ორმოცწლიანი ხეტიალის შემდეგ აღთქმულ ქვეყანაში შესვლის დრო დადგა. ღვთის სასწაულებრივი ჩარევის წყალობით ისრაელმა მშრალი ფსკერის მეშვეობით გადალახა მდინარე იორდანე. ეს გადალახვა იმდენად დრამატული იყო, რომ ქანაანში წარმართ მეფეებს შეუდრკათ გული და აღარ შერჩათ სული საბრძოლველად (იხ. იესო. 5:1).

პირველი რეალური გამოცდა ქანაანის დაპყრობაში იყო გალავანი და გამაგრებული ქალაქი იერიხო. არავინ იცოდა რა უნდა გაეკეთებინათ იერიხოს ხალხის დასამარცხებლად, არც იესო ნავეს ძემ. იესოს ლოცვის პასუხად ღმერთმა მიუთითა, როგორ გაენადგურებინათ ქალაქი და ისინი მიჰყვნენ ამ მითითებას. მაგრამ შემდეგ მოვლენები სხვაგვარად განვითარდა.

`წაიკითხეთ იესო. 7. რა მოხდა იერიხოზე დიდებული გამარჯვების შემდეგ?`

`გააანალიზეთ რა სახის სულიერი პრობლემები ჰქონდა ყაქანს?`

`რა შემთხვევაში შეიძლება უარყოფითად იმოქმედოს მთელ ეკლესიაზე ჩვენმა არასწორმა დამოკიდებულებამ მატერიალური საკითხების მიმართ?`

გამოუვალ მდგომარეობაში ჩავარდნილმა ყაქანმა აღიარა ჩადენილი, როდესაც თქვა „ვინდომე“ (იხ. იესო. 7:21). ებრაული სიტყვა, რომელიც აქ ითარგმნება როგორც „ვინდომე“ (ებრ. ხამად), ბიბლიაში ზოგიერთ ადგილას დადებითი აზრით არის გამოყენებული. იგივე ფუძე გვხვდება, მაგალითად, დან. 9:23-ში როდესაც გაბრიელმა უთხრა დანიელს, რომ ის იყო „სასურველი კაცი“ (ებრ. ხემდა).

მაგრამ ამ შემთხვევაში "ხამადს" აქვს უარყოფითი მნიშვნელობა. მიუხედავად მკაფიო ბრძანებისა, არ გაეძარცვათ დაპყრობილი ქალაქები (იხ. იესო. 6:18,19), ყაქანმა სწორედ ეს გააკეთა და მთელი ხალხი შეარცხვინა. სინამდვილეში, ჰაღაიში დამარცხების შემდეგ, იესო ნავეს ძეს ეშინოდა, რომ „გაიგებენ ქანაანელნი და ქვეყნის ყველა მკვიდრი, და შემოგვერტყმიან ჩვენ, და მოსპობენ ჩვენს სახელს ქვეყნიდან. და რას უზამ შენს დიად სახელს?" (იესო. 7:9). სხვა სიტყვებით რომ ვთქვათ, უფალს სურდა გამოეყენებინა ეს დიდებული გამარჯვებები, რათა გარშემო მყოფ ხალხებს გაეგოთ მისი ძალისა და მისი საქმეების შესახებ საკუთარ ხალხს შორის. მათი დაპყრობები უნდა გამხდარიყო მოწმობა ხალხთათვის იაჰვეს ძალის შესახებ. რა თქმა უნდა, ჰაღაიში დამარცხების შემდეგ, გარდა ადამიანთა დაღუპვისა, საფრთხის ქვეშ დადგა ეს მოწმობა.

`იფიქრეთ იმაზე, რა ადვილად შეეძლო ყაქანს თავისი ქმედებების გამართლება: „აბა, ეს ხომ ძალიან მცირეა დანარჩენ სიმდიდრესთან შედარებით. ვერავინ გაიგებს და როგორ შეძლებს ზიანის მოტანას? გარდა ამისა, ჩემს ოჯახს ფული სჭირდება“. როგორ დავიცვათ თავი ასეთი საშიში აზროვნებისგან?`