---
title: შემდგომი გამოკვლევებისთვის
date: 03/03/2023
---

იერიხოს დაპყრობისას ყაქანი არ იყო ერთადერთი ადამიანი, ვისაც ვერცხლი და ოქრო უკან ისრაელის ბანაკში მიჰქონდა. იესო ნავეს ძემ უბრძანა ხალხს, დაებრუნებინათ ვერცხლი და ოქრო, სპილენძისა და რკინის ჭურჭელი ღვთის სახლის საგანძურში (იესო. 6:18,23). დანარჩენი ყველაფერი უნდა დაეწვათ. თუმცა ყაქანი ერთადერთი ადამიანი იყო, ვინც რაღაც შემოინახა თავისთვის. "მილიონობით ისრაელიანთაგან მხოლოდ ერთმა კაცმა გაბედა გამარჯვებისა და ღვთიური სამსჯავროს იმ საზეიმო წუთებში უფლის ბრძანების უგულებელყოფა. სიხარბემ სძლია ყაქანს მდიდრული შინყარული სამოსელის დანახვაზე და, მაშინაც კი “მშვენიერი შინყარული წამოსასხამი” უწოდა, როცა საკუთარი სიხარბის გამო სიკვდილს პირისპირ შეეჩეხა. ერთ ცოდვას მეორე მოჰყვა და მიითვისა ყაქანმა უფლის საგანძურისათვის განკუთვნილი ოქროც და ვერცხლიც, რითაც ქანაანის ქვეყნის პირველნაყოფი მოპარა უზენაესს" (ე. უაითი. პატრიარქები და წინასწარმეტყველები, გვ. 310).

პავლეს მიერ შედგენილ უკანასკნელი დღეების ნიშნების ჩამონათვალში პირველი ორი პუნქტი მოიცავს ჩვენს დამოკიდებულებას ფულისა და ქონების მიმართ. "ეს კი იცოდე, რომ უკანასკნელ დღეებში საზარელი ჟამი დადგება, ვინაიდან ადამიანები იქნებიან თავის მოყვარენი, ვერცხლის მოყვარენი, ამაყნი, ამპარტავანნი, მგმობელნი, მშობლების ურჩნი, უმადურნი, უწმიდურნი" (2ტიმ. 3:1,2). ეგოიზმი და ფულის სიყვარული კაცობრიობის დამახასიათებელი ნიშანია უკანასკნელ დღეებში - ჩვენს დღეებში.

**კითხვები მსჯელობისათვის:**

`1. წაიკითხეთ 1ტიმ. 6:6-10: "მაინც დიდი შენაძენია ღვთისმოსაობა კმაყოფილებასთან ერთად. რადგან არც არაფერი მოგვიტანია სოფლად და, ცხადია, ვერც ვერაფერს წავიღებთ მისგან. ამიტომ, თუ გვაქვს საზრდო და ტანსაცმელი, დავჯერდეთ ამას. ხოლო გამდიდრების მსურველნი ცვივიან განსაცდელსა და მახეში, მრავალ ბრიყვულ და მავნე გულისთქმაში, რომელნიც გასანადგურებლად და დასაღუპად უბიძგებენ ადამიანს. ვინაიდან ყოველგვარი ბოროტების ფესვი ვერცხლის მოყვარეობაა და ზოგიერთები, რომლებიც მან გაიტაცა, განშორდნენ რწმენას და თავიანთ თავს მრავალი ტკივილი მიაყენეს". ჯგუფში ისაუბრეთ იმ ადამიანების მაგალითებზე, რომლებმაც ფულის სიყვარულის გამო, "თავიანთ თავს [და სხვებს] მრავალი ტკივილი მიაყენეს". მრავალი მაგალითია, ხომ ასეა? როგორ ვიპოვოთ სწორი ბალანსი, როდესაც გვესმის, რომ ჩვენ გვჭირდება ფული სასიცოცხლოდ, მაგრამ არ ჩავვარდეთ მახეში, რის შესახებაც პავლე გვაფრთხილებს აქ?`

`2. ფულის გარდა კიდევ რომელი დაუშვებელი ნივთები შეიძლება გვსურდეს ძლიერ?`

`3. რა განსხვავებაა რაიმეს კანონიერ სურვილსა და ანგარებას შორის? როდის შეიძლება რაიმეს კანონიერი სურვილი გადაიზარდოს ანგარებაში?`