---
title: საუკუნო სიცოცხლე
date: 20/03/2023
---

ყველა ადამიანს ელის მარადისობა: ან მარადიული სიცოცხლე ან მარადიული სიკვდილი. მესამე არ არსებობს.

`წაიკითხეთ რომ. 6:23 და იოან. 3:16. ჩვენი მომავლის რა შესაძლებლობებია წარმოდგენილი ამ მუხლებში?`

`1. ცოდვის საზღაური`

`2. ღვთის მადლი`

`3. რომ არა ღვთის სიყვარული და ქრისტეს მსხვერპლი, მაშინ ყოველი ადამიანი`

`4. უფლის სიყვარულის წყალობით ყველას, ვისაც სწამს, შეუძლია ჰქონდეს`

ორი კატეგორიული და მკაფიო გამოსავალი. რთული წარმოსადგენია რაიმე უფრო კონკრეტული. თუ ამ სტრიქონებს კითხულობთ, აირჩიეთ მარადიული სიცოცხლე. ღმერთი ყოველთვის აკეთებს იმას, რასაც გვპირდება. ჩვენ უნდა ვენდოთ მას, დავეყრდნოთ იესოს ღვაწლს და რწმენით დავემორჩილოთ მის სიტყვას.

`წაიკითხეთ იოან. 14:1-3. რას გვირჩევს უფალი 1-ელ მუხლში და რას გვპირდება მე-2 და მე-3 მუხლებში?`

თავისი მიწიერი მსახურების ბოლო დღეებში იესომ თავის მოწაფეებს გადასცა იმედისა და გამბედაობის ეს საოცარი სიტყვები. ამ სიტყვებს უნდა გაეძლიერებინა მათი სული სასოწარკვეთისა და განსაცდელების დროს. ამ სიტყვებმა იგივე უნდა მოახდინოს ჩვენში. იესო მოვიდა ზეციდან, დაბრუნდა ზეცაში და დაგვპირდა "ისევ მოვალ და ჩემთან წაგიყვანთ, რათა, სადაც მე ვარ, თქვენც იქ იყოთ" (იხ. იოან. 14:1-3).

და, ალბათ, ყველაფერზე მეტად, ქრისტეს სიკვდილი ჯვარზე და აღდგომა მისი პირველი მოსვლისას არის ჩვენთვის მისი მეორედ მოსვლის უდიდესი დაპირება, რადგან მეორედ მოსვლის გარეშე პირველისგან სარგებელი არ იქნებოდა.

 რამდენადაც დარწმუნებული ვართ, რომ იესო ჯვარზე მოკვდა ჩვენთვის, ასევე შეგვიძლია დარწმუნებული ვიყოთ მისი სიტყვების შესრულებაში:

"როცა წავალ და ადგილს გაგიმზადებთ, ისევ მოვალ და ჩემთან წაგიყვანთ, რათა, სადაც მე ვარ, თქვენც იქ იყოთ" (იოან. 14:3).

`იმსჯელეთ იდეაზე, რომ ქრისტეს პირველი მოსვლა არის მისი მეორედ მოსვლის დაპირება. პირველი მოსვლის რომელი მოვლენები ხდის მეორედ მოსვლის აღთქმას სანდოდ?`