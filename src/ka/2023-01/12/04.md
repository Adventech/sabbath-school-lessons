---
title: ახალი იერუსალიმი
date: 21/03/2023
---
ახალი იერუსალიმის ბიბლიური აღწერა არის ის, რაც აბრაამმა იხილა რწმენით. "ვინაიდან ელოდა საძირკვლიან ქალაქს, რომლის მშენებელი და შემოქმედიც ღმერთია" (ებრ. 11:10). ახალი იერუსალიმი არის ღვთის ქმნილება, აშენებული მათთვის, ვისაც უყვარს იგი და იცავს მის მცნებებს. ახალი იერუსალიმი იქნება ღვთის ერთგული შვილების სახლი ზეცაში ათასწლეულის განმავლობაში, შემდეგ კი ახალ დედამიწაზე მარადიულად.

არის კარგი ახალი ამბავი მათთვის, ვისაც არ უყვარს ჩალაგება ან გადასვლა. ღმერთი ზრუნავს ყველაფერზე. იოანე ამბობს, რომ იხილა ქალაქი. "ვიხილე წმიდა ქალაქი ახალი იერუსალიმი, რომელიც ღვთისაგან ეშვებოდა ციდან გამზადებული, როგორც თავისი ქმრისათვის მორთული სასძლო" (გამოცხ. 21:2).

წაიკითხეთ გამოცხ. 21. რა მატერიალური და სულიერი სიკეთეები გვაქვს დაპირებული ამ თავში?

პირველი, როგორც ამ დაცემულ სამყაროში მკვიდრობდა იესო, როდესაც ის ხორციელად მოვიდა, ასევე მარადიულად იქნება ის დამკვიდრებული ახალში. რა კურთხევა იყო მათთვის, ვინც იესო ახლოდან და პირადად იხილა! ჩვენ გვექნება იგივე შესაძლებლობა, მხოლოდ ახლა ცოდვის ფარდის გარეშე, რომელიც ამახინჯებს იმას, რასაც ვხედავთ.

 მაშ, როგორ შეგვიძლია ჩვენ, ვინც ვიცით მხოლოდ ცრემლები და მწუხარება, ტირილი და ტკივილი, გავიგოთ ერთ-ერთი უდიდესი დაპირება მთელ ბიბლიაში: „მოსწმედს ყველა ცრემლს მათი თვალებიდან და აღარ იქნება სიკვდილი. გლოვა, გოდება და ტკივილიც აღარ იქნება, რადგან წინანდელნი გადავიდნენ“ (გამოცხ. 21:4)?

უფრო მეტიც, ღვთის ტახტიდან მიედინება სიცოცხლის სუფთა მდინარე და მდინარის ორივე მხარეს არის სიცოცხლის ხე. იქ იქნება ღვთის ტახტი და ერთგულები „იხილავენ მის სახეს“ (გამოცხ. 22:4). გარდა ამისა, გამოსყიდულები იცხოვრებენ ღმერთის სიახლოვესა და პირად სუფევაში, რისი შესაძლებლობაც ამჟამად არ გვაქვს.

გამოცხ. 21:8-ში წაიკითხეთ იმ ადამიანთა ხვედრის შესახებ, ვისაც მეორე სიკვდილი ელის. იქ აღწერილი ცოდვებიდან, რომლის პატიებას ვერ შეძლებდა იესო? რატომ ითვლებიან ასეთი ადამიანები დაღუპულებად, როცა სხვები გადარჩენილი არიან? რა მნიშვნელოვანი განსხვავებაა ამ ორ ჯგუფს შორის? 