---
title: ჯილდო ღმერთისგან
date: 19/03/2023
---

`წაიკითხეთ ებრ. 11:6. რას ნიშნავს ეს მუხლი ჩვენთვის? როგორ უნდა გამოვეხმაუროთ აქ ჩაწერილს? (იხ. აგრეთვე ეს. 40:10; 62:11; გამოცხ. 22:12).`

ჯილდო ღმერთისგან მისი ერთგული შვილებისთვის განსხვავდება ყველაფრისგან და, ისევე როგორც ბევრი სულიერი რამ, შეიძლება გაუგებარი იყოს ჩვენთვის. "ადამიანის ენა ვერ აღწერს, თუ რა ჯილდო ელით მართლებს. ეს მხოლოდ მისთვის გახდება გასაგები, ვინც ნახავს მას. ადამიანის შეზღუდულ გონებას არ შეუძლია წარმოიდგინოს ღვთის სამოთხის დიდება" (ე. უაითი. დიადი ბრძოლა. გვ. 526).

იესომ მთაზე წარმოთქმული ქადაგებისას ნეტარების მცნებები დაასრულა შემდეგი სიტყვებით: „ნეტარ ხართ თქვენ, როცა გაგლანძღავენ, გაგდევნიან და ყოველნაირად ბოროტს იტყვიან თქვენზე ჩემს გამო. იხარეთ და იმხიარულეთ, ვინაიდან დიდია თქვენი საზღაური ცაში. ასევე დევნიდნენ წინასწარმეტყველთ, რომლებიც თქვენზე უწინ იყვნენ“ (მათ. 5:11,12). ებრ. 11-ში რწმენის გმირების ჩამოთვლის შემდეგ, ავტორი მომდევნო თავს იწყებს ასეთი სიტყვებით „ამიტომ ჩვენც, როცა ირგვლივ მოწმეთა ღრუბელი გვაქვს, ჩამოვიცილოთ ყოველგვარი ტვირთი და დამაბრკოლებელი ცოდვა, და მოთმინებით გავირბინოთ ჩვენს წინ მდებარე სარბიელი. შევხედოთ რწმენის მიზეზსა და სრულმყოფელს - იესოს, რომელმაც მისთვის შეთავაზებული სიხარულის ნაცვლად დაითმინა ჯვარი, უგულებელყო სირცხვილი და ღვთის ტახტის მარჯვნივ დაჯდა“ (ებრ. 12:1, 2).

თუმცა იყო დაჯილდოებული ერთგულებისთვის - ეს არ არის ხსნა საქმეებით. რომელ ჩვენგანს ან რომელ ბიბლიურ გმირს ჩაუდენია საკმარისად კარგი საქმეები, რათა დაიმსახუროს ხსნა ღვთის წინაშე? რა თქმა უნდა, არავის. ამაშია ჯვრის მთელი აზრი. ჩვენ რომ შეგვეძლო გადარჩენა საქმეებით, აზრი არ ექნებოდა ქრისტეს სიკვდილს. ამის ნაცვლად ყველაფერი მადლით უნდა იყოს. "ხოლო თუ მადლით, უკვე არა საქმეებით, თორემ მადლი აღარ იქნება მადლი. ხოლო თუ საქმეებით იყო, ეს უკვე მადლი აღარ არის. თორემ საქმეც აღარ არის საქმე" (რომ. 11:6). პირიქით, ჯილდო მხოლოდ შედეგია იმისა, რისი გაკეთებაც ღმერთს სურს ჩვენთვის და ჩვენში.

`როგორ გვესმის განსხვავება მადლით ხსნასა და საქმეების გამო ჯილდოს შორის?`