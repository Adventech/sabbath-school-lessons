---
title:  დედაკაცები სამარხთან 
date: 24/09/2024
---

"ქალები, რომლებმაც თავისი თვალით იხილეს უფლის ჯვარცმა, ფხიზლობდნენ და ელოდნენ შაბათის გასრულებას. კვირეულის პირველ დღეს კი გაემართნენ სამარხისაკენ, თან წაიღეს ძვირფასი ნელსაცხებელი მაცხოვრის სხეულისათვის წასაცხებად. მათ აზრადაც არ მოსვლიათ, რომ მათი უფალი აღდგებოდა. მათი იმედის მზე ჩაესვენა და გულებში წყვდიადმა დაისადგურა. მიდიოდნენ სამარხისაკენ და იხსენებდნენ ქრისტეს მოწყალების საქმეებს და გამამხნევებელ სიტყვებს, რომლებიც ხშირად ესმოდათ მაცხოვრისგან, მაგრამ მათ არ გაახსენდათ სიტყვები: ‘კვლავ გიხილავთ’" (ე. უაითი. ქრისტე - წუთისოფლის იმედი, გვ. 788).

`წაიკითხეთ მარკ. 16:1-8. თქვენი აზრით, რატომ იყო სამარხთან მისულ ქალთა პირველი რეაქცია შეშფოთება (მუხ. 5, 6, 8)?`

სახარების დასაწყისიდანვე მკითხველმა იცის, რომ იესო არის მესია. მაგრამ ტექსტში პირველი ადამიანი, რომელიც არ არის ეშმაკეული და მას მესიად აღიარებს, არის პეტრე (იხ. მარკ. 8:29). და ეს აღიარება ხდება მხოლოდ წიგნის შუა ნაწილში!

მარკოზის სახარების მთელი თხრობის განმავლობაში იესო სთხოვს ადამიანებს არ ისაუბრონ იმის შესახებ, თუ ვინ არის იგი და არ გაახმაურონ განკურნების შესახებ, რომელიც მან მათთვის მოიმოქმედა. მარკ. 1:44-ში იგი ეუბნება კეთროვანს, რომ არავის მოუყვეს თავისი განკურნების შესახებ. მარკ. 5:43-ში იგი უბრძანებს იაიროსს და მის ცოლს, რომ არავის განუცხადონ მათი ქალიშვილის მკვდრეთით აღდგომის შესახებ. მარკ. 7:36-ში იგი უბრძანებს ადამიანთა ჯგუფს არ მოუყვნენ არავის, რომ მან განკურნა ყრუ. და შემდეგ იგი უბრძანებს თავის მოწაფეებს, არ უთხრან ადამიანებს, რომ ის მესიაა (იხ. მარკ. 8:30, აგრეთვე მარკ. 9:9). ეჭვგარეშეა, მთავარი მიზეზი, რომლის გამოც იესომ უბრძანა მათ დადუმება, მდგომარეობდა იმაში, რომ მას ჰქონოდა დრო თავისი მსახურების დასასრულებლად დან. 9:24-27-ის დროთა წინასწარმეტყველების თანახმად.

ამგვარად, ამ სცენაში მას შემდეგაც კი, როცა დედაკაცებს უთხრეს იესოს აღდგომის შესახებ, ისინი შეშინებული და გაოგნებული გაიქცნენ სამარხიდან და, ყოველ შემთხვევაში, თავიდან არ საუბრობდნენ მომხდარის შესახებ.

მაგრამ მათი დუმილი დიდხანს არ გაგრძელებულა. სახარების ბოლოს დაწერილია: "ისინიც წავიდნენ და ქადაგებდნენ ყველგან. და უფალი შეეწეოდა მათ და განამტკიცებდა სიტყვას თანმდევი სასწაულებით. ამინ" (მარკ. 16:20).

ამგვარად, იესოს შესახებ დუმილის მოტივი, თუ ვინ არის ის და რა გააკეთა მან, ინგრევა. წიგნი მთავრდება იმით, რომ ისინი ქადაგებენ "ყველგან".

`რატომ არ უნდა ვდუმდეთ იესოს შესახებ და იმის შესახებ, თუ რა გააკეთა მან? ვის შეგიძლიათ მოუყვეთ დღეს იესოსა და დამხსნელი ჩანაფიქრის შესახებ?`