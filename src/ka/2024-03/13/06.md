---
title:  "მოედეთ მთელს სოფელს" 
date: 26/09/2024
---

`წაიკითხეთ მარკ. 16:15, 20. რა დარიგებას უტოვებს იესო თავის მიმდევრებს ამაღლებამდე?`

იესო ავალებს თავის მოწაფეებს აუწყონ სახარება ქვეყნიერებას. ამის შემდეგ ქრისტე საუბრობს მათი შრომის ნაყოფზე. მასში არის სიხარული და მწუხარება: ვინც ირწმუნებს, გადარჩება, ხოლო ვინც არ ირწმუნებს, განიკითხება.

იესო, აგრეთვე, აღწერს ნიშნებს, რომლებიც მოწაფეების შრომის თანმდევი იქნება: ეშმაკეულთა განდევნა, ახალ ენებზე საუბარი, ზიანისაგან თავდაცვა და სნეულთა განკურნება. ზოგიერთმა ადამიანმა არასწორად განმარტა მარკ. 16:18, როგორც მოწოდება ქრისტიანების მიმართ, რომ გამოავლინონ თავიანთი რწმენა და ხელში აიყვანონ შხამიანი გველები. ეს მუხლი არ არის მითითება ასეთი თვითდარწმუნებული ქმედებებისკენ. იესო საუბრობს მფარველობაზე, რაც ეძლევა ადამიანს, რომელიც პავლეს მსგავსად ასრულებს მისიონერულ მსახურებას (იხ. საქმე. 28:3-6).

რა თქმა უნდა, ბიბლია არ გვასწავლის, რომ ქრისტიანები ყოველთვის დაცული იქნებიან. ხანდახან ღმერთი საჭიროდ მიიჩნევს სასწაულს, რათა წინ წასწიოს სახარების საქმე. მაგრამ ხანდახან ქრისტიანები იტანჯებიან საკუთარი მოწმობის გამო. ამ გარემოებებში მათი ერთგულება და სიმტკიცე ურწმუნოებს უმოწმებს ღმერთის რეალობის შესახებ. 

ყველაფრის შემდეგ, რაც აღდგომიდან მოყოლებული მოიმოქმედა იესომ, "ამაღლდა ზეცად და დაჯდა ღვთის მარჯვნივ" (მარკ. 16:19). იესო ამაღლდა, რათა დამჯდარიყო ღმერთის მარჯვნივ, უმაღლესი ძალაუფლების ადგილას, რადგან იესომ დაამარცხა ბოროტი ძალები.

ყურადღება მიაქციეთ უკანასკნელ მუხლს. ისინი კი წავიდნენ "ყველგან" სახარების საქადაგებლად, მაგრამ ისინი მარტონი არ მიდიოდნენ, "უფალი შეეწეოდა მათ და განამტკიცებდა სიტყვას თანამდევი სასწაულებით. ამინ" (მარკ. 16:20). იგი იყო მათთან მაშინ და გვპირდება, რომ იქნება ჩვენთანაც ახლა, როცა ვაგრძელებთ მათ მიერ დაწყებულ საქმეს.  

`"აჰა, მე თქვენთანა ვარ დღენიადაგ საუკუნის დასასრულამდე" (მათ. 28:20). რა სიმშვიდე შეგვიძლია და უნდა მოვიპოვოთ ამ დაპირებიდან, როცა ჩვენც ვისწრაფვით ვიქადაგოთ "ყველგან" კეთილი უწყება?`