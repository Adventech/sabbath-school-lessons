---
title:  რატომ მაინცდამაინც იგავები 
date: 23/07/2024
---

`წაიკითხეთ მარკ. 4:10-12. რატომ ასწავლიდა იესო იგავებით?`

ამ მუხლების ზედაპირული გადაკითხვა ისეთ შთაბეჭდილებას გვიქმნის, რომ იესო იგავებით ასწავლიდა, რათა გარეშე პირები გაურკვევლობაში დაეტოვებინა. მაგრამ ასეთი წარმოდგენა არ შეესაბამება იესოს მოქმედებას მთელ მარკოზის სახარებაში. მარკ. 3:5, 6-ში იესო დამწუხრებულია სულიერი ხელმძღვანელების გასასტიკებული გულების გამო. მარკ. 3:22-30-ში იესო სერიოზულად უდგება მწიგნობართა დასკვნებს და დაწვრილებით განმარტავს, თუ რატომ ცდებიან ისინი. მარკ. 12:1-12-ში რელიგიური ხელმძღვანელები აცნობიერებენ, რომ იესოს იგავი მევენახეზე მათ ეხება. სინამდვილეში ეს იყო გაფრთხილება, თუ სად მიიყვანდა მათი შეთქმულება მის წინააღმდეგ და ამის საშინელ შედეგებზე. მას რომ არ ეზრუნა მათზე, მაშინ არ გააფრთხილებდა მათ. აქედან გამომდინარე, მარკ. 4-ში ჩაწერილი იესოს სიტყვები საჭიროა უფრო ყურადღებით განვიხილოთ, რათა გავაცნობიეროთ მისი მიზანი. იესო პერიფრაზირებს ეს. 6:9, 10-ს. 

`წაიკითხეთ ეს. 6:1-13. რა უწყება უნდა გადაეცა ესაიას ხალხისთვის?`

ესაია ხილვაში ხედავს ღმერთს, რომელიც ზეციურ ტაძარში ტახტზე ზის. წინასწარმეტყველი გაოგნებულია ღვთის დიდებით და თავისი ბაგეების რიტუალური უწმიდურებით. ღმერთი განწმედს მას და თავის ხალხთან აგზავნის გამაოგნებელი უწყებით. როგორც მარკოზთან, აქაც გვეჩვენება, რომ ეს ეპიზოდი არ შეესაბამება ესაიას წიგნის დანარჩენ ნაწილს, სადაც მრავალი დამაშვიდებელი უწყებაა თავისი ერისთვის.

ეს. 6-ის უწყების მიზანს წარმოადგენდა ადამიანების გამოღვიძება, რათა ზურგი ექციათ მათი ბოროტი გზებისთვის. მარკოზის სახარებაში იესოს სიტყვების გასაღები ჩაწერილია მარკ. 3:35-ში. იესოს სიტყვებისა და სწავლების გასაგებად ადამიანმა უნდა აღასრულოს ღვთის ნება (იხ. მარკ. 3:35). ეს ადამიანს აქცევს იესოს ოჯახის ნაწილად. ის, ვინც უკვე გადაწყვიტა, რომ იესო ეშმაკით არის შეპყრობილი, აღარ მოუსმენს მას. 

ეს. 6-ის ციტირების არსი იმაში კი არ მდგომარეობს, რომ ღმერთი თავისთან ახლოს არ უშვებს ადამიანებს, არამედ იმაშია, რომ მათი პირადი აზრები და გასასტიკებული გული ხელს უშლის მათ მიიღონ გამომსყიდველი ჭეშმარიტება. 

ეს ჭეშმარიტება წარმოადგენს მთესველის შესახებ იგავის ყოვლისმომცველ კონცეფციას. ყველა თავად ირჩევს, თუ რა ნიადაგი იქნება. ყველა თავად წყვეტს, გადასცემს თავის თავს იესოს ხელთ თუ არა. 