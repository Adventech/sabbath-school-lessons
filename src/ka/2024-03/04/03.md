---
title:  იესოს განმარტება 
date: 22/07/2024
---

ტექსტის თანახმად (იხ. მარკ. 4:1), იესომ ეს იგავი მოუთხრო "ბევრ ხალხს", მაგრამ არ განმარტა. ეს მოგვიანებით გააკეთა, როცა მოწაფეებთან ერთად დარჩა (იხ. მარკ. 4:10). 

`წაიკითხეთ მარკ. 4:13-20. როგორ განმარტა იესომ იგავი მთესველზე?`

იესო იგავის განმარტებისას განსაზღვრავს ამ ისტორიის გარე ნაწილებს. ისტორიის განმარტება წარმოადგენს ალეგორიას, რომელსაც რეალურ სამყაროსთან აქვს კავშირი. მაგრამ, ამავდროულად, არ არის საჭირო იგავის თითოეული ცალკეული ნაწილის განმარტება. 

იესო ამბობს რომ მარცვალი არის "სიტყვა". ეს მიეკუთვნება ღვთის სიტყვას, განსაკუთრებით იმ სახით, რა სახითაც ქადაგებდა მას იესო. იაკ. 1:21-ში ნათქვამია: "ამიტომ, მოიშორეთ ყოველგვარი სიბინძურე და ბოროტების ნატამალი და მშვიდად მიიღეთ თქვენში ჩანერგილი სიტყვა, რომელსაც თქვენი სულების ხსნა შეუძლია".

`რა შეგიძლიათ ისწავლოთ სახარების ქადაგების პრაქტიკისთვის მთესველის შესახებ იგავიდან?`

სხვადასხვა ნიადაგი განსხვავებული ტიპის მსმენელია. იესოს განმარტებაში სიტყვას ყველა ისმენს ანუ თესლი ცვივა ნებისმიერი სახის ნიადაგზე. მაგრამ განსხვავებულად აღიქმება. გზისპირას ნიადაგი დატკეპნილია, მოფრინდებიან ფრინველები და აკენკავენ მას. იესო ამას აკავშირებს იმასთან, რომ სატანა იტაცებს ჭეშმარიტებას. ქვიან ნიადაგში რთულია ჩაღრმავება. იესო ამას ადარებს ადამიანებს, რომლებმაც სრულად არ მიუძღვნეს საკუთარი თავი მას: მათი მიძღვნა ზედაპირულია; მათ არ დაითვალეს მოწაფეობის ფასი. ეკლიანი ნიადაგი აშთობს მასში დათესილ თესლს. იესო ამას ხსნის იმით, თუ როგორ ახშობს ღვთის სიტყვას ყოველდღიური საზრუნავი და სიმდიდრე. ხოლო კეთილი ნიადაგი არის ის, ვინც ისმენს სიტყვას და იღებს მას, რათა აღმოცენდეს და მოიტანოს ბარაქიანი მოსავალი.

ყველაზე გრძელი განმარტება ეთმობა ქვიან და ეკლიან ნიადაგებს. ქვის ნიადაგით წარმოდგენლი მსმენელების აღწერისას იესო მიუთითებს სიტყვაზე ორ ურთიერთსაპირისპირო გამოძახილს: სიხარულით იღებენ მას, მაგრამ არ არიან მუდმივი. როგორც კი დგება დევნის დრო, ისინი კარგავენ რწმენას. ეკლიან ნიადაგს შედარებული მსმენელნი განსხვავდებიან ქვიან ნიადაგს შედარებული მსმენელებისგან. ისინი რწმენას განსაცდელის გამო კი არ კარგავენ, არამედ წუთისოფლის საკითხებს რომ უთმობენ განსაკუთრებულ ყურადღებას. მათი საზრუნავი და ყურადღება ტრიალებს იმის გარშემო, თუ რისი შეთავაზება შეუძლია მათთვის წუთისოფელს. 

`დაფიქრდით საკუთარ ცხოვრებაზე. იქნებ ვლინდება თქვენს ცხოვრებაში რამე ისეთი, რაც ახასიათებს გზისპირა, ქვიან ან ეკლიან ნიადაგებს? ეს შეიძლება არ იყოს იმდენად თვალსაჩინო, როგორც თქვენ გეჩვენებათ. რა შეგიძლიათ შეცვალოთ თქვენს ცხოვრებაში?`