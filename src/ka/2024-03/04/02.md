---
title:  იგავი მთესველზე 
date: 21/07/2024
---

`წაიკითხეთ მარკ. 4:1-9. რას ჰგავს სხვადასხვა ნიადაგი იგავში? მოყევით იმ ადამიანების შესახებ, რომლებიც შეგხვედრიათ და რომლებიც შეესაბამებოდნენ ამა თუ იმ სახის ნიადაგს.`

იესოს იგავების კითხვისას ადამიანებს ხშირად უჩნდებათ სურვილი მალევე გადავიდნენ მათ განმარტებაზე, რომელსაც თავად იესო იძლევა. ბოლოსდაბოლოს, განა ეს არ არის ყველა ამ ისტორიის მიზანი - გვასწავლოს რაიმე სულიერი ჭეშმარიტება ქრისტიანული ცხოვრებისთვის? დიახ, მაგრამ ხანდახან მცირე კომენტარების გარდა, როგორიცაა: "ღვთის სასუფეველი ჰგავს" ან "თუ ვინმეს ყური აქვს სასმენად, ისმინოს", იესო მეტს არაფერს ამბობს იგავის შესახებ. 

აქედან გამომდინარე, სასარგებლო იქნება ჩვენთვის განვიხილოთ ჯერ თავად იგავი მთესველის შესახებ. თესლი ყველა შემთხვევაში ერთი და იგივეა, მაგრამ ცვივა ოთხ სხვადასხვა ნიადაგზე. ნიადაგის ნაირსახეობა მოქმედებს იმაზე, თუ რა მოუვა თესლს. ნაცვლად ერთი უწყვეტი ისტორიისა, იგავი, სინამდვილეში, წარმოადგენს ოთხ დამოუკიდებელ, დასრულებულ ისტორიას. თითოეული მომდევნო ისტორია გრძელდება ოდნავ მეტხანს, ვიდრე - წინა. 

თესლს, რომელიც ეცემა გზისპირას, მაშინვე აკენკავენ ფრინველები. "თესვისას ზოგი გზისპირას დავარდა. მოვიდნენ ფრინველები და აკენკეს" (მარკ. 4:4).

თესლი, რომელიც კლდოვანზე დავარდა, შენარჩუნებულია ოდნავ მეტხანს, რამდენიმე დღე ან კვირა, სანამ თავს არ დაატყდება უბედურება: მას გამოაშრობს მზე. 

ეკლებში ჩავარდნილ თესლს უფრო მეტი დრო სჭირდება დასაღუპავად: მას ეკლები გააჩანაგებენ. 

კარგ ნიადაგზე დავარდნილ თესლს სჭირდება ყველაზე მეტი დრო: სავარაუდოდ, მთელი სასოფლო-სამეურნეო სეზონი.

სამი ისტორია სრულდება არასახარბიელოდ, მხოლოდ უკანასკნელს აქვს ბედნიერი დასასრული. ყველა ეს ისტორია მიგვითითებს წარუმატებლობის რისკზე და წარმატების შემთხვევაში, ბარაქიან მოსავალზე. 

როგორც ჩანს, იგავი მიუთითებს მოწაფეობის ფასზე და ამასთან დაკავშირებულ რისკებზე, მაგრამ, ამავდროულად, უხვ ჯილდოზეც მათთვის, ვინც იესოს მიჰყვება. 

`კიდევ რა სულიერი გაკვეთილები შეგვიძლია მივიღოთ ბუნებისგან?`