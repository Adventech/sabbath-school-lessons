---
title:  "რა გინდა, რომ გაგიკეთო?" 
date: 22/08/2024
---

`წაიკითხეთ მარკ. 10:46-52. ბოლოს და ბოლოს, იესომ უთხრა ბარტიმეოსს გადამრჩენი სიტყვები: "შენმა რწმენამ გიხსნა". რაში გამოვლინა ბარტიმეოსის გადამრჩენი რწმენა?`

ამ მოვლენამდე მარკოზის სახარებაში იშვიათი გამონაკლისების გარდა, იესო სთხოვდა ადამიანებს არ მოეთხროთ მისი სასწაულებისა და იმის შესახებ, თუ ვინ არის იგი. ამ ისტორიაში იგი მოდის იერიხოდან, ხოლო უსინათლო ადამიანი, რომელიც ითხოვდა მოწყალებას, გზის პირად იჯდა. მან გაიგო, რომ ნაზარეველი იესო მოდის და დაიწყო ყვირილი: "იესო, დავითის ძეო, შემიწყალე" (მარკ. 10:47). ამ წიგნის გამოცხადება/საიდუმლო მოტივის შესაბამისად, ბრბოში ჩნდებიან ისინი, ვინც ცდილობს გააჩუმოს ხმაურიანი მათხოვარი, მაგრამ უშედეგოდ.

ბარტიმეოსის გაჩერება შეუძლებელია და ის კიდევ უფრო მაღალ ხმაზე ყვირის: "დავითის ძეო! შემიწყალე!" (მარკ. 10:48). მისი სიტყვები, ამავდროულად, მისი რწმენის აღიარებაცაა, რომ იესო მესიაა და დარწმუნებულია იმაში, რომ მას შეუძლია მისი განკურნება. "დავითის ძის" ტიტულთან იესოს დროში დაკავშირებული იყო ორი გაგება: მესია ავა ისრაელის ტახტზე (შეად. ეს. 11; იერ. 23:5, 6; იერ. 33:15; ეზეკ. 34:23, 24; 37:24; მიქ. 5:2-4; ზაქ. 3:8; 6:12) და იგი განკურნავს და განდევნის ეშმაკებს.

იესო ჩერდება და სთხოვს მოიყვანონ ბრმა. აღსანიშნავია, რომ უსინათლო გადაიგდებს მოსასხამს, როცა იესოს უახლოვდება. იესოს დროს უსინათლოები მიეკუთვნებოდნენ დაბალ სოციალურ სტატუსს, ქვრივებთან და ობლებთან ერთად. ასეთ ადამიანებს, პრაქტიკულად, არ მოეპოვებოდათ სახსრები, ამიტომ ისინი შეიძლება დაღუპულიყვნენ ან შიმშილის ან პაპანაქება სიცხის გამო. ზედა მოსასხამი ადამიანისთვის წარმოადგენდა თავდაცვას. მისი გადაგდებით მან გამოხატა, რომ სწამს, იესო მას განკურნავს.

ეს ასეც ხდება. აღსანიშნავია, რომ სახარებაში, ყველა, ვინც მასთან მიდის დახმარების თხოვნით, იღებს კიდეც მას. იესომ დაუსვა იგივე კითხვა, რაც დაუსვა იაკობსა და იოანეს: "რა გინდა, რომ გაგიკეთო?" (მარკ. 10:36, 51). ეჭვის გარეშე უსინათლო სთხოვს, რომ დაუბრუნოს მხედველობა, რომელსაც იესო დაუყოვნებლივ აღუდგენს. თვალის ახელის შემდეგ იგი იესოს მიჰყვება გზაზე.

ამ ისტორიით მთავრდება მარკოზის სახარებაში ის განყოფილება, რომელიც ეხება მოწაფეობას და ჩარჩოდ ემსახურება სხვა უსინათლოს განკურნების ისტორიას მარკ. 8:22-26-ში. ეს ორი ისტორია გვასწავლის, რომ მოწაფეობის ნაწილს წარმოადგენს სამყაროზე ახალი ხედვა, თუმცა თავიდან ეს შეხედულება არ არის გასაგები. მოწაფეობა არის გაჰყვე იესოს იმ გზით, რომლითაც მას მიჰყავხარ.

`მიგიმართავთ თუ არა ოდესმე: "იესო, დავითის ძეო, შემიწყალე!"? რა მოხდა მაშინ და რა გასწავლათ ამ გამოცდილებამ?`