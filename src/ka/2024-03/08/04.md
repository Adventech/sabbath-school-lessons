---
title:  საუკეთესო დაბანდება 
date: 20/08/2024
---

`წაიკითხეთ მარკ. 10:17-31. სიმდიდრის მიმართ დამოკიდებულების რომელი პრინციპები ვლინდება მდიდარ ჭაბუკთან საუბრის ისტორიაში? რატომ "განცვიფრდნენ" (მუხ. 24) მოწაფეები იესოს სიტყვებზე?`

ამ ადამიანის მიდგომა მოწმობს იესოს მიმართ მის გულწრფელობასა და პატივისცემაზე. იგი მიირბენს, მის წინაშე მუხლს მოიდრეკს და უსვამს თითოეული ჩვენგანისთვის მნიშვნელოვან კითხვას: რა არის საჭირო იმისთვის, რათა დავიმკვიდროთ ცათა სასუფეველი? იესო პასუხობს ათი მცნების მეორე ფიქალზე დაწერილი მცნებებით. და ეს ადამიანი კვლავ ააშკარავებს იდეალების მიმართ თავის ერთგულებას და ამბობს, რომ ამ ყველაფერს ჯერ კიდევ სიყმაწვილეში იცავდა.

ოთხი სახარებიდან მხოლოდ მარკოზის სახარება აღნიშნავს, რომ იესოს იგი "შეუყვარდა". არის რაღაც მიმზიდველი ამ ადამიანის იდეალიზმში. მაგრამ იესო ამოწმებს მის გულწრფელობას და სთხოვს მას, რომ მან გაყიდოს ქონება და გაჰყვეს მას. დამწუხრებული ადამიანი მიდის, რადგან მას დიდძალი ქონება ჰქონდა. იგი მცნებებს რეალურად არ იცავდა. იგი არღვევდა პირველ მცნებას, როცა თავის ცხოვრებაში დააყენა რაღაც ღმერთზე მაღლა. მისი სიმდიდრე იყო მისი კერპი.

შემდეგ იესო განმარტავს, თუ რამდენად მაცდუნებელია სიმდიდრე და რომ ისეთ დიდ ცხოველს, როგორიცაა აქლემი, უფრო გაუადვილდება უმცირესი ნემსის ყუნწში გაძვრენა, ვიდრე მდიდარ ადამიანს ზეცაში მოხვედრა.

მოწაფეები განაცვიფრა იესოს სიტყვებმა. მათ უჩნდებათ კითხვა, თუ ვის შეუძლია გადარჩენა. იესო პასუხობს: "ეს კაცთათვის არის შეუძლებელი და არა ღვთისათვის, რადგან ღვთისათვის ყოველივე შესაძლებელია (მარკ. 10:27).

გვეჩვენება, რომ მარკ. 10:27 არის საოცარი ადგილი, რომ დასრულდეს ეს ისტორია: თქვენი ძალისხმევით ვერ მოხვდებით ზეცაში, თქვენ გჭირდებათ ღვთის მადლი, რათა მოიპოვოთ ხსნა.

პეტრემ აღნიშნა, რომ მან და სხვა მოწაფეებმა ყველაფერი მიატოვეს, რათა გაჰყოლოდნენ იესოს. უფალი პასუხობს, რომ ყველაფერი, რაც მიატოვეს მის გამო არაფერია იმასთან შედარებით, რასაც ახლა იღებენ და მიიღებენ "მომავალ საუკუნეში".

აი, რაშია მთელი არსი: მხოლოდ ქრისტეს სიკვდილს შეუძლია გამოისყიდოს ცოდვილის ცოდვები, შემდეგ კი ქრისტეს მადლი და მისი აღდგომის სიცოცხლე იძლევა ძალას დამორჩილდნენ მის განკარგულებებს.

`წაიკითხეთ რომ. 6:1-11. როგორ გვიხსნის ეს მუხლები ჩვენს ცხოვრებაში არსებულ ღვთის მადლის რეალობას, რომელიც გვამართლებს და მასში ახალ ქმნილებებად გვაქცევს?`