---
title:  იესო და ბავშვები 
date: 19/08/2024
---

`წაიკითხეთ მარკ. 10:13-16. როგორ თვლით, რატომ თქვა იესომ, რომ ცათა სასუფეველში შესვლა შესაძლებელია მხოლოდ იმ შემთხვევაში, თუ გავხდებით "როგორც ბავშვები"? რას ნიშნავს ეს - მივიღოთ ცათა სასუფეველი ბავშვივით?`

მიუხედავად იმისა, რომ უძველეს სამყაროში, სადაც ოჯახს მეთაურობდა მამაკაცი, ბავშვები იყვნენ მეტად სასურველნი (განსაკუთრებით ბიჭები), მათი დაბადება და ბავშვობა ადვილი არ იყო. თანამედროვე სამედიცინო დახმარების გარეშე რისკები მშობიარეებისთვის, ახალშობილებისთვის, ჩვილებისა და ბავშვებისთვის მეტად მაღალი იყო. მრავალ კულტურაში გამოიყენებოდა ტრადიციული საშუალებები და ამულეტები, რათა დაეცვათ საზოგადოების ეს სუსტი წარმომადგენლები ბოროტი ძალებისგან.

მიუხედავად იმისა, რომ ბავშვები იყვნენ სასურველნი, მათ გააჩნდათ დაბალი სოციალური სტატუსი, ფაქტობრივად, უტოლდებოდნენ მონებს (იხ. გალ. 4:1, 2). ბერძნულ-რომაულ სამყაროში მახინჯი ან არასასურველი ბავშვი შეეძლოთ განედევნათ ან გადაეგდოთ მდინარეში. ბიჭებს გოგონებზე მეტად აფასებდნენ; ხანდახან ჩვილ გოგონებს ქუჩაში ტოვებდნენ, რათა დაღუპულიყვნენ. ხანდახან ამ მიტოვებულ ბავშვებს "გადაარჩენდნენ" იმ მიზეზით, რომ გაეზარდათ და გაეყიდათ მონობაში. 

მოწაფეებმა, შესაძლებელია, ვერ გააცნობიერეს იესოს სწავლება, რომ ცათა სასუფეველი მიეღოთ ბავშვების მსგავსად (იხ. მარკ. 9:33-37). ახლა ისინი აყვედრიან იმ დედაკაცებს, რომელთაც მოუყვანეს იესოს ბავშვები კურთხევისთვის, რადგან, შესაძლებელია, ფიქრობენ, რომ მას არ ექნება ამისთვის დრო.

ისინი ცდებოდნენ. იესო აღშფოთდა. მარკოზის მთელ სახარებაში იესო სულ რამდენჯერმე რეაგირებს უხეშად ადამიანთა ქმედებაზე და დამრიგებლურია, რომ ერთ-ერთი მისი ამაღელვებელი პროტესტი მიმართული იყო მათ მიმართ, ვინც არ მიუშვა მასთან ბავშვები.

იგი მტკიცედ მოითხოვს, რომ მოწაფეებმა არ დაუშალონ ბავშვებს მასთან მისვლა. რატომ? რადგან მათ ეკუთვნით ღვთის სასუფეველი და უნდა მიიღონ ეს სასუფეველი ბავშვის თვალთახედვით - ალბათ, აქ არის მინიშნება უბრალო, უპირობო ნდობაზე ღმერთის მიმართ.

"ნუ დართავთ ნებას თქვენს არაწმიდა ხასიათს წარადგინოს იესო ცრუ ნათელში. თქვენი გულცივობითა და სიხისტით არ დაუშალოთ ბავშვებს მივიდნენ მასთან. არასდროს მისცეთ მათ მიზეზი იფიქრონ, რომ ზეცა არ იქნება მათთვის სასიამოვნო ადგილი, თუკი იქ თქვენც აღმოჩნდებით. არ ისაუბროთ რელიგიაზე ისე, რასაც ბავშვები ვერ ჩაწვდებიან და არ მოიქცეთ ისე, თითქოს მათგან არც ელით, რომ ჯერ კიდევ ბავშვობაში მიიღებენ ქრისტეს. ნუ შეუქმნით ბავშვებს ცრუ წარმოდგენებს, თითქოს ქრისტეს რელიგია არის უფერული და მოსაწყენი და თითქოს ქრისტესთან მისვლით მათ უნდა უარყონ ყველაფერი, რაც უხალისებს მათ ცხოვრებას" (ე. უაითი, განკურნების მსახურება, გვ. 43, 44).

`როგორ შეგიძლიათ უფრო გასაგებად გამოუცხადოთ იესო იმ ბავშვებს, რომლებიც თქვენ გარშემო არიან?`