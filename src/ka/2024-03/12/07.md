---
title:  შემდგომი გამოკვლევისათვის 
date: 20/09/2024
---

წაიკითხეთ ე. უაითის წიგნში "ქრისტე - წუთისოფლის იმედი", თავები: "პილატეს სამსჯავროზე", "გოლგოთა" და "აღსრულდა!", გვ. 723-764.

"პილატე შეეცადა იესოს გათავისუფლებას, მაგრამ ვერ შეძლო ერთდროულად ამის გაკეთებაც და საპატიო თანამდებობის შენარჩუნებაც. მან სასიკვდილოდ გაწირა უცოდველი ადამიანი, რათა შეენარჩუნებინა ამქვეყნიური ძალაუფლება. რამდენი ადამიანი, პილატეს მსგავსად, უარყოფს სიმართლის პრინციპებს, რათა თავიდან აიცილოს დანაკარგი და უსიამოვნება! სინდისი და მოვალეობის გრძნობა მიუთითებს სიმართლის გზაზე, ანგარება კი - საწინააღმდეგოზე. ცდუნებისა და შეცდომის ტალღა ძლიერია: ყველა, ვინც ბოროტებას არ ებრძვის, მას შთანთქავს ეს ტალღა და ცოდვის შავი დამღუპველი წყვდიადისაკენ წაიყვანს" (ქრისტე - წუთისოფლის იმედი, გვ. 738).

"ქრისტემ, ჩვენმა შუამდგომელმა და გამომსყიდველმა, იტვირთა ყველა ჩვენგანის ცოდვა. იგი "ავაზაკთა შორის შეირაცხა", რათა რჯულის განკითხვისაგან გავეთავისუფლებინეთ. ადამის მთელი მოდგმის დანაშაული ამძიმებდა მას. ცოდვისადმი უფლის სიძულვილი, ღვთის საშინელი რისხვა ყოველგვარი უწმიდურების მიმართ მწუხარებით ავსებდა ღვთის ძის სულს. მთელი თავისი სიცოცხლე ქრისტე უქადაგებდა ამ დაცემულ წუთისოფელს სახარებას მამის გულმოწყალებისა და ყოვლისმიმტევებელი სიყვარულის შესახებ. იგი ყოველთვის ამბობდა, რომ შესაძლებელია ყველაზე დიდი ცოდვილის ხსნაც კი, მაგრამ ახლა, როდესაც თავად იტვირთა მთელი ქვეყნიერების ცოდვათა ეს საშინელი სიმძიმე, ვეღარ იხილა ზეციერი მამის თანამგრძნობი სახე. ტანჯვის წუთებში არ იყო მასთან მამის ხელი და ამის გამო ისეთი გულისტკივილი იგრძნო, როგორსაც ვერასოდეს შეიცნობს ადამიანი. ეს ტანჯვა იმდენად ძლიერი იყო, რომ ფიზიკურ ტკივილს იესო თითქმის ვერც კი გრძნობდა" (ქრისტე - წუთისოფლის იმედი, გვ. 753).

**კითხვები მსჯელობისთვის:**

`1. ყურადღება მიაქციეთ იმას, რომ ელენ უაითისთვის (და ბიბლიაშიც; იხილეთ, მაგ., ეს. 53) შემნაცვლებელი მსხვერპლის ღვთისმეტყველებას ცენტრალური ადგილი ეკავა. რატომ იქნება ნებისმიერი ღვთისმეტყველება, რომელიც რაიმე სახით დაამცირებს შენაცვლებას ან ჩვენ მაგივრად ქრისტეს სიკვდილს, ქრისტესი, რომელმაც თავად იტვირთა სასჯელი ჩვენი ცოდვების გამო, ცრუ ღვთისმეტყველება?`

`2.ვინ ან რა არის თანამედროვე წუთისოფელში "ბარნაბა", რომელიც ამჯობინეს იესოს?`

`3.რას გვეუბნება არიმათიელი იოსების ისტორია გარეგნული ნიშნების მიხედვით განკითხვის შესახებ?`

`4.გადაიკითხეთ დან. 9:24-27. რატომ იქნებოდა კარგი ამ ნაწყვეტის მიხედვით წარგედგინათ ბიბლიური გაკვეთილი ყველასთვის, ვინც ითხოვს? შეძლებდით თუ არა ამის გაკეთებას?`