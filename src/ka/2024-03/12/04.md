---
title:  ჯვარცმა 
date: 17/09/2024
---

`წაიკითხეთ მარკ. 15:21-38. რა საშინელი და მტკივნეული სურათი გვეშლება ამ მუხლებში?`

ისტორიის ამ ეტაპზე იესო არის მდუმარე მსხვერპლი, რომელიც იმყოფება იმ ადამიანთა ძალაუფლების ქვეშ, რომლებიც ცდილობენ მის მოკვლას. მთელი სახარების განმავლობაში, მაშინაც კი, როცა ის შეიპყრეს, იგი მართავდა მოვლენებს. ახლა ის ემორჩილება მოვლენებს. მიუხედავად იმისა, რომ იესო კი იყო ფიზიკურად ძლიერი, ცემამ, საჭმლისა და ძილის უკმარისობამ ისე დაქანცა იგი, რომ ვეღარ მიჰქონდა თავისი ჯვარი, ამიტომ ის წაუღო უცნობმა.

გოლგოთაზე ჯარისკაცებმა გახადეს სამოსელი. მათ წილი ყარეს, თუ ვის შეხვდებოდა იგი (შეად. ფსალმ. 21:19). ჯვარცმის დროს მსხვერპლი არ კარგავდა ბევრ სისხლს. ლურსმებს, რომლითაც ადამიანს აკრავდნენ ჯვარზე (შეადარეთ იოან. 20:24-29), სავარაუდოდ, მაჯაში ასობდნენ და არა ხელისგულში, სადაც არ არის მსხვილი სისხლძარღვები (როგორც ებრაულ, ასევე ბერძნულ ენაზე სიტყვა "ხელი" შეიძლება მიეკუთვნებოდეს როგორც ხელს, ასევე წინამხარს). თავად ხელისგულს, თავისი აგებულებით, არ შეუძლია გაუძლოს სხეულის წონას. წინამხრის ცენტრიდან გადის ცენტრალური ნერვი. სავარაუდოდ, მის გვერდით ჩაასეს ლურსმნებიც, რაც იწვევდა ხელში ასეთ სასტიკ ტკივილს. სუნთქვა რთული იყო. სუნთქვის შესამსუბუქებლად, ჯვარცმულებს უწევდათ დაყრდნობოდნენ მილურსმულ ფეხებს და ხელები მოეკეცათ, რაც კვლავ იწვევდა საშინელ ტანჯვას. სიკვდილის ერთ-ერთი მიზეზი იყო ასფიქსია (ორგანიზმში ჟანგბადის ნაკლებობა).

იესო ჯვარცმის დროს იტანდა წარმოუდგენელ დაცინვებს და აბუჩად აგდებას. მარკოზის სახარებაში დასახელებულია გამოცხადების/საიდუმლოს მოტივი, როცა ჩვეულებისამებრ, იესო მოუწოდებდა, რომ არ გაემხილათ მისი ვინაობა. აქედან გამომდინარე, ქრისტოლოგიური ტიტულები, როგორიცაა: "უფალი", "ღვთის ძე", "ქრისტე" მარკოზის მონათხრობში იშვიათად ჩნდება. 

მაგრამ გოლგოთაზე ყველაფერი იცვლება. უკვე შეუძლებელია იმის დაფარვა, თუ ვინ არის იგი. ირონია იმაში მდგომარეობს, რომ ზუსტად რელიგიური ხელმძღვანელები გამოიყენებენ ამ ტიტულებს იესოს დასაცინად. რა განკითხვას უმზადებენ საკუთარ თავს!

აღსანიშნავია ერთ-ერთი მისი დამცინავი განცხადება. მარკ. 15:31-ში ნათქვამია: "სხვებს იხსნიდა, საკუთარი თავის ხსნა კი არ შეუძლია". იმისთვის, რომ ხაზი გაუსვან მის უსუსურობას ჯვარზე, ისინი მიუთითებენ, რომ სხვებს ხომ ეხმარებოდა (ბერძნული ზმნა შეიძლება ნიშნავდეს "გადარჩენას", "განკურნებას", "გათავისუფლებას"). ამგვარად, ბედის ირონიის თანახმად, ისინი აღიარებენ, რომ იგი მხსნელია. ირონია გრძელდება: მიზეზი, რატომაც არ შეეძლო ან არ სურდა მას საკუთარი თავისთვის დახმარება, იმაში მდგომარეობდა, რომ ჯვარზე იგი სხვებს იხსნიდა.

`წაიკითხეთ იოან. 1:1-3, შემდეგ კი დაფიქრდით, რას გვეუბნება ეს ნაწყვეტი იესოს შესახებ, რომელსაც ჯვარს აკრავენ. როგორ გავაცნობიეროთ სრულყოფილად, თუ რას ნიშნავს ჩვენთვის ქრისტეს სიკვდილი?`