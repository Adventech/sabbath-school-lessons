---
title:  "შენა ხარ იუდეველთა მეფე?" 
date: 15/09/2024
---

`წაიკითხეთ მარკ. 15:1-15. ბიბლიური ტექსტის თანახმად, რაში ცდება თითოეული მოქმედი ჯგუფი?`

`მღვდელმთავრები`

`ხალხი`

`პილატე`

პონტოელი პილატე მართავდა იუდას ახ. წ. 26-36 წლებში. იგი არ ყოფილა კეთილი მმართველი და მისი ზოგიერთი ქმედება ქვეყნის მაცხოვრებლებში იწვევდა შიშს (შეად. ლუკ. 13:1). იუდეველთა სამსჯავრო იესოზე დასრულდა სასიკვდილო განაჩენით ღვთის გმობის გამო. მაგრამ რაკი რომის ხელისუფლების ქვეშ იმყოფებოდნენ, იუდეველებს არ ჰქონდათ უფლება სიკვდილით დაესაჯათ ადამიანი, ამიტომ მათ მიიყვანეს იესო პილატესთან განკითხვისთვის.

მიუხედავად იმისა, რომ პილატეს წინაშე წარდგენილი იესოს ბრალი არ არის ნახსენები, მაგრამ ბრალდების აზრი შეიძლება დადგინდეს, თუკი ყურადღებას მივაქცევთ პილატეს მოკლე შეკითხვას: "შენა ხარ იუდეველთა მეფე?" (მარკ. 15:2). ძველი აღთქმის დროს ისრაელი ზეთს სცხებდა თავის მეფეებს; ამგვარად, არ არის რთული გასაგები, თუ როგორ დაამახინჯეს მათ სიტყვის "მესია" ("ცხებული") მნიშვნელობა ისე, თითქოს ეს იყო პატივისცემის მოთხოვნა მეფის მიმართ და, აქედან გამომდინარე, კონკურენცია იმპერატორთან. ამგვარად, სინედრიონის წინაშე წაყენებული ბრალდება იყო "ღვთის გმობა", ხოლო მმართველის წინაშე წარდგენილი იყო ბრალდება: "ამბოხის წამქეზებელი", რაც სიკვდილით ისჯებოდა.

დრამატიზმი იმაში მდგომარეობს, რომ იესო იუდაელთა მესიაც და მეფეც არის ერთდროულად. მისი განკითხვა ღვთის გმობისა და ამბოხის წამქეზებლობის გამო მცდარი იყო. ნაცვლად ამისა, მას უნდა მიაგებდნენ პატივს და თაყვანისცემას. და მაინც, იესო კვლავ მეფურად მოქმედებს. იგი პილატეს ირიბად პასუხობს ("შენ ამბობ" - მარკ. 15:2). იგი არ უარყოფს ამ ტიტულს, მაგრამ არც ადასტურებს. ეს პასუხი შეიძლება მიგვითითებდეს იმაზე, რომ იგი მეფეა, მაგრამ განსხვავებული (შეად. იოან. 18:33-38).

მარკ. 15:6-ში ნახსენებია წეს-ჩვეულება, როდესაც პასექის დროს ათავისუფლებდნენ ერთ პატიმარს. მარკ. 15:9-ში პილატე ეკითხება ხალხს, სურთ თუ არა, რომ მან გაათავისუფლოს "იუდეველთა მეფე". შესაძლებელია, პილატეს სიტყვებში იყო ირონია, რომელიც, სინამდვილეში, მის წინააღმდეგ თამაშობს.

მარკ. 15:9, 10 არის გაგებისა და გაუგებრობის ურთიერთშეჯახება. პილატე აცნობიერებს, რომ რელიგიურმა ხელმძღვანელებმა გასცეს იესო შურის გამო, მაგრამ არ ესმის, რომ ხალხის შეკითხვით, ის რელიგიური ხელმძღვანელების სასარგებლოდ თამაშობს. ისინი აღაშფოთებენ ბრბოს და მოუწოდებენ იესოს ჯვარცმისკენ. პილატე არ მოელოდა ასეთ რამეს. ჯვარცმა იყო საშინელი სასჯელი, განსაკუთრებით მისთვის, ვისაც უდანაშაულოდ მიიჩნევდა. ზუსტად ამაში მდგომარეობს ბოროტი ირონია. წარმართ მმართველს სურს გაათავისუფლოს მესია, მაგრამ რელიგიურ ხელმძღვანელებს სურთ მისი ჯვარცმა. 

`რამ შეიძლება შეგაკავოთ, რომ არ გაჰყვეთ ბრბოს, როცა თქვენზე ახდენენ ზეგავლენას?`