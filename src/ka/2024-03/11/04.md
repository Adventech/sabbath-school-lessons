---
title:  გეთსიმანია 
date: 10/09/2024
---

`წაიკითხეთ მარკ. 14:32-42. როგორ თვლით, რატომ ევედრებოდა იესო მამას, რომ სასმისი აეცილებინა მისთვის?`

`ნიშნავს თუ არა იესოს ლოცვის სიტყვები იმას, რომ მას არ სურდა ის, რაც სურდა მამას?`

მიატოვეს რა იერუსალიმი, სადაც იესო და მისი მოწაფეები შეექცნენ საპასექო სუფრას, მათ გაიარეს კედრონის მიდამო და მივიდნენ ელეონის მთის ფერდობზე გაშენებულ ბაღში. სახელწოდება "გეთსიმანია" ნიშნავს "ზეთსახდელი საწარმო", რაც გულისხმობდა, რომ შორიახლოს მდებრეობდა ზეითუნის ზეთის სახდელი საწარმო. ბაღის ზუსტი ადგილმდებარეობა არ არის ცნობილი, რადგან რომაელებმა ელეონის მთაზე ყველა ზეთისხილის ხე გაანადგურეს ალყის დროს ახ. წ. 70 წელს.

როცა იესო შედის ბაღში, იგი თავის მოწაფეებს ბაღის შესასვლელთან ტოვებს და გზას აგრძელებს პეტრესთან, იაკობთან და იოანესთან ერთად. მაგრამ შემდეგ ამ სამსაც ტოვებს და გზას მარტო აგრძელებს. ეს სიშორე გულისხმობს, რომ იესო სულ უფრო მარტოსული რჩება, როცა მომავალ ტანჯვას თვალებში უნდა ჩახედოს.

იესო ლოცულობს, რომ სასმისი აერიდოს, მაგრამ მხოლოდ თუკი ამაში არის ღვთის ნება (იხ. მარკ. 14:36). იგი გამოიყენებს არამეულ სიტყვას აბბა, რომელსაც მარკოზი თარგმნის როგორც "მამაო". ეს სიტყვა არ აღნიშნავს "მამიკოს", როგორც ზოგიერთი ვარაუდობს. ბავშვები თავიანთ მამას მიმართავდნენ სიტყვით აბი (Raymond E. Brown, The Death of the Messiah, Anchor Bible Reference Library [New York: Doubleday, 1994], vol. 1, pp. 172, 173). თუმცა სიტყვის "აბბა", "მამაო" გამოყენება, ჭეშმარიტად მიუთითებდა ახლო ოჯახურ კავშირზე.

იესო ლოცულობდა მხოლოდ ტანჯვის სასმისის აცილებაზე. მაგრამ იგი ემორჩილება ღვთის ნებას (შეადარეთ უფლის ლოცვას მათ. 6:10-ში). უფლის ვნებების მთელი ისტორიის განმავლობაში ჩანს, რომ მამა პასუხობს იესოს "არას". იგი არ ააცილებს მას ტანჯვის სასმისს, რადგან მხოლოდ მისი მეშვეობით მიეცემა წუთისოფელს ხსნა.

რა კარგია, როცა გასაჭირის წინაშე დგომისას, გვერდით გაგვაჩნია მეგობრები, რომლებიც მზად არიან გვერდში დაგვიდგნენ! ფილიპ. 4:13-ში პავლე ამბობს, რომ ყველაფერი შეუძლია მის განმამტკიცებელში, იესოში. ბევრს ავიწყდება ფილიპ. 4:14, სადაც მოციქული იწყებს სიტყვით "ხოლო". ასეა დაწერილი: "ხოლო თქვენ კარგად მოიქეცით, ჩემი ჭირი რომ გაიზიარეთ". ეს არის ის, რაც სურდა იესოს გეთსიმანიაში. სამჯერ მივიდა ის თავის მოწაფეებთან ნუგეშის მისაღებად. სამჯერვე ჩაძინებულნი პოვა ისინი. ბოლოს ის აღვიძებს მათ, რათა მასთან ერთად წავიდნენ განსაცდელის შესახვედრად. იესო მზად არის ამისთვის, ისინი კი - არა. 