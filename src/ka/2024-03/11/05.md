---
title:  მიატოვო ყველაფერი და გაექცე იესოს 
date: 11/09/2024
---

`წაიკითხეთ ნაწყვეტი მარკ. 14:43-52. რა რეაქცია ჰქონდათ იუდას და სხვა მოწაფეებს, როცა შეიპყრეს მათი უფალი?`

`როგორ ემზადებით იმისთვის, რომ განსაცდელის დროს არ უარყოთ ქრისტე?`

რთულია დავიჯეროთ, რომ ერთ-ერთმა უახლოესმა იესოს თანამშრომელმა გადასცა იგი მტრებს. სახარებები არ უწვრილმანდებიან იმას, თუ რით ხელმძღვანელობდა იუდა. მაგრამ ელენ უაითი წერს: "ბუნებით იუდა ვერცხლისმოყვარული კაცი იყო, მაგრამ არც ისე სულმდაბალი, რომ ასეთი რამ გაეკეთებინა. მაგრამ თავად იმდენად შეუწყო ხელი სიხარბის ბოროტი თესლის გაღვივებას თავის სულში, რომ იგი მისი ცხოვრების ძირითად მოტივად იქცა. ფულის სიყვარულმა დაჩრდილა ქრისტეს სიყვარული. ამ ერთ ცოდვას დამონებული იუდა სატანის მსახურად იქცა და უკვე მზად იყო ნებისმიერი დანაშაული ჩაედინა" (ქრისტე - წუთისოფლის იმედი, გვ. 716).

ღალატი თავისთავად იწვევს ყველაში უსიამოვნებას, მათშიც კი, ვინც იყენებს მოღალატეებს (შეადარეთ მათ. 27:3-7). მაგრამ იუდას საქციელი მეტისმეტად ბილწია, რადგან ის ისწრაფვის, რომ თავისი ღალატი დაფაროს მეგობრობის ნიღბის ქვეშ. იგი ბრბოს აძლევს ნიშანს, რომ ადამიანი, რომელსაც ის ეამბორება, უნდა დააკავონ. ალბათ იუდას სურდა დაემალა თავისი მუხანათობა იესოსა და მისი მოწაფეებისგან.

როცა ბრბო შეიპყრობს იესოს, იწყება ქაოსი. ვიღაც იღებს მახვილს (იოან. 18:10, 11-ში ნათქვამია, რომ ეს იყო პეტრე) და მღვდელმთავრის მსახურს ყურს ჩამოათლის. იესო მიმართავს ბრბოს და კიცხავს ადამიანებს იმის გამო, რომ საიდუმლოდ გააკეთეს ის, რისი ღიად გაკეთებისაც ეშინოდათ, როცა ასწავლიდა ტაძარში. მაგრამ იესო საუბარს ამთავრებს იმით, რომ უნდა აღსრულდეს წმიდა წერილში დაწერილი. ეს კიდევ ერთი ნიშანია იმ მოქმედი სიუჟეტისა, რომელიც მიჰყვება უფლის ვნებების ისტორიას: ღვთის ნება უახლოვდება თავის აღსრულებას, იმ დროს, როცა ადამიანური ნება უახლოვდება იმას, რომ დაღუპოს მესია.

ყველა მოწაფე გარბის, მათ შორის, პეტრეც, რომელიც შემდეგ გამოჩნდება და გაჰყვება იესოს მოშორებით. საბოლოო შედეგად, იგი უარყოფს მხსნელს. საინტერესოა, რომ მხოლოდ მარკოზის სახარებაშია ნათქვამი ჭაბუკის შესახებ, რომელიც გაჰყვება იესოს (იხ. მარკ. 14:51, 52). ახალი აღთქმის ზოგიერთი მკვლევარი ვარაუდობს, რომ ეს თავად მარკოზი იყო. მაგრამ ამაზე მტკიცებით ფორმაში საუბარი შეუძლებელია. აღსანიშნავია ის, რომ იგი გარბის შიშველი. ჭაბუკი, იმის ნაცვლად, რომ მიატოვოს ყველაფერი, რათა "გაჰყვეს" იესოს, ტოვებს ყველაფერს, რათა "გაიქცეს" იესოსგან.

`დაფიქრდით იმის შესახებ, რომ მხოლოდ ერთი ნაკლის მონობამ აღძრა იუდა გაეკეთებინა ის, რაც გააკეთა. რას გვეუბნება ეს იმის შესახებ, თუ რაოდენ მნიშვნელოვანია გვძულდეს ცოდვა და დავამარცხოთ ის ღვთის მადლის წყალობით?`