---
title:  საიდუმლო სერობა 
date: 09/09/2024
---

`წაიკითხეთ მარკ. 14:22-31. თქვენი აზრით, რატომ ენიჭება უფლის სერობას ამხელა მნიშვნელობა ეკლესიის ცხოვრებაში?`

`პირადად თქვენთვის რა არის განსაკუთრებული სერობაში?`

მარკ. 14:12-ში აღნიშნულია, რომ იდგა უფუარობის პირველი დღე. ამ დღეს მსხვერპლად იწირებოდა საპასექო კრავი. იესოს მიერ მოწყობილი ვახშამი გაიმართა ხუთშაბათ საღამოს.

საიდუმლო სერობაზე იესომ დააწესა ახალი სამახსოვრო მსახურება. იუდეველთა პასექის დღესასწაულიდან იგი გადავიდა უფლის ზიარების წესდებაში. ეს მსახურება პირდაპირ კავშირშია ისრაელის ეგვიპტიდან გამოსვლასთან და სინაის მთაზე მიცემული მცნებების დროს ღვთის ერად გახდომასთან. გამ. 24:8-ში აღთქმის დადების დროს მოსე ხალხს აპკურებს მსხვერპლების სისხლს და ეუბნება: "აჰა, სისხლი აღთქმისა, რომელიც დაგიდოთ უფალმა თქვენ, ყველა ამ სიტყვისამებრ".

საოცარია, რომ იესოს განმწესებულ ზიარებაზე არ დაიკლა კრავი, როგორც ეს ხდებოდა საპასექო სუფრაზე. ეს დაკავშირებულია იმასთან, რომ იესო თავად არის ჭეშმარიტი ღვთის კრავი (შეად. იოან. 1:29). პური, რომელიც გამოიყენება ზიარებაზე, წარმოადგენს უფლის სხეულს. ახალი აღთქმა (შეად. იერ. 31:31-34) ბეჭედდასმულია იესოს სისხლით, სასმისი იქცევა ამის სიმბოლოდ. იგი ამბობს: "ეს არის ჩემი სისხლი ახალი აღთქმისა, მრავალთათვის დაღვრილი" (მარკ. 14:24).

ამის შემდეგ იესო წინასწარმეტყველებს, რომ ყველა მისი მოწაფე მას მიატოვებს. იგი ციტირებს ზაქ. 13:7-ს, სადაც ნათქვამია მახვილზე, რომელიც მწყემსის წინააღმდეგ აღიძრება და იმის შესახებ, რომ ცხვარი გაიფანტება. იესო არის მწყემსი, მისი მოწაფეები კი - ცხვარი. ეს სასტიკი და სამწუხარო უწყებაა. მაგრამ იესო უმატებს ამას იმედის სიტყვებს და იმეორებს თავისი აღდგომის შესახებ სიტყვებს. და ამატებს, რომ მოწაფეებზე ადრე აღმოჩნდება გალილეაში. ამ წინასწარმეტყველებას ეყრდნობა ახალაგაზრდა ადამიანი იესოს სამარხთან მარკ. 16:7-ში და ამიტომ არის აქ ის ასეთი მნიშვნელოვანი.

მოწაფეებისთვის მეტად რთულია ამ ყველაფრის მიღება, განსაკუთრებით პეტრესთვის, რომელიც ამტკიცებს, რომ ყველამ შეიძლება მიატოვოს იგი, მაგრამ ის ამას არასდროს იზამს. აქ კი იესო უწინასწარმეტყველებს, რომ პეტრე მას სამჯერ უარყოფს, სანამ მამალი ორჯერ იყივლებს. ეს წინასწარმეტყველება გადამწყვეტ როლს ითამაშებს იესოზე სამსჯავროს სცენასა და პეტრეს უარყოფას შორის, ამიტომ არის ის აქ ასეთი მნიშვნელოვანი. 

`რას გვასწავლის ღმერთის წინაშე წარმოთქმული ჩვენი დაპირებების შემთხვევები: რომ რაღაცას გავაკეთებთ, მაგრამ არ გავაკეთეთ ან არ დავპირებივართ, მაგრამ მაინც გავაკეთეთ.`