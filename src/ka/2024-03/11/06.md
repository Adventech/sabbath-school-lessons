---
title:  ვინ ხარ შენ? 
date: 12/09/2024
---

`წაიკითხეთ მარკ. 14:60-72. შეადარეთ იესოს და პეტრეს საქციელი ერთმანეთს. რა გაკვეთილები მიიღეთ ამ ისტორიიდან?`

მარკ. 14:53-59-ში აღწერილია, თუ როგორ მიიყვანეს იესო სინედრიონში და როგორ მიმდინარეობდა სასამართლო პროცესის პირველი ნაწილი. ხელმძღვანელები კვლავ და კვლავ ცდილობენ დაამტკიცონ თავიანთი ბრალდებები იესოს წინააღმდეგ. სახარების ავტორი აღნიშნავს, რომ მოწმობა იყო ცრუ და მოწმეები ერთმანეთში ვერ თანხმდებოდნენ.

ბოლოს, მღვდელმთავარი დგება და პირდაპირ იესოს მიმართავს. თავდაპირველად იესო არ პასუხობს. მაგრამ შემდეგ მღვდელმთავარი აფიცებს ღმერთის წინაშე (იხ. მათ. 26:63) და უსვამს პირდაპირ კითხვას: "შენა ხარ ქრისტე, ძე ღვთისა?" იესო გაცხადებულად და გულწრფელად აღიარებს, რომ ეს ასეა, შემდეგ კი მოჰყვას დან. 7:13, 14 მუხლები, სადაც ნათქვამია კაცის ძის შესახებ, რომელიც ზის ღვთის მარჯვნივ და რომელსაც იხილავენ ცის ღრუბლებზე მომავალს. მღვდელმსახურისთვის ეს უკვე მეტისმეტია. იგი შემოიხევს ტანსაცმელს და შეკრებილთ მოუწოდებს განიკითხონ იესო, რასაც დაუყოვნებლივ აღასრულებს ბრბო. ისინი არცხვენენ იესოს, აფურთხებენ სახეში, სახეს უფარავენ და ურტყამენ, ამავდროულად მოუწოდებენ, რომ იწინასწარმეტყველოს. 

იმ დროს, როცა სამსჯავროს შიგნით იესო დაკითხვაზეა და ჭეშმარიტებას მოწმობს, პეტრე გარეთ იძლევა ცრუ მოწმობებს. ეს მარკოზის სახარებაში მეექვსე და უკანასკნელი სენდვიჩისებური ისტორიაა და მასში განსაკუთრებით არის შესამჩნევი ირონია: ორი პარალელურად მოქმედი პიროვნება, იესო და პეტრე, ურთიერთსაპირისპირო ქმედებებს ჩადიან. იესო მოწმობს ჭეშმარიტად, პეტრე კი - სიცრუეს. სამჯერ მივლენ პეტრესთან კითხვით და ყოველ ჯერზე იგი უარყოფს იესოსთან თავის კავშირს, ამავდროულად, იფიცება კიდეც.

ზუსტად ამ დროს მამალი დაიყივლებს მეორედ და პეტრე მოულოდნელად გაიხსენებს იესოს წინასწარმეტყველებას, რომ სანამ მამალი ორჯერ იყივლებს, სამჯერ უარყოფს თავის უფალს იმ ღამით. პეტრე ვერ უძლებს და ტირის. აი, საოცარი ირონია: იესოს თვალებს უხვევენ, სცემენ და უბრძანებენ "იწინასწარმეტყველეო". ასე სურდათ მასზე დამცინავთ აბუჩად აეგდოთ იგი, რადგან მას არ შეეძლო დაენახა, თუ ვინ ურტყამდა. ზუსტად იმ დროს, როცა ამას აკეთებდნენ ისინი, პეტრე უარყოფს იესოს და აღასრულებს ერთ-ერთ მის წინასწარმეტყველებას. აქედან გამომდინარე, პეტრე იესოს უარყოფით ადასტურებს, რომ იესო არის მესია. 

`რა სიტყვებით დააიმედებდით მას, ვისაც, შეიძლება სურდეს კიდეც გაჰყვეს იესოს, მაგრამ ხანდახან ამ გზაზე ეცემა? არის თუ არა ჩვენ შორის ვინმე, ვინც არ აღმოჩენილა პეტრეს ადგილას?` 