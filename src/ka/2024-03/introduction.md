### შესავალი

მარკოზის სახარების დასაწყისშივე მკითხველი იგებს, თუ ვინ არის იესო, იგი არის მესია, ძე ღვთისა (მარკ. 1:1, ქრისტე - ძვ. ებრ. მაშიაჰ-ის ბერძნული თარგმანი, ქართულ ტრადიციაში მესია - ცხებული; ზეითუნის ზეთით ცხება იყო მიძღვნის რიტუალის ნაწილი, როცა მეფეს, მღვდელს ან წინასწარმეტყველს მოუწოდებდნენ მსახურებაზე ¬- რედ. შენიშვ.). მაგრამ ადამიანებისთვის, ვის შესახებაც სახარება მოგვითხრობს, რთულია ამის გაგება, თუ ვინ არის იგი და რაზე მიუთითებს მისი საქმენი. საოცარია, რომ მხოლოდ ეშმაკეულებმა იციან, თუ ვინ არის იგი. ეშმაკები აღიარებენ მის ღვთაებრიობას და ცახცახებენ მისი ძლევამოსილი სიტყვების წინაშე.

მაგრამ იესო უბრძანებს მათ, რომ რაც იციან, არ გაამხილონ. რატომ? ბიბლიის მკვლევარები საუკუნეების განმავლობაში თავს იმტვრევენ ამ საკითხზე. ამ ფენომენს სახელიც კი შეურჩიეს - მესიანური საიდუმლო. რატომ არის ნათქვამი სახარებაში, რომ იესო ზოგიერთებს სთხოვს, არ გაამხილონ ის, რომ იციან, თუ ვინ გამოეცხადა მათ? 

მარკოზის სახარების კითხვისას ნათელი გახდება, რომ ამ წიგნში არა მხოლოდ საიდუმლოა მოცემული, არამედ - საოცარი გამოცხადებაც. ამას სამართლიანად შეიძლება ვუწოდოთ "საიდუმლოსა და გამოცხადების მოტივი", და იგი მთელ მარკოზის სახარებაში ჩანს, მიუხედავად ამისა, სახარების ბოლოში მთელი საიდუმლო იცვლება იესოს გამოცხადებით.

მარკოზის სახარება შეგვიძლია გავყოთ ორ ნაწილად. პირველი თავიდან მერვე თავის ბოლომდე ყველაფერი პასუხობს შეკითხვას: ვინ არის იესო? ამის შესახებ ვიგებთ მისი სწავლებიდან და სასწაულებიდან. ყოველ ჯერზე ის ამარცხებს ბოროტებას, იმედს უსახავს ჩაგრულთ და დამაჯერებლად ასწავლის ჭეშმარიტებებს, რომლებიც ეხება ადამიანთა გულებს. ეს ყველაფერი კი მკითხველს ამცნობს, რომ იესო არის მესია (ქრისტე), რომელსაც დიდი ხანია ელის იუდეველთა ხალხი. 

მაგრამ მხოლოდ წიგნის შუა ნაწილში არაეშმაკეულისგან ისმის სახარების პირველ ნაწილში დასმულ შეკითხვაზე პასუხი. ეს ადამიანი იყო პეტრე, რომელმაც წარმოთქვა: "შენ ქრისტე ხარ" (მარკ. 8:29).

მარკოზის სახარების მეორე ნაწილი, მარკ. 8:31-დან მოყოლებული ბოლომდე პასუხობს შემდეგ კითხვას: სად მიდის იესო? პასუხი გამაოგნებელია. იგი მიდის ჯვარზე, რათა მოკვდეს რომის სამყაროში ყველაზე დამამცირებელი და სამარცხვინო სიკვდილით. და ეს სრულიად მოულოდნელი დანიშნულება აღმოჩნდა მესიისთვის, რომელმაც, თავისი მიმდევრების აზრით, დაამარცხებს რომს და ისრაელს ძლევამოსილ ერად აქცევს. 

იესოს მოწაფეები ვერ აღიქვამენ იმას, რასაც იგი ეუბნება. ისტორიის განვითარებისას ისინი სულ უფრო ნაკლებ და ნაკლებ კითხვას სვამენ ამ შემაშფოთებელ თემასთან დაკავშირებით, მანამ, სანამ, ბოლოსდაბოლოს, იძულებული არ ხდებიან დადუმდნენ მწარე სიმართლის წინაშე.

ყველაფერი უფრო ბნელი და პირქუში ჩანს, როცა იესო უპირისპირდება რელიგიურ ხელმძღვანელებს, რომლებიც განიზრახავენ მის სიკვდილს. მოწაფეები, რომლებიც იკვებებოდნენ მისი გამეფების იმედებით, შეძრულნი არიან იმით, რომ იესო შეიპყრეს, გაასამართლეს და ჯვარს აცვეს და ეს ჭეშმარიტად ეწინააღმდეგება მათ მოლოდინებს.

მაგრამ ამ ყველაფერში იესოს შემოაქვს ნათელი და თანმიმდევრული უწყება, თუ სად მიდის და რას ნიშნავს მისი სიკვდილი და მკვდრეთით აღდგომა. საიდუმლო სერობის პური და სასმისი გახდება მისი სხეულისა და სისხლის სიმბოლო (მარკ. 14:22-25; სხეული და სისხლი - <span style="text-decoration: underline" title="იდიომური გამონათქვამი, დამახასიათებელი სემიტური ენებისთვის.">სემიტიზმია</span>, რაც აღნიშნავს სიცოცხლესა სიკვდილს - რედ. შენიშვნ.), ის კი მოკვდება "მრავალთა სახსნელად" (მარკ. 10:45). 

ეს არ ნიშნავს იმას, რომ ის ჯვარზე მიდიოდა <span style="text-decoration: underline" title="სტოიციზმის ფილოსოფიის მთავარი გზავნილი ისაა, რომ ადამიანს არ უნდა ეშინოდეს სიკვდილის.">სტოიკოსის</span> სიმშვიდით. გეთსიმანიაში იგი გადაწყვეტილებას იღებს ტანჯვაში (იხ. მარკ. 14:32-42), ჯვარზე კი სასოწარკვეთილი შეჰღაღადებს: "ღმერთო ჩემო, ღმერთო ჩემო, რად მიმატოვე?" (მარკ. 15:34). მარკოზის სახარება გვიჩვენებს სიბნელეს, რომელშიც ჩაეფლო იესო ჩვენს სახსნელად. მაგრამ ჯვარი არ არის გზის დასასრული. თავისი აღდგომის შემდეგ იგი განიზრახავს შეხვდეს თავის მოწაფეებს გალილეაში და როგორც ჩვენ ვიცით, იქ იღებს სათავეს ქრისტიანული ეკლესია.

ეს არის იესოს შესახებ ყველაზე საოცარი და მოკლედ მოყოლილი ისტორია, მაგრამ მოკლე კომენტარებითა და ტევადი სტილით გადმოგვცა ავტორმა ღვთის სახარება. მარკოზი უბრალოდ გვიყვება ისტორიას და ნებას აძლევს სიტყვებსა და ქმედებებს, რომ თავად ისაუბრონ ნაზარეველი იესოს ცხოვრებისა და სიკვდილის შესახებ.

**ავტორის შესახებ**:

თომას შეპერდი - ფილოსოფიის დოქტორი, საზოგადოებრივი ჯანმრთელობის დაცვის დოქტორი, ენდრიუსის უნივერსიტეტის მეშვიდე დღის ადვენტისტთა თეოლოგიური სემინარიის ახალაღთქმისეულ მკვლევართა უფროსი პროფესორი. მას და მის მეუღლეს, შერის, ჰყავთ ორი ზრდასრული შვილი და ექვსი შვილიშვილი.