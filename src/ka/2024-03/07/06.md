---
title:  ჯანმრთელი ადამიანი ცეცხლის გეენაში 
date: 15/08/2024
---

`წაიკითხეთ მარკ. 9:42-50. როგორ გამოიყენებთ პრაქტიკულად ამ ნაწყვეტის რჩევებს?`

ერთი შეხედვით, ეს ნაწყვეტი შეიძლება მოგეჩვენოთ იესოს განსხვავებული მოძღვრებების კრებულად. მაგრამ უფრო დაწვრილებითი განხილვის შემთხვევაში აღმოვაჩენთ, რომ ყოველი მომდევნო მოძღვრება დაკავშირებულია წინამორბედთან. ეს ნაწყვეტი გამოიყენებს სამ ძირითად ცნებას: "ცოდვის მიზეზს" "ცეცხლს" და "მარილს" მოძღვრების (დარიგების) განსავითარებლად: 

პირველი სწავლება ეხება "მცირეთაგანს", რაშიც იგულისხმება ახალმოქცეულნი. ღვთის სასუფეველში მასწავლებლებზე და ხელმძღვანელებზე დიდი პასუხისმგებლობაა დაკისრებული, იზრუნონ ახალმოქცეულებზე განსაკუთრებული ყურადღებით. მოცემული განკარგულება ეხმიანება ძველაღთქმისეულ ეთიკას, უფრო კონკრეტულად კი ზრუნვას საზოგადოების ყველაზე სუსტ წევრებზე - ქვრივებზე, ობლებსა და ხიზნებზე. იესო გამოიყენებს ჰიპერბოლას: სჯობს ზღვაში დაიხრჩო, ვიდრე რომელიმე ეს "მცირეთაგანი" აცდუნო, ცოდვის ჩადენისკენ უბიძგო.

სიტყვას "ცდუნება" მივყავართ ამ ნაწყვეტის ყველაზე გრძელ დარიგებასთან. მკითხველმა უნდა უპასუხოს ორ რთულ შეკითხვას. პირველ რიგში, მართლა ურჩევს თუ არა იესო ადამიანებს მოიკვეთონ ხელი ან ფეხი ან ამოიკვეთონ თვალი? მეორე მხრივ, გვასწავლის თუ არა ის იმას, რომ არსებობს ჯოჯოხეთი ჩაუქრობელი ცეცხლით? პირველ შეკითხვაზე პასუხია: არა. იესო არ გვასწავლის თვითდაზიანებას. იუდაიზმში ამასთან დაკავშირებით არსებობდა აკრძალვა (შეადარეთ რჯლ. 14:1; 3მეფ. 18:27, 28). იესო მიმართავს ჰიპერბოლას, რათა გამოხატოს თავისი აზრი: თუკი ადამიანისთვის ტრაგედიაა ხელის, ფეხის ან თვალის დაკარგვა, მაშინ რამდენად დიდ უბედურებას უნდა წარმოადგენდეს ქრისტიანისთვის ცოდვა!

პასუხი მეორე შეკითხვაზეც უარყოფითია: არა. იესო არ საუბრობს ჯოჯოხეთსა და მარადიულ ცეცხლზე. საიდან ვიცით ამის შესახებ? პირველ რიგში, ამ ნაწყვეტში იუმორის მარცვალია. წარმოიდგინეთ ადამიანები, რომლებიც ზეციურ იერუსალიმში შედიან ცალი თვალით, ფეხითა თუ ხელით. ახლა წარმოიდგინეთ ადამიანები, რომლებიც მრთელი კიდურებით ხვდებიან ცეცხლის გეენაში. განა პირიქით არ უნდა იყოს? ჯანმრთელი ადამიანი ცეცხლის გეენაში? მსგავს იუმორს ასეთ მეტად სერიოზულ თემასთან დაკავშირებით მივყავართ აზრთან, რომ იესოს საკუთარი აზრის გამოხატვა სურდა ჰიპერბოლის დახმარებით. სხვა სიტყვებით, ცოდვას იმდენად სერიოზულად უნდა მივუდგეთ, რომ უკეთესი იქნებოდა ხელის, ფეხის ან თვალის დაკარგვა, ვიდრე ცოდვის ჩადენა.

რაც შეეხება ჯოჯოხეთს, მარადიული არის მისი შედეგები, მაგრამ არა თავად საუკუნო ცეცხლი. "რადგან იქამდე შეიყვარა ღმერთმა სოფელი, რომ მისცა თავისი ერთადერთი ძე, რათა არავინ, ვინც მას ირწმუნებს, არ დაიღუპოს, არამედ ჰქონდეს საუკუნო სიცოცხლე" (იოან. 3:16). ის, ვინც დაიღუპა, არ იწვის სამუდამოდ, ამის ნაცვლად ისინი მარადიულად დაიღუპებიან!