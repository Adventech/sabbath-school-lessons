---
title:  მთა და ხალხის სიმრავლე 
date: 13/08/2024
---

`წაიკითხეთ მარკ. 9:1-13. რა გამოსცადეს ერთხელ პეტრემ, იაკობმა და იოანემ, როცა იესოს გვერდით იმყოფებოდნენ?`

იესოს წინასწარმეტყველება მარკ. 9:1-ში, რომ მის გვერდით მდგომთაგან ზოგიერთი არ იგემებს სიკვდილს, სანამ "არ იხილავენ ღვთის სასუფეველს, ძლიერებით მოცულს", აღსრულდება რამდენიმე დღის განმავლობაში, როცა იგი თან წაიყვანს პეტრეს, იაკობსა და იოანეს მაღალ მთაზე. იქ იგი ფერს იცვლის მათ წინაშე.

ღვთის სასუფევლის რეალობიდან ჩნდებიან ელია და მოსე და იესოს ესაუბრებიან. ლუკა აღნიშნავს, რომ ისინი საუბრობდნენ იესოს წასვლაზე (ბერძნ. ეკსოდოს), რომელიც აღსრულდება იერუსალიმში (იხ. ლუკ. 9:30, 31). ამგვარად, დიდების ეს სცენა დაკავშირებულია იესოს ჯვარზე მომავალ სიკვდილთან (შეადარეთ მარკ. 9:9). მოწაფეებს ეს მისცემს იმედს, როცა იხილავენ მას ჯვარცმულს.

მთიდან ჩამოსვლისას, მეორე დილით სამი მოწაფე ეკითხება იესოს, თუ რატომ უნდა მოვიდეს ელია პირველი. სავარაუდოდ, ეს იდეა დაკავშირებულია იმ მოლოდინთან, რომ ელია კვლავ გამოეცხადებათ მესიის მოსვლამდე (შეად. მალ. 4:5, 6). იესო პასუხობს, რომ ელია უკვე მოვიდა, რაც გულისხმობს იოანე ნათლისმცემელს. ზუსტად ისევე, როგორც მოკლეს იოანე, იესოც მოკვდება მათი ხელიდან, მაგრამ სამ დღეში აღდგება.

დიდებული გამოცხადების შემდეგ მთის ძირში არსებული სცენა მისი საწინააღმდეგო სურათია (იხ. მარკ. 9:14-29). ცხრა მოწაფე შეხვდა ეშმაკეულ ბიჭუნას, რომელიც ვერ განკურნეს. როცა გამოჩნდა იესო, ყველა გარბის, რომ იგი იხილოს. ისტორია გვიყვება ეშმაკეულის ძალაუფლების შესახებ ბავშვზე. თითქოს იესოს დიდი დრო დასჭირდა, რომ გამოეკითხა ბავშვის ეშმაკეულობის დეტალები. მამა მეტს ვეღარ ითმენს, იგი შეჰღაღადებს: "თუკი რამე შეგიძლია, გვიშველე ჩვენ, შეგვიბრალე" (მარკ. 9:22).

იესოს ესმის, რომ მამას ეჭვი ეპარება მასში. უფლის პასუხი შეგვიძლია შემდეგნაირად გადმოვცეთ: "რა გაქვს მხედველობაში, როცა ამბობ: ‘თუკი რამე შეგიძლია’?" (მარკ. 9:23). მოულოდნელად მამა აცნობიერებს, რომ პრობლემა მარტო მის ვაჟს კი არ აქვს, არამედ - თავად მასაც. მას არ სწამს. მისმა ურწმუნოებამ შეიძლება გამოიწვიოს ის, რომ მისი ვაჟი არ განიკურნოს. სასოწარკვეთილი მამა მიენდობა იესოს მოწყალებას და წარმოთქვამს სულისშემძვრელ სიტყვებს: "მწამს! უშველე ჩემს ურწმუნოებას" (მარკ. 9:24). იესო კურნავს ბიჭს.

`გქონიათ თუ არა შემთხვევები, როცა მოგიწიათ ღაღადი: "მწამს, უშველე ჩემს ურწმუნოებას"? რა ისწავლეთ ამ გამოცდილებით?`