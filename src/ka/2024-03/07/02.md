---
title:  ნათლად დანახვა 
date: 11/08/2024
---

`წაიკითხეთ მარკ. 8:22-30. როგორ ფიქრობთ, რატომ დასჭირდა იესოს ორი შეხება, რათა განეკურნა უსინათლო?`

რატომ ხდება, რომ ღმერთთან შეხვედრის დროსაც კი, ადამიანის ცხოვრება არ იცვლება წამიერად, არამედ საჭიროა დრო? მიგვანიშნებს თუ არა ეს ღმერთის ძალის ნაკლებობაზე თუ ამას სხვა მიზეზები გააჩნია?

სახარება გვამცნობს, რომ იესომ განკურნა რამდენიმე უსინათლო. გარდა მარკ. 8-ის ამ ნაწყვეტისა, მარკ. 10:46-52-ში ნათქვამია ბრმა ბარტიმეოსის განკურნების შესახებ. მათეს სახარებაში ნახსენებია ორი უსინათლო (მათ. 20:29-34), ხოლო იოან. 9-ში მოცემულია ისტორია იესოს მიერ იმ ბრმადშობილის განკურნების შესახებ, რომელიც განიბანა შილოახის საბანელში და აეხილა თვალნი.

მაგრამ მარკ. 8-ში მოცემული ეს ისტორია არის უნიკალური. იგი აღწერილია მხოლოდ მარკოზთან და ეს არის იესოს ერთადერთი სასწაული, რომელიც განკურნებისთვის საჭიროებს ორმაგ მოქმედებას. მასში არის საინტერესო დეტალი: იესო ადამიანს ხელს ჰკიდებს და გაჰყავს იგი სოფლიდან. ეს მგრძნობიარე სურათი გვიჩვენებს იესოს სიბრალულს ტანჯულის მიმართ.

მაგრამ რატომ არის ორი შეხება? რადგან ეს არის ერთადერთი სასწაული, რომელმაც მოითხოვა ორი მოქმედება, ნაკლებად სავარაუდოა, რომ ის დაკავშირებული იყოს იესოს ძალის სიმცირესთან. ნაცვლად ამისა, მეტად სავარაუდოა, ეს არის გათამაშებული იგავი, რომელიც გვიჩვენებს, თუ როგორ სჭირდება სულიერი თვალის ახელას დრო. მარკოზის სახარების ამ ნაწილის განმარტებას ლიტერატურულად ადასტურებს ისიც, რომ ბრმათა განკურნება ხდება იესოს მოახლოებული სიკვდილისა და აღდგომის შესახებ მოწაფეთა დამოძღვრის დასაწყისში და დასასრულს. მხედველობის აღდგენა იქცევა მოწაფეობის თვალის ახელის მეტაფორად.

`წაიკითხეთ მარკ. 8:27-30. ვინ იყო იესო გარშემომყოფი ხალხისთვის?`

`ვინ იყო იესო პეტრესთვის?`

`პირადად თქვენთვის ვინ არის იესო?`

მასწავლებლებს მოსწონთ კითხვების დასმა. მასში ხშირად არის სასწავლო მასალის გასაღები. მარკ. 8-ის ნაწყვეტში მოცემულია მთელი წიგნის საკვანძო მომენტი. ეს მტკიცებულება დასტურდება სამი თვისებით. პირველ რიგში, იესო ეკითხება თავის მოწაფეებს, მათი აზრით, ვინ არის ის, რასაც აქამდე არ აკეთებდა. მეორე მხრივ, პეტრე არის პირველი ადამიანი, რომელიც არ არის ეშმაკეული, მაგრამ განაცხადებს, რომ იესო არის მესია. მესამე მხრივ, ამ გამოცხადების შემდეგ, თუ ვინ არის იგი, იესო იწყებს განმარტებას, თუ საით მიემართება იგი - ჯვარზე.

რატომ უბრძანებს იესო თავის მოწაფეებს, რომ არავის გაუმხილონ, რომ იგი არის მესია? ეს თითქოს არ შეესაბამება ღვთის სასუფევლის დადგენილებას. თუმცა იესოს დროში სიტყვას "მესია" გააჩნდა პოლიტიკური ქვეტექსტი ანუ გულისხმობდა რომის ხელისუფლების დაცემას. იესო არ მოსულა იმისთვის, რომ გამხდარიყო ასეთი მესია; ამიტომ მისცა მან დუმილის განკარგულება, არ გაემჟღავნებინათ, თუ ვინ იყო ის.

`რას გვეუბნება ეს ისტორია იმ პერიოდების შესახებ, როცა საჭიროა არ წარმოვთქვათ გარკვეული საკითხები, როგორი ჭეშმარიტიც არ უნდა იყოს ისინი.`

 