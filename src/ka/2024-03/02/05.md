---
title:  იესოს მსახურების საიდუმლო 
date: 10/07/2024
---

`წაიკითხეთ მარკ. 1:35-39. ყურადღება მიაქციეთ შემდეგ დეტალებს: ძალიან რთული დღის შემდეგ იესო ადგა "განთიადამდე"; იესო მიდის მარტო; იესო მიდის უდაბურ ადგილას.`

`როგორ თვლით, იყო თუ არა რაიმე სახის კავშირი იესოს მსახურებასა და მის ლოცვით ცხოვრებას შორის?`

`რას გვასწავლის უფლის ცხოვრებიდან ეს ეპიზოდი?`

იესო ადგა განთიადამდე და განმარტოვდა მშვიდ, უდაბურ ადგილას, რათა ელოცა. მარკ. 1:35-ში ზმნები და მათი ფორმა ხაზს უსვამს, რომ ლოცვა არის იესოს ქმედებების მიზანი. ზმნებს "ადგა", "გავიდა" და "წავიდა" გააჩნიათ აორისტის განსაკუთრებული ფორმა, რომელიც გადმოგვცემს დასრულების იდეას. მაგრამ ზმნა "ლოცულობდა" დგას იმპერფექტში, ფორმაში, რომელიც აღწერს განგრძობით პროცესს. სხვა სიტყვებით, იესო ლოცვის პროცესში იყო, იგი განაგრძობდა ლოცვას. ტექსტში ასევე ხაზგასმულია ლოცვის დრო, იგი გავიდა ადრიანად და ეს გულისხმობს, რომ დრო, რომელსაც იგი განმარტოებულ ლოცვაში ატარებდა, იყო განგრძობითი. 

სახარების განმავლობაში ჩვენ ვეცნობით იესოს, როგორც ლოცვის ადამიანს (იხ. მათ. 14:23; მარკ. 6:46; იოან. 17). ისე ჩანს, თითქოს ამაში იმალება ერთ-ერთი საკვანძო საიდუმლო იესოს ძალისა, რომელიც გამოცხადდა მის მსახურებაში.

`წაიკითხეთ ლუკ. 6:12. რას გვასწავლის ეს ნაწყვეტი იესოს ლოცვითი ცხოვრების შესახებ?`

ბევრი ქრისტიანი გამოყოფს დროს ლოცვისთვის. ეს კარგი პრაქტიკაა, მაგრამ იგი შეიძლება იქცეს რუტინად, რის შედეგადაც ლოცვა იქცევა ფორმალობად. ამას რომ ავარიდოთ თავი, ერთ-ერთი საშუალება არის ის, რომ დრო და დრო შევცვალოთ ლოცვის დრო ან ხანდახან ვილოცოთ ჩვეულებრივზე უფრო ხანგრძლივად.

პეტრეს და მის თანამგზავრებს არ გაუცილებიათ იესო ლოცვის ადგილამდე. სავარაუდოდ, მათ იცოდნენ ამ ადგილის შესახებ, რადგან მათ იპოვეს იგი. მათ მიმართეს სიტყვები, რომ ყველა ეძებს იესოს და ელის, რომ იგი განაგრძობს წინა დღის სულისშემძვრელ გამოცდილებას ახალი განკურნებებითა და დარიგებებით. მათ გასაკვირად, იესო უარს აცხადებს და მიუთითებს მსახურების უფრო ფართო ველზე სხვა ადგილებში. "უთხრა მათ: ‘წავიდეთ სხვა ახლო-მახლო ქალაქებში, რათა იქაც ვიქადაგო, რადგან ამისათვის ვარ მოსული’" (იხ. მარკ. 1:38).

`თუკი იესოს სჭირდებოდა ამდენი დროის გატარება ლოცვაში, რას ნიშნავს ეს ჩვენთვის? რამდენი დრო გვჭირდება ლოცვისთვის?`