---
title:  შეგიძლია თუ არა შენ საიდუმლოს შენახვა? 
date: 11/07/2024
---

`წაიკითხეთ მარკ. 1:40-45. რა არის ნათქვამი ამ ნაწყვეტში იესოს შესახებ და იმის შესახებ, თუ როგორ ექცეოდა იგი გარიყულებს?`

კეთრი, რომელიც აღწერილია ამ ნაწყვეტში, აგრეთვე მთელ ძველ აღთქმაში, მიეკუთვნება არა მხოლოდ იმას, რაც დღეს ცნობილია როგორც ჰანსენის დაავადება (კეთრი). ბიბლიური სიტყვა უკეთესი იქნებოდა გვეთარგმნა როგორც "კანის საშინელი დაავადება" და მასში შეგვეძლო გვეგულისხმა კანის სხვა დაავადებებიც. ჰანსენის დაავადება, შესაძლებელია, გაჩნდა ძველ ახლო აღმოსავლეთში, დაახლოებით, ძვ. წ. III საუკუნეში. (see David P. Wright and Richard N. Jones, `Leprosy`, The Anchor Bible Dictionary, vol. 4 [New York: Doubleday, 1992], pp. 277-282). აქედან გამომდინარე, კეთროვანი, რომელიც ნახსენებია ამ ნაწყვეტში, სრულიად შესაძლებელია ყოფილიყო დაავადებული ჰანსენის დაავადებით, თუმცა ზუსტად არ ვიცით, თუ რა სჭირდა ამ ადამიანს.

კეთროვანი გამოხატავს რწმენას, რომ იესოს შეუძლია მისი განწმედა. ლევ. 13-ის თანახმად, კეთროვანი იყო რიტუალურად უწმიდური და თავი უნდა აერიდებინა სხვა ადამიანებთან კონტაქტისთვის (იხ. ლევ. 13:45, 46).

თუმცა იესო, რომელსაც ადამიანების მიმართ თანაგრძნობა ამოძრავებდა, მას ეხება. "შეეცოდა იგი, გაიწოდა ხელი, შეახო მას და უთხრა: ‘მსურს, განიწმიდე!’" (მარკ. 1:41). ასეთ ქმედებას იესო უნდა გაეუწმინდურებინა საღამომდე. მას უნდა განებანა და კვლავ გამხდარიყო რიტუალურად სუფთა (შეად. ლევ. 13-15). მაგრამ მარკოზი ნათლად გვამცნობს, რომ იესოს შეხება ავადმყოფს განწმენდს კეთრისგან. ამგვარად, იესო არ გაუწმიდურებულა ამ ადამიანთან შეხებით. 

შემდეგ იესო აგზავნის მას მღვდელთან დავალებით, რომ მიიტანოს მსხვერპლი, რომელიც დაუწესა მოსემ ასეთი შემთხვევებისთვის ლევ. 14-ში. მარკოზის მთელი სახარების განმავლობაში იესო გამოდის მოსეს სწავლების დამცველად და მიმდევრად (იხ. მარკ. 7:10; 10:3, 4; 12:26, 29-31). ეს შეხედულება ეწინააღმდეგება რელიგიური ხელმძღვანელების აზრს, რომლებიც მარკ. 7, 10 და 12-ის ნაწყვეტებში ძირს უთხრიან მოსეს მიერ მოცემული სწავლების თავდაპირველ მიზანს. ამით აიხსნება ამ ადამიანისთვის მიცემული იესოს დუმილის ბრძანება, რომელიც მოცემულია მარკ. 1:44-ში. მას რომ მოეთხრო იესოს მიერ განკურნების შესახებ, მაშინ ამას შეეძლო ემოქმედა მღვდლის გადაწყვეტილებაზე, რაკი იგი შეიძლება ყოფილიყო იესოს წინააღმდეგ განწყობილი. 

მაგრამ განწმედილი კეთროვანი, სავარაუდოდ, ვერ ხვდება ამას, არღვევს იესოს ბრძანებას და ყველგან ავრცელებს ამ ამბავს, ამით კი ხელს უშლის იესოს ღიად შევიდეს ქალაქში მსახურების აღსასრულებლად.

`როგორ შეგვიძლია გამოვხატოთ სიფრთხილე და თავშეკავებულობა იმასთან მიმართებაში, რასაც შეუძლია ხელი შეუშალოს კეთილ უწყებას, როგორი კეთილი განზრახვაც არ უნდა გაგვაჩნდეს?`