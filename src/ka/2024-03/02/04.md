---
title:  შაბათს მსახურება გრძელდება 
date: 09/07/2024
---

`წაიკითხეთ მარკ. 1:29-34. როგორ დაეხმარა იესო პეტრეს ოჯახს? რა სულიერი გაკვეთილები შეგვიძლია მივიღოთ ამ ისტორიიდან?`

სინაგოგაში საოცარი მსახურების შემდეგ იესო განცალკევდება მოწაფეთა თავის მცირე ჯგუფთან ერთად (პეტრე, ანდრია, იაკობი და იოანე) პეტრეს ოჯახში, რათა, სავარაუდოდ, დარჩენილი შაბათი დღე გაატაროს მეგობრულ ტრაპეზსა და ურთიერთობაში.

მაგრამ არის ერთი შემაშფოთებელი გარემოება: პეტრეს სიდედრი ციებ-ცხელებით წევს. იმ დროს ეს ნიშნავდა იმას, რომ ან უკეთესად გახდებოდით, ან დაიღუპებოდით. იესოს ამცნეს მისი ავადმყოფობის შესახებ. ქრისტე ჰკიდებს მას ხელს, იგი წამოდგება და უმალვე იწყებს მათ მომსახურებას. როგორი საოცარი მაგალითია იმისა, რომ ისინი, ვინც იესომ განკურნა და იხსნა, მაშინვე იწყებენ სხვების მსახურებას!

მთელი მარკოზის სახარების განმავლობაში იესო კურნავს ავადმყოფ ადამიანს შეხებით (იხ. მარკ. 1:41; 5:41), სხვა შემთხვევაში კი - შეხების გარეშე (იხ. მარკ. 2:1-12; 3:1-6; 5:7-13).

იმ დღეს იესოს არ დაუსრულებია თავისი მსახურება. მზის ჩასვლის შემდეგ მრავალი მივიდა პეტრეს სახლში, რათა განკურნებულიყო. რომელიღაც მათგანმა შეიძლება ნახა, თუ რა მოხდა იმ დღეს სინაგოგაში, სხვებმა კი, შესაძლოა, გაიგონეს ამის შესახებ. ის ფაქტი, რომ სახარების ავტორი არ ამცნობს თავის მკითხველებს, რომ ადამიანები მოგვიანებით მოვიდნენ, რაკი შაბათი იყო, მიგვითითებს, რომ მარკოზის სახარების მკითხველნი იცავდნენ შაბათს და ამიტომ ავტორი არც კი ახსენებს ამის შესახებ.

მარკოზი გვამცნობს, რომ მთელი ქალაქი შეიკრიბა კართან, როცა მოსაღამოვდა (იხ. მარკ. 1:33). იესოს დასჭირდა გარკვეული დრო, რათა დახმარებოდა ამ ადამიანებს.

"არ წყდებოდა მომსვლელთა ნაკადი, რადგან არ იცოდნენ, ნახავდნენ თუ არა მკურნალს ხვალ. არასოდეს ყოფილა კაპერნაუმი ასეთი ამბების მოწმე. ყველგან განკურნებულთა სიხარულის შეძახილები ისმოდა. მაცხოვარი ბედნიერი იყო თავისი კეთილი საქმეების გამო. იგი თანაგრძნობით აღივსო ამ ტანჯულ ადამიანთა მიმართ და მოუღლელად იყენებდა თავის ძალას მათი ჯანმრთელობისა და ბედნიერების აღსადგენად.

იესოს თავის შრომა არ შეუწყვეტია მანამ, სანამ უკანასკნელი სნეული არ განკურნა. მხოლოდ შუაღამისას დატოვეს ადამიანებმა მისი სადგომი და სიმონის სახლში სიწყნარემ დაისადგურა. მღელვარე, ხანგრძლივი დღე მიიწურა და დაქანცულ იესოს დასვენება სურდა. როცა ქალაქი ჯერ კიდევ ღრმა ძილში იყო "განთიადამდე, ჯერ კიდევ ღამიანად, ადგა, გავიდა და წავიდა უდაბურ ადგილას, და იქ ლოცულობდა" (ე. უაითი, ქრისტე - წუთისოფლის იმედი, გვ. 259).