---
title:  ადამიანური ტრადიციები ღმერთის განკარგულების წინააღმდეგ 
date: 04/08/2024
---

`წაიკითხეთ მარკ. 7:1-13. ფარისეველები და მწიგნობრები იყვნენ რელიგიური ადამიანები, მითუმეტეს არა ნომინალურად, არამედ მთელი მათი ცხოვრების პრაქტიკა გაჟღენთილი იყო რელიგიით. იესოს სიტყვების თანახად, რაში მდგომარეობდა ფარისეველთა და მწიგნობართა რწმენის პრობლემა?`

შეგვიძლია წარმოვიდგინოთ, თუ როგორ შეისწავლიან ბავშვები ამ ნაწყვეტს საშაბათო სკოლის გაკვეთილზე და სახლში მისვლისას ეუბნებიან დედას, რომ არ არიან ვალდებული ჭამის წინ დაიბანონ ხელები, რადგან იესომ ასე თქვა. მაგრამ ეს ისტორია არ არის ჰიგიენის შესახებ.

იესოს დღეებში იმ მიწის მრავალი მაცხოვრებელი ზედმიწევნით იცავდა რიტუალურ სისუფთავეს. აღთქმათაშორის პერიოდში რიტუალური სიწმინდის შესანარჩუნებლად ხელის დაბანის იდეა ვრცელდებოდა ჩვეულებრივ ადამიანებზე, თუმცა თავდაპირველად ეს წესი ძველ აღთქმაში გამოიყენებოდა მხოლოდ მღვდლების მიმართ (იხ. გამ. 30:17-21). სწორედ ამ კონცეფციასთან დაკავშირებით უჩივიან რელიგიური ხელმძღვანელები იესოს მისი მოწაფეების გამო.

იესო პირდაპირ არ პასუხობს დასმულ კითხვას. ამის ნაცვლად იგი იცავს თავის მოწაფეებს ორმაგი პასუხით. პირველ რიგში, იგი ციტირებს ესაიას მკაცრ სიტყვებს, რომლებიც ამხელს ხალხს, ხალხს, რომელიც პატივს სცემს ღმერთს სიტყვებით, მაგრამ რომელთა გული შორს არის მისგან (იხ. ეს. 29:13). ციტატა ესაია წინასწარმეტყველის წიგნიდან გმობს იმ ფაქტს, როცა ღვთის განკარგულებების ადგილს ადამიანური ტრადიციები იკავებს.

იესოს პასუხის მეორე ნაწილი განმარტავს ესაიას ციტატას. უფალი ციტირებს მეხუთე მცნებას ანუ მშობლების პატივისცემას (იხ. გამ. 20:12), რომელიც გულისხმობს მათზე სიბერეში ზრუნვასაც. იგი უპირისპირებს მას რელიგიურ ტრადიციას, სადაც ადამიანს შეეძლო მიეძღვნა ღმერთისთვის რაღაც (ძღვენი, კორბანი), ეს კვლავ თავად გამოეყენებინა, მაგრამ მოხუც და გაჭირვებულ მშობლებს ეკრძალებოდათ მისი გამოყენება. მხოლოდ წარმოიდგინეთ ასეთი დიალოგი: "ძალიან ვწუხვარ, მამა. სიამოვნებით დაგეხმარებოდი, მაგრამ ფული ეკლესიას შევწირე".

იესო სწორედ ასეთ პირფერობას აკრიტიკებს უკომპრომისოდ. მათ ადამიანთა ტრადიცია ღვთის სიტყვაზე მაღლა დააყენეს და ამით შესცოდეს.

მაშასადამე, რა არის ფარისეველთა კითხვაზე პასუხი? იესოს პასუხი გულისხმობს, რომ იგი არ მიიჩნევს დამაჯერებლად მათ მტკიცე მოთხოვნას, რომ აუცილებლად უნდა დაიბანონ ხელები, რათა შეესაბამებოდნენ ღვთის ნებას. ამის ნაცვლად იგი აშკარად მხარს უჭერს ღვთის რჯულის დაცვას და არა ადამიანთა ტრადიციებს (იხ., აგრეთვე, მარკ. 1:44; 7:10, 11; 10:3-8; 12:26, 29-31).

`შეიძლება თუ არა ჩვენც გვქონდეს რაიმე "ტრადიციები", რომლებიც არ შეესაბამება ღვთის რჯულის პრინციპებს? თუკი დიახ, მაშ, რომელია ისინი?`