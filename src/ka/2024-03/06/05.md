---
title:  ყრუ ენაბლუ 
date: 07/08/2024
---

`წაიკითხეთ მარკ. 7:31-37. რა პრობლემებს განიცდიდა ადამიანი, რომელიც იესოსთან მიიყვანეს?`

ტვიროსიდან იესო არ წავიდა გალილეაში უმოკლესი გზით. მეტად სავარაუდოა, რომ იგი ტვიროსის ჩრდილოეთიდან გაემართა ციდონისკენ, შემდეგ გალილეის ზღვიდან ჩრდილოეთ-აღმოსავლეთით და ბოლოს, მიაღწია ზღვას. ეს იყო შემოვლითი გზა, რომელიც, სავარაუდოდ, მას აძლევდა დამატებით დროს, რომ ესწავლებინა თავისი მოწაფეებისთვის.

ნაწყვეტში ზუსტად არ არის მითითებული, თუ ვინ მიიყვანა ეს ადამიანი იესოსთან, მაგრამ მისი პრობლემა საკმაოდ ნათელი იყო: მას არ ესმოდა და გაჭირვებით საუბრობდა. თუკი ადამიანს არ ესმის, მას არ შეუძლია ურთიერთობა: არც ლაპარაკი და არც ლაპარაკი რომ ისწავლოს.

`მკურნალობის რა მეთოდებს გამოიყენებდა იესო, რათა განეკურნა ეს ადამიანი? რას იფიქრებდით თქვენ, თუკი მკურნალობის ამ სურათს თვალყურს ადევნებდით?`

იესოს ესმის ამ ადამიანის ურთულესი მდგომარეობა და ცალკე გაჰყავს, რომ მასთან განმარტოვდეს. ის, თუ როგორ განკურნავს უფალი გაჭირვებულს, განსაკუთრებით საინტერესოა თანამედროვე მკითხველისთვის. იგი ყურებს უცობს ადამიანს, დაანერწყვებს, ეხება მის ენას და ამოიოხრებს. იესო ეხება სხეულის დაზიანებულ ნაწილებს, რომელსაც კურნავს. რატომ ოხრავს? "იესომ მზერა ზეცას მიაპყრო და მოაგონდა ისინი, ვინც ყრუ იყო მისი ჭეშმარიტების მიმართ და ვისი ენაც მას მაცხოვრად არ აღიარებდა, ნაღვლიანად ამოიოხრა" (ე. უაითი, ქრისტე - წუთისოფლის იმედი, გვ. 404).

იესომ საოცარი სახით დაუბრუნა ამ ადამიანს სმენა და გამართულად მეტყველების უნარი. მისი ოხვრა გვიჩვენებს იმ შეზღუდვებს, რომლებიც ღმერთმა საკუთარ თავს დააკისრა კაცობრიობის თავისუფალ არჩევანთან დაკავშირებით.  იგი არ აიძულებს ნებას. ყველა ადამიანი თავისუფალია არჩევანში, თუ ვინ უხელმძღვანელებს მათ ცხოვრებას: სიცოცხლის ბატონი თუ სიბნელის ბატონი. იესოს შეეძლო გაეხსნა დახშობილი ყურები, მაგრამ იგი არ აიძულებს არავის აღიაროს იგი მესიად.

ეს მოკლე ისტორია აგრეთვე გვიჩვენებს, თუ რისი გაკეთება შეუძლია ღმერთს მათთვის, ვინც ნებაყოფლობით მიმართავს მას. შესაძლებელია, გიჭირდათ აზრის გამოთქმა, როცა სხვებს უზიარებდით თქვენს რწმენას და გრძნობდით, რომ სრულად ვერ მართავდით თქვენს ენას, როცა არ იცოდით ზუსტად რა გეთქვათ. ეს სასწაული გვამხნევებს, რომ უფალ იესოს შეუძლია გახსნას ჩვენი ყურები, რათა აღვიქვათ სხვისი საჭიროებები და სირთულის გარეშე გავუზიაროთ სიტყვა, რომელიც დაეხმარება მათ ცხოვრებისეულ გზაზე.

`როგორ იყენებთ თქვენს ნიჭებს: სმენისა და მეტყველების შესაძლებლობას?` 