---
title:  სუფთა ხელები თუ სუფთა გული? 
date: 05/08/2024
---

`წაიკითხეთ მარკ. 7:14-19. ყურადღება მიაქციეთ, რომ ეს არის იგავი (მუხ. 17). თქვენი აზრით, რა ჰქონდა იესოს მხედველობაში, როცა წარმოთქვამდა მარკ. 7-15-ის საიდუმლო სიტყვებს?`

ბევრისთვის ამ ნაწყვეტში წარმოთქმული იესოს სიტყვები დღესაც საიდუმლოდ რჩება, როცა ისინი ადარებენ მათ ლევ. 11-ში დაწესებულ წმიდა და არაწმიდა საკვებს. უარყოფს კი იესო მას? ხომ არ ცდებიან მეშვიდე დღის ადვენტისტები თავის სწავლებაში წმიდა საკვების შესახებ?

პირველ რიგში, უცნაური იქნებოდა, თუკი იესო მოულოდნელად უარყოფდა მოსეს დადგენილებას მარკ. 7:14-19-ში, ის ხომ ახლახან იცავდა მოსეს სწავლებას მასთან დაპირისპირებული ტრადიციებისგან მარკ. 7:6-13-ში. მეორე მხრივ, იმ ტრადიციას, რომელსაც ფარისეველები ამკვიდრებდნენ, საფუძველი არ გააჩნია ძველი აღთქმის სწავლებაში; კვების კანონებს, პირიქით, საფუძველი გააჩნიათ. მესამეც, როცა მარკ. 7:19-ში ნათქვამია, რომ განწმიდა ყოველგვარი საკვები, ეს სულ არ ნიშნავს ლევ. 11-ში დაწესებულის უგულებელყოფას, არამედ მხოლოდ შეხებით გაუწმიდურების ტრადიციული გაგება იგულისხმება, რაც ფარისეველებმა შემოიღეს. ასეთი იყო, მაგალითად, მცდარი წარმოდგენა იმის შესახებ, რომ თუკი თქვენ შეგიძლიათ გაუწმიდურდეთ არაებრაელთან შეხებით, ასევე შეგიძლიათ გაუწმიდურდეთ იმ საკვებით, რომელსაც შეეხო არაებრაელი.

`წაიკითხეთ მარკ. 7:20-23. იესოს სიტყვების თანახმად, რა აუწმიდურებს ადამიანს სინამდვილეში?`

მარკ. 7:19-ში იესო აღნიშნავს, რომ საკვები გულში კი არ შედის, არამედ მუცელში და შემდეგ გაივლის კუჭ-ნაწლავის ტრაქტს. ხოლო მარკ. 7:21-23-ში იგი აღნიშნავს, რომ ბოროტება გულიდან გამოდის, ადამიანის შიგნიდან. იგი წარმოადგენს მანკიერებების სიას, რომელიც იწყება ბოროტი ზრახვებით, ხოლო გრძელდება ქმედებებით.

როცა მარკ. 7:10-ში მანკიერებების სიაში იგულისხმება მითითება მეხუთე მცნებაზე, იქ ასევე იგულისხმება ათი მცნების მეორე ფიქალის ყველა მცნება. შემდეგ იესო მარკ. 7:7-ში ახსენებს ამაო თაყვანისცემას, დარღვევას იმისა, რაც ათ მცნებაში პირველი ოთხი მცნების საფუძველში დევს. ამგვარად, ამ მთელი ნაწყვეტის განმავლობაში, იესო გამოდის ღვთის რჯულის დამცველად.

`შესაძლებელია, თქვენ სწორი ღვთისმეტყველური შეხედულებები გაგაჩნიათ, მაგრამ ვის ეკუთვნის თქვენი გული მთლიანად?`