---
title:  უდიდესი მცნება 
date: 29/08/2024
---

`წაიკითხეთ მარკ. 12:28-34. მწიგნობართან საუბრისას იესო ეუბნება მას: "შორს არ დგახარ ღვთის სასუფევლისაგან" (მუხ. 34). როგორ თვლით, ეს დადებითი შეფასება არის თუ არა? ავლენს თუ არა იგი მწიგნობრის სულიერ პრობლემას? მოიყვანეთ არგუმენტები.`

მარკოზის სახარებაში ამ მომენტამდე რელიგიურ ხელმძღვანელთა უმრავლესობა, მცირე გამონაკლისის გარდა, იესოს მიმართ მტრულად არის განწყობილი. ეს განსაკუთრებით თვალსაჩინოა იერუსალიმთან დაკავშირებით, სადაც იესო დაუპირისპირდა ხელმძღვანელებს სატაძრო მსახურების გამო. ამგვარად, ის, რომ მწიგნობარი ყურს უდგებს კამათს და აფასებს იესოს პასუხებს, მოწმობს როგორც მის სიმართლეზე, ასევე გამბედაობაზე, რელიგიური ძალაუფლების წარმომადგენლების უმრავლესობა ხომ მტრულად იყო განწყობილი იესოს მიმართ. შეიძლებოდა უბრალოდ განზე დგომა და თვალყურის დევნება, თუნდაც თანაუგრძნობდე იესოს. მაგრამ ეს ადამიანი განსხვავებულად იქცევა.

მწიგნობარი თავისი შეკითხვით ეხება რელიგიის არსს ანუ რომელი მცნება უფრო მნიშვნელოვანია. იესო პასუხობს მარტივად და გასაგებად, ციტირებს რა **შმას**, იუდაიზმში რწმენის აღმსარებლობას რჯლ. 6:4, 5-დან. იესოს სიტყვების თანახმად, უდიდესი მცნება მდგომარეობს იმაში, რომ შევიყვაროთ ღმერთი მთელი გულით, სულით, გონებითა და ძალით, ანუ ყველაფრით, რაც შეადგენს პიროვნებას. იესო მწიგნობარს უფრო მეტს პასუხობს და ასახელებს მეორე მნიშვნელოვან მცნებას და კვლავ ციტირებს ძველ აღთქმას: "შეიყვარე მოყვასი შენი, როგორც თავი შენი" (ლევ. 19:18).

ხანდახან ადამიანებს უჩნდებათ კითხვა, როგორ შეიძლება უბრძანო შეიყვაროს, როცა სიყვარული ნებაყოფლობითია. მეორე რჯულში მცნების კულტურული კონტექსტი განგვიმარტავს ამას. მცნებების ენა ნასესხებია მხარეებს შორის უძველესი მოლაპარაკებებიდან, ამიტომ სიტყვა "სიყვარული" ნიშნავს მოლაპარაკების მოთხოვნათა ერთგულ შესრულებას ანუ კეთილსინდისიერად აღსრულებას. ამგავრად, თუმცა ეს არ გამორიცხავს მხარეებს შორის ღრმა მიჯაჭულობის კონცეფციას, მეტი ყურადღება ეთმობა ქმედებებს, რომლებიც ადასტურებს ერთგულებას.

მწიგნობარი იყო მართალი, დაინახა იესოს პასუხის სიცხადე და უბრალოება და თქვა ამის შესახებ. შეგვიძლია წარმოვიდგინოთ სხვა რელიგიური ხელმძღვანელების დაბღვერილი მზერა, როცა მწიგნობარმა დაადასტურა იესოს პასუხის მართებულობა, ამის გაკეთება კი სხვას არავის უნდოდა. იესომაც მადლიერება გამოხატა მწიგნობრის წინაშე თავისი ჭეშმარიტი პასუხის გამო და უთხრა, რომ ის არ არის შორს ღვთის სასუფევლისგან. იმისთვის, რომ მწიგნობარს მოეპოვა სასუფეველი, მას უნდა ეღიარებინა, თუ ვინ არის იესო და გაჰყოლოდა მას, რწმენის გზაზე გადაედგა კიდევ ერთი ნაბიჯი. 

`როგორ უნდა ისწავლოთ ღმერთისა და თქვენი მოყვასის სიყვარული ისევე, როგორც გიყვართ საკუთარი თავი? რატომ არის, რომ ჯვრის დახმარებით შეგვიძლია გააზრებულად გავყვეთ ამ მცნებებს?`