---
title:  "რომელი ხელმწიფებით აკეთებ ამას?" 
date: 27/08/2024
---

`წაიკითხეთ მარკ. 11:27-33. რით გამოიწვიეს სამღვდელოების წარმომადგენლებმა იესო? როგორ ფიქრობთ, რატომ არ უპასუხა ქრისტემ პირდაპირ კითხვაზე, თუ რა არის მისი ძალაუფლების წყარო?`

ტაძრის განწმედის მეორე დღეს რელიგიური ლიდერები ტაძრის ეზოებში მოუწოდებენ იესოს პასუხი გასცეს, თუ რა ხელმწიფებით მოქმედებდა იგი წინა დღეს. ისინი არ ეძებენ ჭეშმარიტებას, არამედ ისწრფვიან მახეში გააბან იესო. თუ ის იტყვის, რომ მისი ძალაუფლება ღმერთისგანაა, ისინი უარყოფენ, რომ უბრალო სოფლელ დურგალს შეუძლია ჰქონდეს ასეთი ძალაუფლება. თუკი ის აღიარებს, რომ მისი ძალაუფლება კაცთაგანაა, ისინი უარყოფენ მას როგორც სულელ ადამიანს.

მაგრამ იესომ იცის მათი მოტივები, ამიტომ ამბობს, რომ უპასუხებს მათ შეკითხვას, თუკი ისინი უპასუხებენ მის შეკითხვას. იგი ეკითხება მათ, თუ ვისგან იყო იოანე ნათლისმცემლის ნათლობა: ღმერთისგან თუ კაცთანაგან. ხელმძღვანელებს ესმით, რომ თავად გაებნენ მახეში. თუკი ისინი იტყვიან, რომ ღმერთისგან, მაშინ იესო ეტყვით: "რაღატომ არ იწამეთ მისი?" თუკი ეტყვიან, რომ კაცთაგანაა, მაშინ ხალხი აღშფოთდება. საბოლოო შედეგად, ისინი ცრუობენ და ამბობენ, რომ არ იციან. ამგვარად, იესო თავს არიდებს მათ შეკითხვას.

`წაიკითხეთ მარკ. 12:1-12. რაში მდგომარეობდა ვენახის პატრონისა და მიწის მუშაკთა იგავის არსი? ამჯერად რამ გამოიწვია რელიგიური ხელმძღვანელების რისხვა?`

იესო ყვება იგავს ვენახის მეპატრონესა და მიწის მუშაკებზე, რომელთაც მან ვენახი ჩააბარა. ისტორია, რომელიც იესომ გადმოგვცა, ძალიან ჰგავს ეს. 5-ში ჩაწერილ იგავს მევენახეზე; იქ იესო ბრალს უყენებს ისრაელს ურჩობის გამო. ყველამ იცნო ეს პარალელი, განსაკუთრებით - რელიგიურმა ხელმძღვანელებმა.

ისტორია ვითარდება ყველაზე მოულოდნელი სახით: ადამიანები, რომელთაც მიენდოთ ვენახი, უარს აცხადებენ, რომ მეპატრონეს მისცენ ნაყოფი. ამის ნაცვლად ისინი ცუდად ექცევიან მის მსახურებს და კლავენ მათ. ბოლოს მეპატრონე გზავნის თავის საყვარელ ძეს, რომელსაც, როგორც ის მოელის, ისინი პატივისცემით მოეპყრობიან. მაგრამ მუშაკნი ასე არ იქცევიან. ისინი ფიქრობენ, რომ თუკი მოკლავენ ძეს, მაშინ ვენახს დაისაკუთრებენ. მათი ლოგიკის გაგება რთულია. საბოლოო შედეგად, მათ წინააღმდეგ გამოტანილი იქნება სამართლიანი განაჩენი. 

ამ ისტორიაში იესო მღვდელმსახურებს აფრთხილებს, თუ საით მიჰყავს თავიანთ გზას ისინი. ამ ჭრილში განხილული ეს იგავი იქცევა გაფრთხილებად, რომელიც სიყვარულით მიეცათ. ჯერ კიდევ არ არის გვიანი, რომ შეიცვალონ და თავი აარიდონ სამსჯავროს. ზოგიერთი მოინანიებს, შეიცვლება და მიიღებს იესოს. სხვები - არა. 