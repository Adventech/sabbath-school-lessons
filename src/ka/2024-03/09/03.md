---
title:  ლეღვის ხის დაწყევლა და ტაძრის განწმედა 
date: 26/08/2024
---

`წაიკითხეთ მარკ. 11:12-26. რა გაკვეთილი გვასწავლა იესომ გამხმარი ლეღვის ხის მაგალითზე?`

დილით, ბეთანიიდან გასულს, რომელიც იერუსალიმამდე, სულ რაღაც, 3 კილომეტრშია, იესოს მოშივდა. დაინახა რა ლეღვის ხე, მივიდა მასთან, რათა ეპოვა და მოეკრიფა ადრეული ნაყოფი. ეს ქმედება არ მიიჩნეოდა ქურდობად, რადგან, ძველი აღთქმის თანახმად, სხვის მინდორში ან ბაღში შეგეძლო მოგეწყვიტა ნაყოფი, რათა მოგეკლა შიმშილი (იხ. ლევ. 19:9; 23:22; რჯლ. 23:25). მაგრამ იესომ ვერ ნახა ზედ ნაყოფი და თქვა: "ნუღარავინ ჭამოს უკუნისამდე ნაყოფი შენი!" (მარკ. 11:14). ეს იყო ძალზე უცნაური და იესოსთვის არადამახასიათებელი, მაგრამ ის, რაც მის ქმედებას მოჰყვება, კიდევ უფრო გვაკვირვებს.

`რატომ აქვს იესოს ასეთი რეაქცია იმაზე, რაც იხილა ტაძარში? ქრისტეს სიტყვების თანახმად, რა არის ტაძრის ერთ-ერთი უმთავრესი დანიშნულება (მუხ. 17)?`

ის რაც შემდეგ მოხდა, სავარაუდოდ, მოხდა წარმართების ეზოში, სადაც ხდებოდა სამსხვერპლო ცხოველების გაყიდვა (კაიაფას მიერ დაწყებული). იესო ტაძრის ეზოდან ყრის გამყიდველებს, რათა აღადგინოს გარემო მოწიწებითი თაყვანისცემისთვის. მისი ქმედებები პირდაპირ შეურაცხყოფს მათ, ვინც პასუხისმგებელია ტაძრის სისტემაზე.

იესო აერთიანებს ორ ძველაღთქმისეულ ნაწყვეტს უწმიდური ყიდვა-გაყიდვის გასაკიცხად. იგი დაჟინებით მოითხოვს, რომ ტაძარი იყო ლოცვის სახლი ყველა ერისთვის (იხ. ეს. 56:7), მათ შორის, წარმართებისთვისაც. შემდეგ იგი ამბობს, რომ ხელმძღვანელებმა ტაძარი აქციეს ავაზაკთა ბუნაგად (იხ. იერ. 7:11). ამ საოცარი დღის დასასრულს კი იესო თავის მოწაფეებთან ერთად ტოვებს ქალაქს (იხ. მარკ. 11:19).

შემდეგ დილას, როცა ქალაქში ბრუნდებოდნენ (იხ. მარკ. 11:20-26), მოწაფეები გაოგნებული იყვნენ, როცა დაინახეს გამხმარი ლეღვის ხე. იესომ განუმარტა მათ ლეღვის ხის დაწყევლის არსი, ამით კი უჩვენა ლოცვისა და პატიების გაკვეთილი. რას ნიშნავს ეს ყოველივე?

ეს ორი ისტორია არის მეოთხე სენდვიჩისებური ისტორია მარკოზის სახარებაში. ასეთ ისტორიებში ჩნდება დრამატული ირონია, როცა პარალელური პერსონაჟები ურთიერთსაპირისპირო ქმედებებს ახორციელებენ ან ურთიერთსაპირისპირო პერსონაჟები პარალელურ ქმედებებს ახორციელებენ. ამ ისტორიაში ლეღვის ხე და ტაძარი არიან პარალელურები. იესო წყევლის ხეს, მაგრამ განწმედს ტაძარს, ამით ახდენს ურთიერთსაპირისპირო ქმედებებს. მაგრამ ირონია იმაში მდგომარეობს, რომ რელიგიური ხელმძღვანელები ახლა განიზრახავენ იესოს მოკვლას და ეს ქმედება დაასრულებს ტაძარის მსახურებას, რომელმაც აღსრულება ჰპოვა იესოში.

`რისგან უნდა გაათავისუფლოს იესომ თქვენი ცხოვრება? როგორ ხდება ეს?`