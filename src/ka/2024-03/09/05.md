---
title:  ამქვეყნიური მოვალეობანი და ზეციური შედეგები 
date: 28/08/2024
---

`წაიკითხეთ მარკ. 12:13-17. მიწიერი ძალაუფლებისა და კანონების მიმართ დამოკიდებულების რომელი პრინციპი გააჟღერა იესომ? როგორ გამოიყენება ეს პრინციპი დღეს?`

რელიგიური ხელმძღვანელები ცდილობდნენ გამოეჭირათ იესო რამეში, რასაც გამოიყენებდნენ, რათა დაედანაშაულებინათ იგი ან რომაელი მმართველის ან ხალხის წინაშე. ამ კამათში საუბარი მიდიოდა ხარკის გადახდაზე. ხარკის გადაუხდელობა შეიძლება შეფასებულიყო როგორც რომის მმართველობის წინაშე ბუნტი, ეს კი უკვე დანაშაული იყო.

იესოს პასუხი: მიეცით კეისრისა კეისარს და ღვთისა - ღმერთს, დაეხმარა მას თავი აერიდებინა სერიოზული შედეგებისგან. ეს დარიგება მორწმუნეებს ასწავლის პასუხისმგებლობას მმართველების წინაშე. "ქრისტემ განუცხადა მათ: თუკი ისინი ცხოვრობენ რომის ხელისუფლების მფარველობის ქვეშ, მათ მხარი უნდა დაუჭირონ ამ ხელისუფლებას მანამ, სანამ იგი არ ეწინააღმდეგება მათი უმაღლესი მოვალეობის აღსრულებას. ებრაელები, რა თქმა უნდა, დამორჩილდებოდნენ სახელმწიფოს კანონებს, მაგრამ, პირველ რიგში, უფლისადმი ერთგულება უნდა შეენარჩუნებინათ" (ე. უაითი, ქრისტე - წუთისოფლის იმედი, გვ. 602). 

`წაიკითხეთ მარკ. 12:18-27. რა "თავსატეხი" შესთავაზეს იესოს ამჯერად სადუკეველებმა? რაში მდგომარეობს იესოს პასუხის ძირითადი იდეა?`

ამას მოჰყვება მკვდრეთით აღდგომის საკითხი. სადუკეველები წმიდა წერილად აღიარებდნენ მხოლოდ მოსეს ხუთ წიგნს. მათ არ სწამდათ მკვდრეთით აღდგომის. სიტუაცია, რომელიც მათ აღუწერეს იესოს, სავარაუდოდ, იყო ჰიპოთეზური. მასში მოქმედებს შვიდი ძმა და ერთ-ერთი ძმის ცოლი. ლევირატული ქორწინების შესახებ მოსეს რჯულის თანახმად, ოჯახში საკუთრების შესანარჩუნებლად, როცა განსვენებული ქმარი არ ტოვებდა მემკვიდრეს, ქვრივზე უნდა ექორწინა ძმას, ხოლო ბავშვები, რომლებიც დაიბადებოდნენ ამ ქორწინებაში, კანონით, ითვლებოდნენ მკვდარი ძმის შვილებად (იხ. რჯლ. 25:5-10).

სადუკეველები დასცინიან აღდგომის შესახებ სწავლებას და მიუთითებენ იურიდიულ ნაკლზე: ვისი ცოლი იქნება დედაკაცი, რომელიც შვიდივე მამაკაცის ცოლი იყო, მკვდრეთით აღდგომის დროს. იესო მათ დასკვნებს უგულებელყოფს ორ ეტაპად, მიმართავს რა წმიდა წერილს და ღვთის ძალას. პირველ რიგში, იგი აღწერს ღვთის ძალას აღდგომაში და მიუთითებს იმაზე, რომ ზეცაში არავინ ქორწინდება. შემდეგ იცავს სწავლებას აღდგომის შესახებ და იყენებს გამ. 3:1-22, სადაც ღმერთი მიუთითებს, რომ ის არის ღმერთი აბრაამისა, ისააკისა და იაკობისა. იესო გულისხმობს, რომ ისინი აღდგებიან; ისინი ვერ დარჩებიან მკვდრებად, თუკი ღმერთი არის ღმერთი აბრაამისა, ისააკისა და იაკობისა, რომლებმაც უკვე დიდი ხანია განისვენეს.

`თქვენთვის რომ ეკითხათ: "გამოგიცდიათ თუ არა თქვენს ცხოვრებაში ღვთის ძალა?", რას უპასუხებდით და რატომ?`