---
title:  დავრდომილის განკურნება 
date: 14/07/2024
---

`წაიკითხეთ მარკ. 2:1-12. რა გახდა იმ "ზოგიერთი მწიგნობრის" აღშფოთების მიზეზი, რომლებიც დავრდომილის განკურნების მოწმენი შეიქნენ?`

მამაკაცი იყო პარალიზებული, ამიტომ ოთხმა მეგობარმა მიუყვანა იგი იესოს. მას შემდეგ, რაც მათ დაშალეს სახურავი და ჩაუშვეს იგი იესოს ფერხთით, მან დაინახა მათი რწმენა (იხ. მარკ. 2:5). როგორ შეიძლება რწმენის დანახვა? როგორც სიყვარული, ისიც ქმედებებით აშკარავდება, რაც ნათლად ჩანს ამ მეგობრების სიმტკიცეში.

პარალიზებულს სჭირდება ფიზიკური განკურნება. მაგრამ იესო ესაუბრება ცოდვების მიტევებაზე. მამაკაცს არ დასცდება არცერთი სიტყვა მთელი ამ სცენის განმავლობაში. თუმცა რელიგიის ხელმძღვანელებს აქვთ სათქმელი იესოსთან. ისინი მის სიტყვებს მიიჩნევენ ღვთის გმობად, ცილისწამებად და იმ პრეროგატივების მითვისებად, რომლებიც მხოლოდ ღმერთს ეკუთვნის. 

იესო წინ აღუდგება წინააღმდეგობას მათსავე საკუთარ ტერიტორიაზე და გამოიყენებს არგუმენტების ტიპურ რაბინურ სტილს: "მცირედან დიდისკენ". ერთი საქმეა თქვა, რომ ადამიანს ეპატია ცოდვები, მაგრამ სრულიად სხვა არის, რომ გააკეთო ისე, რომ პარალიზებული ადგეს და გაიაროს. თუკი იესოს შეუძლია შეაძლებინოს ადამიანს სიარული ღვთის ძალით, მაშინ მის მოთხოვნას ცოდვების პატიებაზე გააჩნია საფუძველი. 

`წაიკითხეთ მიქ. 6:6-8. რომელი მნიშვნელოვანი ბიბლიური ფასეულობები გამორჩათ იუდეველი სამღვდელოების ხელმძღვანელებს.` 

სამღვდელოების წარმომადგენლებს მხედველობიდან გამორჩათ ის, რასაც მართლაც ჰქონდა მნიშვნელობა რელიგიურ ცხოვრებაში: სამართლიანობა, გულმოწყალება და ღმერთის წინაშე მორჩილად სიარული. ისინი იმდენად იყვნენ შეპყრობილი ღმერთის თავიანთებური გაგების დაცვით, რომ ამან დააბრმავა ისინი და ვერ შეამჩნიეს, რომ მათ წინაშე თავად ღმერთი მოქმედებდა. არაფერი მიუთითებდა იმაზე, რომ ამ ადამიანებმა შეცვალეს თავიანთი წარმოდგენა იესოზე, მიუხედავად იმისა, რომ მან საკმარისი მტკიცებულება მისცა მათ იმისა, რომ იგი ღმერთისგან მოვიდა: არა მხოლოდ მიახვედრა, რომ მას შეუძლია მათი აზრების კითხვა (რაც უკვე ისედაც მეტყველებს, რომ იესო არ არის უბრალოდ ადამიანი), არამედ მათ თვალწინ განკურნა დავრდომილი ისე, რომ ამას ვერ უარყოფდნენ.

`როგორ უნდა გამოვიჩინოთ სიფრთხილე და თავი ავარიდოთ იმავე ხაფანგს, რომელშიც გაება ამ ადამიანთა ჯგუფი: იმდენად ვიყოთ რელიგიის ფორმებით შეპყრობილი, რომ მხედველობიდან გამოგვრჩეს ის, რაც ნამდვილად მნიშვნელოვანია ჭეშმარიტი რელიგიისთვის (იხ. იაკ. 1:27)?`