---
title:  ლევის მოწოდება და მარხვის საკითხი 
date: 15/07/2024
---

`წაიკითხეთ მარკ. 2:13-22. რა ვიცით ლევი ალფესის შესახებ მისი იესოს მოწაფედ მოწოდებამდე და მოწოდების შემდეგ?`

`რა გახდა უკმაყოფილების მიზეზი მწიგნობართა და ფარისეველთა მხრიდან, როცა ისინი ესტუმრნენ ლევის სახლს? რა გაკვეთილები შეგვიძლია მივიღოთ ამ ისტორიიდან?`

იესოს დღეებში ბაჟის ამკრეფნი იყვნენ ადგილობრივი და რომის ხელისუფლების სახელმწიფო მუშაკნი. იუდეველებს ისინი ამის გამო სძულდათ, რადგან მებაჟეები ხშირად მათ მეტს ახდევინებდნენ, ვიდრე ეს მოეთხოვებოდათ და მდიდრდებოდნენ თავიანთ თანამემამულეთა ხარჯზე. რელიგიური კანონმდებლობის ებრაული კომენტარები, "ტეხაროტის" ტრაქტატი, მიშნისა და ტოსეფტას ერთ-ერთი ქვეთავი, რომელიც ეძღვნება რიტუალური უწმიდურების ყველა სახეობის განხილვას, გვამცნობს: "თუ ხარკის ამკრეფნი სახლში შევიდნენ, [ყველაფერი, რაც სახლში იმყოფება], უწმიდური ხდება..."

ამგვარად, არ არის გასაკვირი, რომ მწიგნობრებს გაუჩნდათ შეკითხვა: "რატომ ჭამს და სვამს მებაჟეებთან და ცოდვილებთან?"

რა უპასუხა მათ იესომ? იგი არ უარყოფს ამას. ამის ნაცვლად იგი მიუთითებს იმაზე, რომ სნეულთ და არა ჯანმრთელთ სჭირდებათ მკურნალი. ამრიგად, იგი პრეტენზიას აცხადებს წოდებაზე სულიერი მკურნალისა, იმისა, ვისაც შეუძლია განკურნოს ცოდვით დაავადებული სული. და განა მკურნალი არ უნდა წავიდეს იქ, სადაც სნეულნი იმყოფებიან?

მარკ. 2:18-22-ში წამოიჭრება ახალი თემა. ეს ხუთი ისტორიიდან ცენტრალურია, რომელიც ეძღვნება რელიგიურ ხელმძღვანელებსა და იესოს შორის დაპირისპირებას. წინა ნაწილში თუ საუბარია ნადიმზე, რომელიც ლევიმ მოაწყო, აქ ეს ისტორია ვითარდება მარხვის თემის გარშემო. იგი მდგომარეობს იმ შეკითხვაში, თუ რატომ არ იცავენ იესოს მოწაფეები მარხვას მაშინ, როცა იოანე ნათლისმცემელი და ფარისეველები მარხულობენ. იესო პასუხობს იგავით, რომელშიც იგი თავის თანდასწრებას მოწაფეთა შორის ადარებს საქორწინო ნადიმს. იმარხულო ქორწილში უცნაურია, განა ასე არ არის? მაგრამ იესო ჭეშმარიტად წინასწარმეტყველებს იმ დღის შესახებ, როცა ნეფე წაერთმევათ და ამით მიუთითებს თავის სიკვდილზე. იმ დროს მოწაფეები იმარხულებენ. 

იესო აგრძელებს. მას მოჰყავს ორი მაგალითი, რომელიც ხაზს უსვამს კონტრასტს მის სწავლებასა და რელიგიური ხელმძღვანელების სწავლებას შორის - ძველ ტანსაცმელზე ახალი ქსოვილის საკერებელი და ახალი ღვინო ძველ ტიკში. ამით იესო აჩვენებს, თუ რაოდენ გაიხრწნა რჯულის მასწავლებელთა გზები. ჭეშმარიტი რელიგიაც კი შეიძლება გადაიქცეს სიბნელედ, თუკი არ გვექნება ახლო ურთიერთობა ღმერთთან. 

`ვის შეიძლება ვუმზიროთ დღეს ისე, როგორც უცქერდნენ იესოს დღეებში მებაჟეებს? როგორ შევცვალოთ ჩვენი დამოკიდებულება მათ მიმართ?`