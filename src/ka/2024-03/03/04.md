---
title:  შაბათის ბატონი  
date: 16/07/2024
---

მარკ. 2:23, 24-ში ფარისეველები ბრალს დებენ იესოს მოწაფეებს შაბათის დარღვევაში. იუდეველთა ტრადიციების თანახმად, შაბათს აკრძალული იყო მუშაობის 39 სახეობა და რასაც მოწაფეები აკეთებდნენ, ფარისეველთა აზრით, ამ სიაში შედიოდა. 

`წაიკითხეთ მარკ. 2:23-28. ამ შემთხვევაში რაში დაადანაშაულეს იესო? როგორ უპასუხა იესომ ამ ბრალდებას?`

იესო პასუხობს ისტორიით, თუ როგორ შეჭამა დავითმა წმიდა საწინაშეო პური (იხ. 1მეფ. 21:1-6). იესო ამტკიცებს, რომ თუკი დავითსა და მის ხალხს უფლება ჰქონდათ ეჭამათ საწინაშეო პური, მაშინ იესოს მოწაფეებს უფლება აქვთ მოწყვიტონ თავთავები, დაფშვნან ისინი და შეჭამონ.

იესო მიუთითებს, რომ შაბათი შეიქმნა კაცობრიობის კეთილდღეობისთვის და არა - პირიქით და რაც წარმოადგენს მისი განცხადების საფუძველს არის ის, რომ ის არის შაბათის უფალიც. 

`წაიკითხეთ მარკ. 3:1-6. ამ ისტორიაში იესოს ქმედებებისა და სიტყვების თანახმად, რას უნდა ეძღვნებოდეს შაბათი? ნიშნავს თუ არა მე-4 მუხლში წარმოთქმული იესოს სიტყვები იმას, რომ ქრისტიანს შეუძლია შაბათ დღეს აკეთოს ბევრი სასარგებლო და კეთილი საქმე სხვა ადამიანებისთვის?`

და კვლავ ებრძვიან იესოს რელიგიის ხელმძღვანელები შაბათთან დაკავშირებით (აღნიშნეთ, რომ განსხვავებული შეხედულება არ ეხება თავად შაბათ დღეს). ფარისეველებს სურთ დაადანაშაულონ იესო, რომ იგი კურნავს შაბათ დღეს. იესო თავს არ არიდებს მათთან კონფლიქტს. იგი სიკეთის კეთებას უპირისპირებს ზიანის მიყენებას, სიცოცხლის გადარჩენას - მკვლელობას. მის შეკითხვაზე პასუხი ნათელია: შაბათს სჯობს სიკეთის კეთება და სიცოცხლის გადარჩენა.

იესო კურნავს ხელგამხმარ კაცს, რაც იწვევს განრისხებას მისი მოწინააღმდეგეებისა, რომლებიც განიზრახავენ მის სიკვდილს. ამ ისტორიის ირონია ისაა, რომ ისინი, ვისაც სურდა იესოს მხილება შაბათის დარღვევაში, თავად არღვევდნენ შაბათს, როდესაც განიზრახეს მოკვლა.

`შაბათის დაცვის რა პრინციპები შეგიძლიათ აიღოთ ამ ისტორიიდან და შაბათის დაცვის რა სირთულეები გვხვდება თანამედროვე სამყაროში?`