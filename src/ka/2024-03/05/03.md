---
title:  ჩურჩული ყვირილზე უფრო ძლიერია? 
date: 29/07/2024
---

`წაიკითხეთ მარკ. 5:1-20. როგორ თვლით, რატომ გადაწყვიტა იესომ განედევნა ეშმაკეულნი ამ ადამიანისგან, თუმცა მისთვის ეს არავის უთხოვია?`

`რა გაიგეთ დიადი ბრძოლისა და იესოს ძალის შესახებ ამ საოცარი ისტორიიდან?`

თუკი ტბაზე გატარებული წინა ღამე იყო დაუვიწყარი, არც მომდევნო დილით ყოფილა გენესარელთა მხარეში ჩასვლა ნაკლებად შთამბეჭდავი. ეშმაკეულის ისტორია გულის ამაჩუყებელი დეტალებითაა გადმოცემული. მან შეწყვიტა მისთვის ჩვეული ცხოვრება, საცხოვრებლად გადავიდა სამარხებში და ეხეთქებოდა ლოდებს. "არავის შეეძლო მისი დამორჩილება" (მარკ. 5:4) და აი, იგი შეხვდა იესოს.

ადამიანი მივარდა იესოს, მოწაფეები არ არიან ნახსენები (შესაძლებელია, ისინი გაიქცნენ). როცა შეპყრობილი მიუახლოვდა იესოს, მან "თაყვანი სცა". სიტყვა "თაყვანი სცა" მოდის ბერძნული ზმნისგან პროსკიუნეო, რომელიც ჩვეულებრივ ითარგმნება როგორც "თაყვანისცემა".  როგორც ჩანს, ამ ადამიანმა გააცნობიერა, რომ იესო იყო ის, ვისაც შეეძლო მისი დახმარება. მაგრამ როცა მან გახსნა ბაგე, რათა დალაპარაკებოდა, მასში მყოფი ეშმაკები აყვირდნენ იესოს წინაშე, მან კი ეშმაკების ყვირილს მიღმა გაიგონა ამ ადამიანის ჩუმი მუდარა დასახმარებლად. როცა მათ სთხოვეს ქრისტეს შესულიყვნენ ღორების კოლტში, იესომ ნება დართო მათ ამის გასაკეთებლად. მთელი ჯოგი, დაახლოებით, ორი ათასამდე, კლდიდან გადაეშვა და დაიღუპა ზღვაში. ეს ფინანსურ ზარალად იქცა მათი მეპატრონისთვის. 

საოცარია ის, რომ ეშმაკებმა ზუსტად იცოდნენ, თუ ვინ იყო იესო, აგრეთვე იცოდნენ თავიანთი უძლურების შესახებ მის წინაშე, ამიტომ ორჯერ "შეევედრნენ" (მარკ. 5:10, 12) მას აესრულებინა მათი თხოვნა. ნათელია, რომ ისინი აღიარებდნენ მის ძალაუფლებას მათზე. 

ამ ისტორიას გააჩნია ორი უმნიშვნელოვანესი თვისება. პირველ რიგში, იგი აღსავსეა იმით, რაც ატარებს უწმიდურებას ან ცერემონიულ წაბილწვას ძველი აღთქმის კანონის შესაბამისად. სამარხები და მკვდრები იყვნენ უწმიდურნი (იხ. რიცხ. 19:11, 16). სისხლდენა ადამიანს აუწმიდურებდა (იხ. ლევ. 15). ღორები იყვნენ უწმიდურები (იხ. ლევ. 11:7). 

მეორე მხრივ, ეს იყო ბრძოლა კეთილ და ბოროტ ძალებს შორის. იესო განდევნის ეშმაკებს (იესომ გაიმარჯვა), ისინი ღუპავენ ღორებს (სატანამ გაიმარჯვა). ქალაქის მაცხოვრებლები სთხოვენ იესოს წავიდეს (სატანამ გაიმარჯვა), მაგრამ იესო აგზავნის განკურნებულ ადამიანს ქალაქში, როგორც თავის მოწმეს (იესოს საბოლოო გამარჯვება). გარკვეულწილად, ეს ადამიანი ყველაზე უცნაური კანდიდატი იყო მისიონერული მსახურებისთვის, მაგრამ მას განსაზღვრულად გააჩნდა საოცარი ისტორია, რომლის მოყოლაც შეეძლო.

`რა იმედი გვისახავს ეს ისტორია იესოს ძალის შესახებ, რომელიც საკმარისია, რათა დაგვეხმაროს ნებისმიერ მდგომარეობაში?`