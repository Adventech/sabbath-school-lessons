---
title:  ორი საოცარი განკურნება 
date: 30/07/2024
---

`წაიკითხეთ მარკ. 5:21-24. იაიროსის რომელი თვისებები გამოიყოფა განსაკუთრებით?`

სულიერი ხელმძღვანელები, ისეთები, როგორიც იყო იაიროსი, ჩვეულებისამებრ, არ მეგობრობდნენ იესოსთან (იხ. მარკ. 1:22; 3:2, 6; ლუკ. 13:14). იაიროსი სასოწარკვეთილია. ეს გამოხატულია მის ქცევაში, როცა იგი მუხლებზე ეცემა იესოს წინაშე. მისი მუდარა გასაგებია ნებისმიერი მშობლისთვის: მისი შვილი სიკვდილის პირასაა. მას სწამს, რომ იესოს შეუძლია დახმარება. იესო ხმას არ იღებს და მდუმარედ მიჰყვება მას. ისინი მიემართებიან იაიროსის სახლისკენ.

`წაიკითხეთ მარკ. 5:25-34. რა ხდება იაიროსის სახლისკენ მიმავალ გზაზე?`

ისტორია მოულოდნელად წყდება ახალი სცენით: ჩნდება დედაკაცი, რომელიც თორმეტი წელიწადი იტანჯებოდა ავადმყოფობით. ეს ისტორია არის იაიროსისა და დედაკაცის შესახებ, მეორე სენდვიჩისებური ისტორია მარკოზის სახარებაში (იხ. მარკ. 3:20-35 განხილული მე-3 გაკვეთილში). ამ ისტორიაში იესოს დასახმარებლად მიმართავს ორი ურთიერთსაპირისპიროდ მოქმედი პიროვნება: იაიროსი და დედაკაცი.

დედაკაცი შეუმჩნევლად უახლოვდება იესოს, ეხება მის ტანსაცმელს და მყისვე განიკურნება. იესო ჩერდება და სვამს კითხვას: "ვინ შეეხო ჩემს სამოსელს?" 

დედაკაცს ეშინოდა, რომ იესო განრისხდებოდა იმაზე, რაც მოხდა. მაგრამ იესოს სურდა განეკურნა არა მხოლოდ მისი სხეული, არამედ - მისი სულიც. და ეს მოხდა კიდეც. 

ახლა დავუბრუნდეთ იაიროსს (იხ. მარკ. 5:35-43). იესომ არავის მისცა უფლება შესულიყო ოთახში, სადაც გოგონა იწვა, გარდა მშობლების, პეტრეს, იაკობისა და იოანესი. იესო ამტკიცებს, რომ "არ მომკვდარა ბავშვი, სძინავს მხოლოდ". იგი გამორეკავს ყველა მომტირალს და შედის ოთახში, სადაც წევს მკვდარი გოგონა. მოჰკიდებს რა ხელს მას, ეუბნება: "ტალითა კუმი". მარკოზი ამ სიტყვებს თარგმნის არამეული ენიდან, როგორც "გოგონა, შენ გეუბნები, ადექი!" სინამდვილეში, "ტალითა" ნიშნავს "კრავს", ამგვარად ის შეიძლება ამ ოჯახში გამოიყენებოდა ბავშვის მიმართ როგორც მოსაფერებელი სიტყვა. ბრძანება ყველაფერი შეინახონ საიდუმლოდ წარმოადგენს გამოცხადების/საიდუმლოს მოტივის ნაწილს, რომელიც გასდევს მარკოზის სახარებას და მიგვითითებს, თუ ვინ არის იესო და რომ საბოლოოდ, მას არ შეუძლია დარჩეს გასაიდუმოებული. 