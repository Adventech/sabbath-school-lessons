---
title:  "ქვა ქვაზე არ დარჩება აქ" 
date: 02/09/2024
---

`წაიკითხეთ მარკ. 13:1-13. ამ ნაწყვეტში ქრისტე წინასწარმეტყველებს ტაძრის დანგრევასა და მომავლის მოვლენებს. როგორ თვლით, რატომ აქცევს იესო, უპირველეს ყოვლისა, ყურადღებას მათ შინაგან მდგომარეობას, როცა მოწაფეები ეკითხებიან აღსრულების დროზე ("გაფრთხილდით", "მიხედეთ თქვენს თავს")?`

როგორც უკვე აღვნიშნეთ, სატაძრო კომპლექსი იყო არქიტექტურული შედევრი. იოსებ ფლავიუსი აღნიშნავს, რომ კომპლექსის სამხრეთში მდებარე სამეფო კარიბჭეს ჰქონდა 162 სვეტი, რომელთაგან თითოეული იმხელა იყო, რომ სამი ხელჩაკიდული კაცი შემოავლებდა ხელს (იუდეველთა სიძველეები, 15.11.5, §§ 413-414). იესო ამბობს, რომ ეს ყველაფერი დაინგრევა. ამ საოცარ ნაგებობასთან დაკავშირებული ასეთი წინასწარმეტყველება მსმენელისთვის ჟღერდა როგორც წუთისოფლის აღსასრულის აღწერა.

"რას ფიქრობდა მშენებელთა მიერ დაწუნებული ლოდი ამ დიდებული ტაძრის დანახვაზე?! მის წინაშე მართლაც დიდებული სანახაობა გადაშლილიყო, მაგრამ მან მაინც ნაღვლიანად შენიშნა: მე ყველაფერს ვხედავ. ნაგებობა დიდებულია. თქვენ ფიქრობთ, რომ ამ კედლების დანგრევა შეუძლებელია, მაგრამ მე მომისმინეთ - დადგება დღე, როდესაც "ქვა ქვაზე არ დარჩება აქ; ყველაფერი დაინგრევა" (ე. უაითი, ქრისტე - წუთისოფლის იმედი, გვ. 627).

მოწაფეებს (პეტრეს, იაკობს, იოანესა და ანდრიას) სურდათ გაეგოთ, თუ როდის აღსრულდება იესოს მიერ მოცემული წინასწარმეტყველება (მარკ. 13:4). მათ სურთ იცოდნენ, თუ როდის მოხდება ეს ყველაფერი და რა იქნება იმის ნიშანი, რომ ამ ყველაფრის აღსრულება იწყება. 

`მიუხედავად ყველა მოსალოდნელი უბედურებისა, რატომ მოაქვს ამ წინასწარმეტყველებას მორწმუნე ადამიანისთვის კეთილი უწყებაც (იხ. 13:10, 13)?`

რაც გვაკვირვებს ის არის, რომ იესო დროის უმეტეს ნაწილს იერუსალიმის დაცემაზე კი არ ხარჯავს, არამედ თავისი მოწაფეების გაფრთხილებაზე, თუ რას უნდა ელოდონ თავიანთ მსახურებაში - ადრექრისტიანული ეკლესიების დასაწყისში (იხ. მარკ. 13:5-13). იგი აფრთხილებს, რომ მარტივი არ იქნება: მათ სდევნიან, გადასცემენ სამსჯავროს, ზოგს კი მოკლავენ კიდეც. მაგრამ, მიუხედავად ამისა, იესო მიუთითებს, რომ ჯერ კიდევ არ მოსულა დრო. ისინი არ უნდა აცდუნოს არამშვიდმა პერიოდმა. გარდა ამისა, სულიწმიდა ჩაუდებს მათ სიტყვებს, რომლებიც უნდა წარმოთქვან საჭირო დროს, მაშინაც კი, როცა მათ მიატოვებენ ოჯახები და მეგობრები.

იესოს წინასწარმეტყველების შესავალი სიტყვებიდან ვასკვნით, რომ ღვთის ხალხი არ უნდა შეაშინოს არეულობამ და განსაცდელმა. მათ უნდა იფხიზლონ, რადგან სულიწმიდა გაატარებთ მათ ყველა ამ განსაცდელს. 

`თქვენ რა განსაცდელი გადაიტანეთ მას შემდეგ, რაც გადაწყვიტეთ გაჰყოლოდით იესოს? თუკი ჯერ კიდევ არ გქონიათ განსაცდელი, ნიშნავს კი ეს იმას, რომ არ მიჰყვებით უფალს?`