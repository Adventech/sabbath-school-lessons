---
title:  კაცის ძის მოსვლა 
date: 05/09/2024
---

`წაიკითხეთ მარკ. 13:24-32. რომელი დიდებული მოვლენა არის აღწერილი ამ ნაწყვეტში?`

ეს სხვა არაფერია, თუ არა იესო ქრისტეს დიდებით დაბრუნება, რომელსაც წინ უსწრებს ნიშნები მზეზე, მთავრესა და ვარსკვლავებზე. ახალ აღთქმაში უამრავი წინასწარმეტყველებაა, რომლებიც მიგვითითებს ამ საოცარ მოვლენაზე. პავლე მოციქული მას დაწვრილებით აღწერს 1თეს. 4:13-18-ში, სადაც საუბარია მათზე, ვინც განისვენა ქრისტეში, აღდგა სიცოცხლისთვის და ზეატაცებულ იქნა გაცოცხლებულ წმიდებთან ერთად ზეცაში ქრისტესთან შესახვედრად. 1კორ. 15-ში მოციქული დაწვრილებით საუბრობს მკვდრეთით აღდგომაზე, რომელიც მოხდება ქრისტეს დაბრუნების დროს.

პეტრეც აღწერს ამ დიდებულ დღეს 2პეტრ. 3:3-13-ში, განმარტავს რა, რომ უფალი არ აყოვნებს თავის აღთქმას, მას სურს, რომ ყოველმა ადამიანმა მოინანიოს. და გამოცხადების წიგნის ბოლო ნაწილში კი არის ქრისტეს დაბრუნების ნათელი აღწერები (იხ. გამოცხ. 1:7; 6:12-17; 14:14-20; 19:11-21). ახალი აღთქმის თანმიმდევრული შესწავლა იმაში მდგომარეობს, რომ ქრისტეს დაბრუნება არის პირადი, რეალური, ხილული და ხმაურიანი მოვლენა. თითოეული იხილავს მას, როცა ის მოვა.

`რატომ მოუწოდებს იესო ასე ხშირად სიფხიზლისკენ ყველას, როცა საუბრობს თავისი დაბრუნების შესახებ (მუხ. 33, 35, 37)? პრაქტიკულ ცხოვრებაში რას ნიშნავს სიფხიზლე?`

მაგრამ რა აქვს მხედველობაში იესოს გამონათქვამებში: "ეს თაობა", "ის დღე" ან "ის ჟამი"? ეს სიტყვები მოსვენებას არ აძლევდა ბიბლიის მრავალ მკვლევარს, რადგან ნათელია, რომ ისინი, ვისაც იესო უწოდებდა თაობას და ვისაც მიმართავდა, დიდი ხნის დაღუპულნი იყვნენ.

ამ ნაწყვეტის განმარტების რამდენიმე ვარიანტი გამოითქვა. ზოგიერთი ამტკიცებს, რომ სიტყვა "თაობა" შეიძლება მიეკუთვნებოდეს ადამიანთა მოდგმას, მოცემულ შემთხვევაში, იუდეველებს. ეს ნიშნავს, იუდეველთა მოდგმა არ დაიღუპება ქრისტეს მოსვლამდე. სხვა განმარტების თანახმად, თაობაში იგულისხმებიან ადამიანები, რომლებიც დაინახავენ, რომ ყველა ნიშანი აღსრულდა, ზუსტად ისინი იცოცხლებენ ქრისტეს მოსვლამდე. 

არის კიდევ ერთი საინტერესო ინტერპრეტაცია. უნდა აღინიშნოს, რომ მარკ. 13:30-ში იესო გამოიყენებს სიტყვას "ეს" ("ეს თაობა" - ბერძნ. აუტე), ხოლო მარკ. 13:32-ში სიტყვა "იმ" (ეკეინეს) "იმ დღეზე და ჟამზე" მნიშვნელობით. მარკ. 13-ში სიტყვა "ეს" (ბერძნ. აუტე და მისი ფორმები) უფრო ხშირად გვხვდება 1-13 მუხლებში, სადაც საუბარია იერუსალიმის დანგრევაზე.

ამგავრად, სიტყვათშეთანხმება "ეს თაობა", მეტად სავარაუდოა, მიეკუთვნება I საუკუნის თაობას, რომელმაც იხილა იერუსალიმის დანგრევა, როგორც არის აღწერილი მარკ. 13:30-ში. მაგრამ მარკ. 13:32-ში საუბარია ქრისტეს მეორედ მოსვლაზე, რომელიც ჯერ კიდევ მომავალშია და იყო უფრო შორეული მოვლენა, ვიდრე I საუკუნის მოვლენები. აქედან გამომდინარე, მარკ. 13:32-ში გამოიყენება სიტყვა "იმ" პირველი საუკუნიდან უფრო შორეული მოვლენების აღსაწერად.