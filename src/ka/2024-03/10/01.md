---
title:  ჯვრისკენ მიმავალ გზაზე 
date: 31/08/2024
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>

**ძირითადი ნაწყვეტი**: მარკ. 12:41-44; მარკ. 13:1-32.

**დამატებითი მუხლები**: დან. 9:24-27; დან. 7:25; 1თეს. 4:13-18.

> <p>სამახსოვრო მუხლი:</p>
> "მაშინ იხილავენ კაცის ძეს, ღრუბლებზე მომავალს დიადი ძალით და დიდებით. მაშინ იგი წარგზავნის თავის ანგელოზებს და შეკრებენ მის რჩეულებს ოთხთავ ქართაგან, მიწის კიდიდან ცის კიდემდე" (მარკ. 13:26, 27).

ამ კვირის გაკვეთილი იწყება მოკლე ისტორიით, რომელიც ჩაწერილია მარკ. 12-ის ბოლოში, სადაც იესო დიდად აფასებს სხვისთვის შეუმჩნეველ ქმედებას ქვრივი დედაკაცისა. თუმცა გაკვეთილის ძირითადი ნაწილი ეძღვნება მარკ. 13-ს, რომელიც მათ. 24-სა და ლუკ. 21-ის პარალელებთან ერთად გვამცნობს იერუსალიმის დაცემას, ასევე წუთისოფლის აღსასრულამდე მოვლენების განვითარებას.

მარკ. ეს მე-13 თავი სრულიად გასაგებად გვამცნობს, რომ წინასწარმეტყველება იწყება იესოს დროში და მის მეორედ მოსვლამდე გრძელდება. მოცემული განმარტება წარმოადგენს წინასწრმეტყველური განმარტების ისტორიცისტულ მეთოდს, რაც ეწინააღმდეგება სხვა მეთოდებს, რომელთა თანახმად ეს წინასწარმეტყველებები ეხება ან წარსულს ან შორეულ მომავალს.

როგორც სახარების სხვა ნაწყვეტებში, ამ თავში იესო მოძღვრავს მოწაფეებს კითხვის ან გაუგებრობის საპასუხოდ. მათი კითხვები და გაუგებრობები იესოს საშუალებას აძლევს დამოძღვროს ისინი ჭეშმარიტებებში, ქრისტიანის სასიცოცხლოდ მნიშვნელოვანი ცხოვრებისა და გამოცდილებისთვის. იესო უბრალოდ კი არ წინასწარმეტყველებს მომავალს, არამედ ასწავლის თავის მოწაფეებს, თუ როგორ მოემზადონ მომავალი განსაცდელისთვის.