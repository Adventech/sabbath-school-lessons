---
title:  ორი ლეპტა 
date: 01/09/2024
---

`წაიკითხეთ მარკ. 12:41-44. რამდენი შესწირა ქვრივმა? როგორ ზომავს ღმერთი ადამიანის შენაწირს?`

იერუსალიმის ტაძარი იყო წარმოუდგენლად ლამაზი შენობა. სატაძრო მთა გადმოჰყურებდა ქალაქს. მისი მასიური ქვები, რომელთა შორის ზოგიერთი ასობით ტონას იწონიდა, დღემდე იწვევს აღფრთოვანებას. ტაძრისა და სატაძრო მთის აღდგენა და გაფართოება დაიწყო დიდი ჰეროდეს დროს, დაახლოებით, ძვ. წ. 20 წელს და გრძელდებოდა ახ. წ. 60-ან წლებამდე. 

მრავალ ადამიანს მოჰქონდა თავისი გულუხვი შესაწირავები და აწყობდნენ მათ ცამეტ საგანძურში, რომელიც განლაგებული იყო ტაძრის სიახლოვეში ქალთა ეზოში. ზუსტად აქ იჯდა იესო, როცა დაინახა, თუ როგორ მივიდა ქვრივი და ჩააგდო ორი ლეპტა. ეს შეადგენდა დინარის 1/32-ს, დღიურად დაქირავებული ადამიანის გამომუშავებულ საფასურს. აქედან გამომდინარე, ქალის შემონაწირი მეტად მცირე იყო. 

მაგრამ იესოსთვის მისი შესაწირავი მნიშვნელოვანი იყო. მრავალი მდიდარი სწირავდა სოლიდურ თანხებს, მაგრამ იესო არაფერს ამბობდა ამის შესახებ. ამ ქვრივის შესაწირავს კი იგი აღნიშნავს და ამტკიცებს, რომ მან უფრო მეტი გაიღო, ვიდრე სხვა ნებისმიერმა. როგორ? იესო ხაზს უსვამს, რომ მდიდრები სწირავდნენ თავიანთი მოჭარბებულიდან, მან კი თავის გაჭირვებაში მოიტანა ის, რაც კი ებადა. სხვებს კიდევ ბევრი რჩებოდა, მან კი გასცა ყველაფერი. ეს მის ძღვენს უძვირფასესად აქცევს, მიუხედავად იმისა, რომ ფულადი საფასური უმნიშვნელო იყო.

ეს ისტორია შეიცავს რესურსების მართვასთან დაკავშირებით უმნიშვნელოვანეს გაკვეთილს. ღვთის საქმისთვის შესაწირავები ღმერთთან ურთიერთობის განუყოფელი ნაწილია, მიუხედავად სულიერი ხელმძღვანელების ქმედებებისა. მღვდელმსახურები, რომლებიც ტაძარში აღავლენდნენ მსახურებას, კორუმპირებულები იყვნენ (კაიაფა, ანნა), მაგრამ, მიუხედავად ამისა, იესოს არ გაუუქმებია ეს პრაქტიკა. 

მართალია, ხელმძღვანელებს აკისრიათ წმიდა პასუხისმგებლობა, გამოიყენონ სახსრები ღვთის ნების შესაბამისად, მაგრამ თუკი ისინი ამას არ აკეთებენ, ღვთის საქმისთვის შემწირველი მაინც იღებს კურთხევას, როცა მოაქვს ძღვენი, როგორც იმ დედაკაცს.

როცა ხელმძღვანელები რაღაც არასათანადოს აკეთებენ და ამ მიზეზით ჩვენ ჩვენს მეათედსა და შესაწირავებს ვაკავებთ, ეს ნიშნავს, რომ შესაწირავები დაკავშირებულია მათ ქმედებებთან და არა ღმერთის წინაშე მადლიერებასთან. როგორი ლოგიკურიც არ უნდა გვეჩვენებოდეს ყოველივე, ეს არასწორი ლოგიკაა. 

`რა უნდა გვასწავლოს ამ ისტორიამ იმის შესახებ, თუ რამდენად მნიშვნელოვანია ერთგულები ვიყოთ იმაში, რასაც ვწირავთ უფლის საქმისთვის?`