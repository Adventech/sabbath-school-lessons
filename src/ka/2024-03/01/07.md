---
title:  შემდგომი გამოკვლევებისათვის 
date: 05/07/2024
---

წაიკითხეთ ე. უაითის წიგნში "ქრისტე - წუთისოფლის იმედი" თავი "ხმა მღაღადებლისა უდაბნოში" (გვ. 97-108), ხოლო წიგნში "მოციქულთა საქმეები" თავი "სახარების მქადაგებელი" (გვ. 166-176).

რა საოცარია, რომ პირველი ანგელოზის უწყება გამოცხ. 14:6, 7-დან ემთხვევა იესოს კეთილ უწყებას მარკ. 1:15-ში.

პირველ ანგელოზს მიაქვს სამყაროსთვის მარადიული სახარება უკანასკნელ დღეებში და ამზადებს ქვეყნიერებას იესოს მეორედ მოსვლისთვის. როგორც იესოს უწყება, პირველი ანგელოზის უწყებაც შეიცავს იმავე სამ ელემენტს, რომლებიც წარმოდგენილია ქვემოთ მოცემულ ცხრილში:

| მარკ. 1 | კატეგორია | გამოცხ. 14 |
|----------|-------------|-------------|
| აღსრულდა დრო (დან. 9)| დროებითი წინასწარმეტყველება | სამსჯავროს ჟამი (დან. 7,8) |
|მოახლოვდა ღვთის სასუფეველი| აღთქმის დაპირება | მარადიული სახარება|
| მოინანიეთ და იწამეთ  | მოწოდება მოწაფეობისთვის  | გეშინოდეთ, დიდება  მიაგეთ, თაყვანი ეცით |

პირველი ანგელოზის უწყება იუწყება სამსჯავროს დაწყების შესახებ ქრისტეს მეორედ მოსვლის წინ, რომელიც ნაწინასწარმეტყველებია დან. 8:14-ში 2300 საღამოსა და დილის შესახებ, რომელიც დაიწყო 1844 წელს. სამსჯავროს მოჰყვება ღვთის სასუფეველი ღვთის დევნილი ხალხისთვის (იხ. დან. 7:22). პირველი ანგელოზის მოწოდება, რომ გვეშინოდეს, დიდებას მივაგებდეთ და თაყვანს ვცემდეთ ღმერთს, არის მოწოდება მოწაფეობისთვის, რომელიც მიმართულია უკანასკნელი დღეების წუთისოფლისკენ. ამ დროს გამოცხ. 13-ის ბოროტი ძალები წარმოადგენენ ცრუ ღმერთს, რომლისაც უნდა ეშინოდეს, განადიდებდეს და თაყვანს სცემდეს "მიწის ყველა მკვიდრი". 

ზუსტად ისევე, როგორც მარკ. 1-ში იესოს უწყება მჭიდროდ არის დაკავშირებული დანიელის წინასწარმეტყველებებთან სახარების უწყების დასაწყისში, პირველი ანგელოზის უწყებაც მჭიდროდ არის დაკავშირებული დანიელის წიგნთან სამყაროს ისტორიის აღსასრულში.

**კითხვები მსჯელობისათვის:**

`1.შეადარეთ იოანე ნათლისმცემლისა და იესოს მსახურება მარკ. 1:1-13-ში. რა დასკვენის გამოტანა შეგიძლიათ იქიდან, თუ როგორ არის  ისინი წარმოდგენილი?`

`2.იფიქრეთ ნათლობის მნიშვნელობის შესახებ. წაიკითხეთ რომ. 6:1-4 და იოან. 3:1-8 და შეადარეთ ისინი მარკ. 1:9-13-ში წარმოდგენილ იესოს ნათლობას. რა პარალელებსა და განსხვავებებს ხედავთ? როგორ გეხმარებათ ეს უკეთ გააცნობიეროთ ნათლობის არსი?`

`3.შეადარეთ მარკ. 1:14, 15-ში წარმოდგენილი იესოს სახარება და პირველი ანგელოზის უწყება გამოცხ. 14:6, 7-ში და იპოვეთ მათი საერთო და განმასხვავებელი ნიშნები. როგორ გეხმარებათ ამ უწყებების გაცნობიერება უკეთ დაინახოთ თქვენი მისია დღევანდელ დღეს?`