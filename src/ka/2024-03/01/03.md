---
title: მეორე შანსი 
date: 01/07/2024
---

`წაიკითხეთ საქმე. 15:36-39. თქვენი აზრით, რატომ ისურვა ბარნაბამ კვლავ თან წაეყვანა მარკოზი? რატომ უარყო პავლემ იოანე მარკოზი?`

`ვისი მიდგომა უფრო ახლოა თქვენთვის ამ ისტორიიდან: პავლესი თუ ბარნაბასი?`

მიზეზი, რატომაც უარყო პავლემ ახალგაზრდა, მოცემულია საქმე. 15:38-ში. მარკოზი ჩამორჩა მათ და აღარ განაგრძო მსახურება. პავლეს დამოკიდებულება გასაგებია, თუმცა იგი მკაცრად იქცევა. მისიონერის ცხოვრება, განსაკუთრებით ძველ პერიოდში, იყო მკაცრი და ითხოვდა ბევრ მსხვერპლს (შეად. 2კორ. 11:23-28). პავლეს იმედი ჰქონდა თავისი თანამებრძოლი მისიონერების, რომლებიც ეხმარებოდნენ მას ამ რთულ საქმიანობაში. ამიტომ მისთვის, ვინც ასე სწრაფად განერიდა მსახურებას, ის არ იმსახურებდა ადგილს იმ მისიონერ-მებრძოლთა შორის, რომლებიც მხარდამხარ იბრძოდნენ ბოროტი ძალების წინააღმდეგ.

ბარნაბა არ ეთანხმებოდა ამას. იგი მარკოზში ხედავდა მისიონერისთვის საჭირო ყველა აუცილებელ თვისებას, ამიტომ არ სურდა მიეტოვებინა ახალგაზრდა ადამიანი. პავლესა და ბარნაბას შორის იმდენად დიდი გაუგებრობა შეიქნა იოანე მარკოზის გამო, რომ მათი გზები გაიყო. პავლემ არჩია სილა, რათა იგი გამხდარიყო მისი მეგზური, ხოლო ბარნაბამ თან წაიყვანა მარკოზი. 

საქმეების წიგნში არ არის ახსნილი, თუ რატომ გადაწყვიტა ბარნაბამ თან წაეყვანა მარკოზი. სინამდვილეში, ამ ნაწყვეტში ისინი საბოლოოდ არიან ერთად მოხსენიებულნი. მაგრამ მარკოზის შესახებ კიდევ იქნება ნათქვამი ახალ აღთქმაში.

წაიკითხეთ შემდეგი მუხლები და ამოწერეთ მარკოზის პიროვნების შესახებ დეტალები, რომლებიც აქ არის მოცემული:

`კოლ. 4:10`

`2ტიმ. 4:11`

`ფილ. 24`

`1პეტრ. 5:13`

როგორც ჩანს, მარკოზი საოცრად გარდაიქმნა. ამ მუხლებში პავლე მიგვითითებს, თუ რაოდენ ძვირფასი იყო მარკოზი მისთვის და მსახურებისთვის. პავლე მას თავის ერთ-ერთ თანამშრომელად თვლის და სურს, რომ ტიმოთემ იგი თან წამოიყვანოს. პეტრეს პირველი წერილი გვიჩვენებს, რომ პეტრეც მჭირდოდ იყო დაკავშირებული მარკოზთან. პავლესა და პეტრეს მიერ დაწერილი წიგნები, რომლებიც, სავარაუდოდ, ახ. წ. 60-ანი წლების დასაწყისში დაიწერა, დაახლოებით საქმე. 15-ის მოვლენებიდან 15-20 წლის შემდეგ, მარკოზი აშკარად შეცვლილია, მათ შორის, ბარნაბას ნდობის გამოც. 

`გაიხსენეთ შემთხვევა, როცა თქვენ ან თქვენი მეგობარი დამარცხდით და მიიღეთ მეორე შანსი. როგორ შეგცვალათ ამ გამოცდილებამ თქვენ და ისინი, ვინც გეხმარებოდნენ? როგორ შეცვალა ამ შემთხვევამ თქვენი მსახურება სხვების მიმართ?`