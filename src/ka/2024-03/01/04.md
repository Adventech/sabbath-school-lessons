---
title:  მაცნე 
date: 02/07/2024
---

`წაიკითხეთ მარკ. 1:1-8. როგორ თვლით, რატომ იწყება სახარება იოანე ნათლისმცემლის ხსენებით?`

ამ მუხლებში სამი მოქმედი პირია: იესო ქრისტე, რომლის შესახებაც ნათქვამია მარკ. 1:1-ში; მამა ღმერთი, რომელიც იგულისხმება მარკ. 1:2-ში; იოანე ნათლისმცემელი, მაცნე და მქადაგებელი, მოცემული ნაწყვეტის დასასრულს მთავარი მოქმედი პირი. 

მარკ. 1:2, 3-ში ავტორი ციტირებს ძველ აღთქმას, რათა აღწეროს ის, რაც მოხდება ამ ისტორიაში. ციტატა შედგება სამი ნაწყვეტისგან: გამ. 23:20; ეს. 40:3 და მალ. 3:1. 

`წაიკითხეთ გამ. 23:20; ეს. 40:3 და მალ. 3:1. რა არის საერთო ამ სამ მუხლში?`

`როგორ თვლით, ვინ უნდა "მოუმზადოს გზა უფალს" მისი მეორედ მოსვლის წინ?`

გამ. 23:20-ში საუბარია ანგელოზზე, რომელსაც ღმერთი გამოუგზავნის ისრაელს, რომ წინ გაუძღვეს ქანაანისკენ მიმავალ გზაზე. ეს. 40:3-ში საუბარია ღმერთის შესახებ, რომელიც იმყოფება უდაბნოში; მისი მოსვლის წინ ამზადებენ გზას. მალ. 3:1-ში საუბარია მაცნეს შესახებ, რომელიც მოვა უფლის წინ, რათა მას მოუმზადოს გზა. ყველა ეს ნაწყვეტი საუბრობს გზების შესახებ. 

ესაია წინასწარმეტყველის წიგნიდან მუხლი ბევრი რამით არის დაკავშირებული იოანე ნათლისმცემლის მსახურებასთან და ყურადღებას ამახვილებს უფლის გზებზე. მარკოზის სახარებაში უფალი იესო იმყოფება გზაში. თხრობის სწრაფად განვითარებადი სიუჟეტი ამძაფრებს ამ მოგზაურობის განცდას, მოგზაურობისა, რომელსაც მივყავართ ჯვართან და მის თავგანწირულ სიკვდილთან ჩვენი გულისთვის.

მაგრამ ბევრი რამ უნდა მოხდეს მანამ, სანამ იესოს ჯვარს აცვამენ. მოგზაურობა ჯერ ახლა იწყება და მარკოზის სახარება მოგვიყვება ყველაფრის შესახებ, რაც წინ უსწრებს ამას. 

ძველი აღთქმის ციტატის შესაბამისად, იოანე ნათლისმცემელი მარკ. 1:2, 3-ში მოგვიწოდებს მონანიებისკენ, ცოდვის მიტოვებისა და ღმერთთან დაბრუნებისკენ (იხ. მარკ. 1:4). ელია წინასწარმეტყველის მსგავსად ჩაცმული (იხ. 4მეფ. 1:8), იგი საუბრობს იმის შესახებ, თუ ვინ მოვა მის შემდეგ და ვინც მასზე უფრო ძლიერია (იხ. მარკ. 1:7, 8). იოანეს განცხადება, რომ იგი მომავალი იესოს სანდლის თასმის შეხსნის ღირსიც კი არ არის, გვიჩვენებს იმ აღმატებულ წარმოდგენას, რომელიც მას ჰქონდა იესოს შესახებ.