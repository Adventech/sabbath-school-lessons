---
title: შემდგომი გამოკვლევისთვის
date: 24/10/2025
---


წაიკითხეთ თავი "იერიქონის დაცემა" ელენ უაითის წიგნიდან "პატრიარქები და წინასწარმეტყველები" (გვ. 487-493).

როდესაც სამყაროში ღმერთის ძალაუფლების წინააღმდეგ აჯანყებამ იჩინა თავი, ღმერთს ან უნდა შეეწყვიტა იმად ყოფნა, რასაც უცვლელად და მარადიულად წარმოადგენს თავისი არსით და სამყაროს მმართველობა ერთ-ერთი თავისი მეამბოხე ქმნილებისთვის გადაეცა, ან უნდა დარჩენილიყო ყოველივე არსებულის წმიდა, მართალ, მოსიყვარულე და მოწყალე მამად. ბიბლია მეორე სურათს გვიხატავს, და ამ შემთხვევაში ბოროტ ძალებსა და მის ძლევამოსილებას შორის დაპირისპირება გარდაუვალია.

როდესაც სამყაროს ქაოსისა და ამბოხების ძალებთან დაკავშირებულმა პოლიტიკურმა თუ სოციალურ-ისტორიულმა ძალებმა ასეთივე გამომწვევი დამოკიდებულება გამოამჟღავნეს იაჰვეს მიმართ, ის ჩაერია, როგორც სამყაროს სრულუფლებიანი მეუფე. მეომარი-იაჰვეს მოტივი მაუწყებელია იმ საბოლოო გამარჯვებისა, რომელიც საბოლოოდ მოუღებს ბოლოს ბოროტსა და კეთილს შორის მიმდინარე საყოველთაო კონფლიქტს (გამოცხ. 20:8-10). მეტიც, ისრაელის ღვთაებრივი ბრძოლები არა მხოლოდ სარკის მსგავსად ირეკლავენ სამყაროში მიმდინარე ბრძოლას, არამედ იმავე ბრძოლის განუყოფელ ნაწილს შეადგენენ და ამჟამინდელი ისტორიის კონტექსტში ბოლო ჟამის ღმერთის სამსჯავროს მოასწავებენ. 

"თავის დროზე დიდი უპირატესობა მიანიჭა უფალმა მათ, როცა ამ ქვეყანაში შესვლა დაავალა. მაგრამ თავნება ისრაელიანებმა უარყვეს ეს უპირატესობა და ისიც ჩამოერთვათ… მას სულაც არ ჰქონდა განზრახული, რომ ებრაელებს დაეპყროთ ეს მიწა; მათ უნდა დაესაკუთრებინათ იგი უფლის ბრძანების ზუსტი შესრულებით" (ელენ უაითი, პატრიარქები და წინასწარმეტყველები, გვ. 392). 

შეკითხვები მსჯელობისთვის

როგორ გეხმარებათ სამყაროში მიმდინარე ბრძოლის პრეისტორია იმის უკეთ გაგებაში, თუ რატომ უბრძანა უფალმა ისრაელს ომის დაწყება?

გაკვეთილის მსვლელობისას განიხილეთ თქვენი პასუხები ორშაბათი დღის საგაკვეთილო მასალაში მოყვანილ კითხვაზე დიადი ბრძოლის რეალურობისა და იმის შესახებ, თუ როგორ აისახება ის გარესამყაროზე. როგორია ჩვენი როლი ამ ბრძოლაში და როგორ ვცდილობთ ამ როლის შესრულებას?

როგორ შეგვიძლია ჩვენს სულიერ ცხოვრებაში გამოვიყენოთ პრინციპი - "მშვიდად დავრჩეთ და დაველოდოთ, სანამ უფალი იბრძოლებს ჩვენთვის"?

ხშირად ხდება, რომ კამათის ან ეკლესიაში განხეთქილებების დროს გვინდა დავინახოთ, ვინ არის ჩვენს მხარეზე. როგორ უნდა შევცვალოთ ჩვენი დამოკიდებულება ამ საკითხისადმი იესო 5:13-15-ის ჭრილში? 



