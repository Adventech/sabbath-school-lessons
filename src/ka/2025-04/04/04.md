---
title: უფალი მეომარი
date: 21/10/2025
---


`წაიკითხეთ გამ. 2:23; გამ. 12:12,13 და გამ. 15:3-11. რას ნიშნავს ის, რომ უფალი – მეომარია?`

ეგვიპტეში ხანგრძლივი ცხოვრების პერიოდში ისრაელიანებმა დაივიწყეს მათი წინაპრების ჭეშმარიტი ღმერთი. როგორც მათი უადბნოში ხეტიალისას მომხდარმა არაერთმა შემთხვევამ გვიჩვენა, მათი ცოდნა აბრაამის, ისააკისა და იაკობის ღმერთის შესახებ დაიკარგა და მათ თავიანთ რელიგიურ წეს-ჩვეულებებს, წარმართული ჩვეულებები შეურიეს (შეადარეთ გამ. 32:1-4-ს). ეგვიპტელების უღელქვეშ მყოფებმა, მათ შეჰღაღადეს უფალს (გამ. 2:23-25), და საჭირო დროს, უფალი ჩაერია და დაიცვა ისინი. 

თუმცა გამოსვლის წიგნის პირველ 12 თავში აღწერილი დაპირისპირება იმაზე მეტი იყო, ვიდრე უბრალოდ ძალაუფლებისთვის ბრძოლა მოსესა და ფარაონს შორის. უძველესი ახლოაღმოსავლური საბრძოლო იდეოლოგიის თანახმად, ერებს შორის ომები საბოლოო ჯამში შესაბამის ღვთაებებს შორის დაპირისპირებად ითვლებოდა. გამ. 12:12-ში ნათქვამია, რომ უფალი არა მხოლოდ ფარაონს, არამედ ეგვიპტის ღმერთებსაც განიკითხავდა, იმ ძლევამოსილ ეშმაკებს (ლევ. 17:7; რჯლ. 32:17), რომლებიც ეგვიპტის დესპოტური ხელისუფლებისა და უსამართლო სოციალური სისტემის მიღმა იდგნენ. 

საბოლოო ჯამში, ღმერთს ომი აქვს ცოდვასთან და ის ამ ბრძოლას მარადიულად არ მოითმენს (ფსალმ. 23:8; გამოცხ. 19:11; 20:1-4, 14). ყველა დაცემული ანგელოზი და ყველა ის ადამიანი, რომელმაც ცალსახად და შეუქცევადად დაუკავშირა თავი ცოდვას, განადგურდება. ამის გათვალისწინებით, ბრძოლები, რომლებიც აღთქმული მიწის მკვიდრთა წინააღმდეგ ხორციელდებოდა უნდა აღვიქვათ, როგორც ადრეული სტადია იმ დაპირისპირებისა, რომელიც თავის უმღლეს მწვერვალს ჯვარზე, ხოლო დასასრულს უკანასკნელ სამსჯავროზე მიაღწევს, როდესაც ღმერთის სამართლიანობა, სიყვარული და მისი ხასიათი გამართლდება. 

ქანაანელთა სრული განადგურების კონცეფცია ბიბლიური მსოფლმხედველობის საფუძველზე უნდა გავიაზროთ, რომლის მიხედვითაც, ღმერთი მთელი სამყაროს მასშტაბის დაპირისპირებაშია ბოროტი ძალების წარმომადგენლებთან. საბოლოო ჯამში, სასწორზე ღმერთის რეპუტაცია და მისი ხასიათი დევს (რომ. 3:4; გამოცხ. 15:3). 

მას შემდეგ, რაც ადამიანის ცხოვრებაში ცოდვამ შემოაღწია, არავის არ შეუძლია ნეიტრალურ ტერიტორიაზე ყოფნა. ან ღმერთის მხარეს უნდა იყო, ან ბოროტების. ამიტომ ქანაანელთა განადგურება შეგვიძლია აღვიქვათ, როგორც უკანასკნელი სამსჯავროს მაუწყებელი მოვლენა.  

`დიად ბრძოლაში მხოლოდ ერთი მხარე შეგვიძლია ავირჩიოთ. როგორ უნდა გაიგოთ, რომელი მხარე გაქვთ არჩეული?`



