---
title: ომი ზეცაში
date: 20/10/2025
---


`იესო ნავეს ძე აცნობიერებდა, რომ ეს ბრძოლა უფრო მსხვილი დაპირისპირების ნაწილი იყო. რა ვიცით იმ დაპირისპირების შესახებ, რომელშიც თვით ღმერთი მონაწილეობდა? წაიკითხეთ გამოცხ. 12:7-9; ეს. 14:12-14; ეზეკ. 28:11-19 და დან. 10:12-14.` 

ღმერთმა სამყარო დაასახლა არსებებით, რომლებსაც თავისუფალი ნება უბოძა. ეს აუცილებელია იმისთვის, რომ სიყვარული შეეძლოთ. ყოველ არსებას შეუძლია, რომ აირჩიოს, გაჰყვება თუ არა ღმერთის ნებას. ერთ-ერთი ყველაზე ძლევამოსილი ანგელოზი, ლუციფერი, ღმერთს აუჯანყდა. მან ბევრი სხვა ანგელოზიც გადაიბირა თავის მხარეს. წინასწარმეტყველები ესაია და ეზეკიელი საუბრობენ ან დაპირისპირების შესახებ, თუმცა ზოგიერთი ბიბლიური კომენტარის ავტორი ცდილობს ეს. 14-სა და ეზეკ. 28-ს შინაარსი ბაბილონის მეფითა და ცორის მმართველით შემოფარგლონ. მაგრამ ბიბლიაში არსებობს ძალიან ნათელი მინიშნებები ტრანსცენდენტალ რეალობაზე. ბაბილონის მეფე წარმოდგენილია, როგორც ზეცაში ღმერთის ტახტთან მდგომი (ეს. 14:12,13), ხოლო ცორის მეფეზე ნათქვამია, რომ ის დამცველი ქერუბიმი იყო ედემში, ღმერთის წმიდა მთაზე (ეზეკ. 28:12-15). ამ სიტყვებიდან არაფერი არ მიესადაგება ბაბილონისა და ცორის მმართველებს. 

ასევე ვერ ვიტყვით მიწიერ მეფეებზე, რომ ისინი სრულყოფილნი იყვნენ და ფლობდნენ "სრულყოფის ბეჭედს". შესაბამისად, ეს სიმბოლოები მიუთითებს იმაზე, რაც სცილდება პირდაპირი გაგებით ბაბილონისა და ცორის სამეფოებს. 

ესაია წარმოგვიდგენს "იგავს" (ებრ. მაშალ), რომელიც უშუალო ისტორიული კონტექსტის ფარგლებს სცდება. ამ შემთხვევაში ბაბილონის მეფე ხდება აჯანყების, თვითკმარობისა და სიამაყის ცენტრი. ამგვარად ეზეკიელი განასხვავებს ერთმანეთისაგან ცორის მთავარსა (ეზეკ. 28:2) და ცორის მეფეს (ეზეკ. 28:11,12), და ცორის მთავარი, რომელიც მიწიერი სამეფოს ჩარჩოებში მოქმედებს, ზეციურ სამეფოში მოქმედი მეფის სიმბოლო ხდება. 

დან. 10:12-14-ის თანახმად, მეამბოხე ზეციერი ძალები ხელს უშლიან დედამიწაზე ღმერთის ჩანაფიქრთა განხორციელებას. ზეცასა და დედამიწას შორის ასეთი კავშირის ჭრილში ნათელი ხდება, თუ რატომ იყო ისრაელის ომები ღმერთისთვის მისაღები. ჩვენ მათში უნდა დავინახოთ მიწიერი ანარეკლი უდიდესი დაპირისპირებისა ღმერთსა და სატანას შორის, კეთილსა და ბოროტს შორის. და ყველაფერი ეს ხდება იმისთვის, რომ დაცემულ სამყაროში აღდგეს ღმერთის სამართლიანობა და სიყვარული. 

`როგორ ვხედავთ გარესამყაროსა და საკუთარ ცხოვრებაში კეთილსა და ბოროტს შორის მარადიული ბრძოლის ანარეკლს?` 



