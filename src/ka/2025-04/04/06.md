---
title: მეორე შესაძლებლობა 
date: 23/10/2025
---

`წაიკითხეთ გამ. 17:8-16 და იესო 6:15-20. რა მსგავსებებს ხედავთ ომის ამ ორ ისტორიაში?`

`რა როლი ჰქონდა ხალხს (ღმერთის ერს) თითოეულ ამ ბრძოლაში?` 

ისრაელიანთა პირველი ბრძოლა გამოსვლის შემდეგ გამ. 17-შია აღწერილი, სადაც ისინი ყამალეკისგან იცავდნენ თავს. ისრაელიანები ღმერთის ყოვლისშემძლე ძალის მოწმეები გახდნენ, რომელიც გამოვლინდა როგორც ეგვიპტელების დამარცხებაში, ისე ისრაელის გათავისუფლებაში. ჩვენ ვიხილეთ, რომ ღმერთის თავდაპირველი ჩანაფიქრი ებრაელებისთვის არ ითვალისწინებდა სხვა ერებთან ომებს (გამ. 23:28; 33:2). მაგრამ ეგვიპტიდან გათავისუფლების შემდეგ სულ მცირე ხანში  ისრაელიანებმა წუწუნი დაიწყეს (გამ. 17:3) და ღმერთის მათ შორის ყოფნაც კი დააყენეს ეჭვქვეშ. სწორედ ამ დროს მოვიდა ყამალეკი ისრაელის წინააღმდეგ საბრძოლველად. ეს შემთხვევითი არ იყო. ღმერთმა მისცა ყამალეკს ისრაელზე თავდასხმის უფლება, რათა მას კვლავ ესწავლა მისი ნდობა. 

საკუთარი პრინციპების უარყოფის გარეშე, ღმერთი ეშვება იმ დონემდე, სადაც მისი ერი იმყოფება და მუდმივად მოუწოდებს მას, რომ მიუბრუნდეს იდეალურ ჩანაფიქრს: ღვთაებრივი ჩარევის სრულ და უსიტყვო ნდობას. სინამდვილეში ომის წარმოების კანონი (რჯლ. 20) ისრაელმა მიიღო მხოლოდ უდაბნოში ორმოცწლიანი ხეტიალის შემდეგ, რომელიც ასევე მისი ურწმუნოებით იყო გამოწვეული. ახალი გარემოებები ახალ სტრატეგიებს მოითხოვდა და მხოლოდ მაშინ მოითხოვა ღმერთმა ისრაელისაგან ქანაანელთა სრული განადგურება (რჯლ. 20:16-18). 

გარდა იმისა, რომ ომი საჭიროებად იქცა ისრაელისთვის, აღმოჩნდა, რომ ის იაჰვესადმი მათი ერთგულების გამოცდაც იყო. ღმერთს არ მიუტოვებია ისინი, არამედ ნება უბოძა მისი ძალის მოწმეები გამხდარიყვნენ და მასზე სრული დამოკიდებულება გამოევლინათ. 

ისრაელიანების მონაწილეობა ქანაანის დაპყრობაში აშკარა ხდება წიგნის დასასრულს იესო ნავეს ძის მიერ გაკეთებული დასკვნიდან. აქ ნათქვამია, რომ ქანაანელები იბრძოდნენ ისრაელიანთა წინააღმდეგ (იესო 24:11). იერიქონის კედლების დაცემა ღმერთის სასწაულის შედეგი იყო, ისრაელიანები კი უნდა ჩართულიყვნენ ბრძოლაში და ქალაქის მკვიდრთა ჯიუტ წინააღმდეგობას შეჯახებოდნენ. 

ისრაელიანთა მონაწილეობა შეიარაღებულ კონფლიქტში იაჰვეს დახმარებისადმი უპირობო ნდობის გაღვივების შესაძლებლობად იქცა. მაგრამ მათ ყოველთვის ახსენებდნენ (იესო 7:12,13; 10:8), რომ ყოველი ბრძოლის შედეგი საბოლოოდ უფლის ხელშია და ერთადერთი გზა, რომლითაც მათ ბრძოლის შედეგზე გავლენის მოხდენა შეეძლოთ – უფლის აღთქმების რწმენა ან მათი უგულებელყოფაა. ეს მათი პირადი არჩევანი იყო. 