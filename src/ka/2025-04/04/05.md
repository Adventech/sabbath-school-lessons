---
title: უფალი იბრძოლებს თქვენთვის
date: 22/10/2025
---

`წაიკითხეთ გამ. 14:13,14,25. ღმერთის ჩანაფიქრის თანახმად, უნდა ებრძოლათ თუ არა ისრაელიანებს?` 

იმ კრიტიკულ მომენტში, როდესაც ისრაელი გამოუვალ მდგომარეობაში აღმოჩნდა, მოსემ უთხრა ხალხს: "ნუ გეშინიათ, დადექით და იხილავთ უფლის ხსნას, რომელსაც ის მოიმოქმედებს დღეს თქვენთვის. რადგან ეგვიპტელებს, რომლებსაც თქვენ ხედავთ დღეს, კვლავ აღარ იხილავთ უკუნისამდე. უფალი იბრძოლებს თქვენთვის, თქვენ კი დადუმდით" (გამ. 14:13,14). ბიბლიური ცნობების თანახმად ამ რეალობას ეგვიპტელებიც კი აცნობიერებდნენ: "გავერიდოთ ისრაელს, რადგან უფალი მათი გულისათვის იბრძვის ეგვიპტელების წინააღმდეგ" (გამ. 14:25). 

ღმერთის სასწაულებრივი ჩარევა უსუსური ისრაელის ცხოვრებაში, რომელიც არ ყოფილა განსწავლული საბრძოლო საქმეში, სანიმუშო ხდება. გამოსვლა ხდება სიმბოლო იმისა, თუ როგორ ეხმარება ღმერთი თავის ერს. გარდა იმისა, რომ ბრძოლას თვით იაჰვე აწარმოებს, ისრაელი აქ არც კი უნდა ჩართულიყო ბრძოლაში (გამ. 14:14). ღმერთი – მეომარი; იგი აქტიური მონაწილეა. იგი ირჩევს სტრატეგიას, განსაზღვრავს მეთოდებს და უძღვება საომარ კამპანიას. თუ იაჰვე არ დაიცავს ისრაელს, მათ გამარჯვების შანსი არ ექნებათ. 

ელენ უაითი ამას განმარტავს, როგორც იმ ფაქტის განსახიერებას, რომ ღმერთს "არ ჩაუფიქრებია, რომ მათ აღთქმული მიწა ბრძოლით აეღოთ, მათ ის უნდა მოეპოვებინათ მისი განკარგულებების უპირობო მორჩილებით" (ელენ უაითი, ჟამის ნიშნები, 2 სექტემბერი 1880 წ.). ეგვიპტიდან გამოსვლის მსგავსად, ღმერთი აქაც იბრძოლებს მათთვის, მათ ბრძოლებში. ყველაფერი, რაც მათ უნდა გაეკეთებინათ, სიმშვიდის შენარჩუნება და მისი ძლევამოსილი ჩარევის მოწმეებად ყოფნა იყო. 

ისტორია გვიჩვენებს, რომ როდესაც ისრაელი საკმარისად ენდობოდა ღმერთს, მას ბრძოლა აღარ უწევდა (იხ. 4 მეფ. 19; 2 ნეშტ. 32; იესო 37).

ღმერთის იდეალური ჩანაფიქრის თანახმად, ისრაელს არასოდეს არ უნდა დასჭირვებოდა საკუთარი თავისთვის ბრძოლა. მაგრამ ხალხის ურწმუნოების გამო გამოსვლის შემდეგ ღმერთმა ნება დართო, რომ ქანაანელებს შებრძოლებოდნენ. მათ არ სჭირდებოდათ ხმლების აღმართვა ეგვიპტელების წინააღმდეგ ეგვიპტიდან გამოსვლის დროს, და არც ქანაანელების წინააღმდეგ არ უნდა ებძოლათ (რჯლ. 7:17-19). 

`"ისრაელის ძეებს უფლის წინააღმდეგ რომ არ ეწუწუნათ, ის არასოდეს დაუშვებდა, რომ მტრები თავს დასხმოდნენ მათ" (ელენ უაითი, გადარჩენის ისტორია, გვ.134). როგორ შეუძლია წუწუნს, რომ გავლენა მოახდინოს ჩვენს ცხოვრებაზე დღეს?` 