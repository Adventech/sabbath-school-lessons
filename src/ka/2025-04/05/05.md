---
title: თავისუფალი არჩევანი
date: 29/10/2025
---

`წაიკითხეთ რჯლ. 20:10,15-18; რჯლ. 13:12-18 და იესო 10:40. რა არჩევანი მიეცათ ქანაანელებს, რომელიც სიცოცხლისა და მათი ქალაქების შენარჩუნების საშუალებას აძლევდა?` 

ებრაულ ენაში ომის დროს ერის სრული განადგურების აღსაწერად არსებობს სიტყვა ხერემ. ის ითარგმნება როგორც "აკრძალულია", "დაწყევლილია" ან "გასანადგურებლადაა განწირული". ხერემ ყველაზე ხშირად აღნიშნავს ადამიანების, ცხოველების ან საგნების საბოლოო გადაცემას ღმერთის ხელმწიფებაში, რაც ომის დროს მათ განადგურებას ნიშნავდა. მნიშვნელოვანია, რომ ხერემს, როგორც ომში ადამიანთა სრულ განადგურებას, ვიაზრებდეთ იაჰვეს ბოროტ ძალებთან ბრძოლის კონტექსტში. ამ ბრძოლაში სასწორზე მისი ხასიათი და ძალაუფლება დევს. 

ცოდვის გაჩენის მომენტიდან სამყარომ დაკარგა ნეიტრალიტეტი – ადამიანი ან ღმერთთანაა, ან მის წინააღმდეგ. ერთ გზას მარადიული სიცოცხლისკენ მიჰყავს, მეორეს – საბოლოო და მარადიული სიკვდილისკენ. 

სრული განადგურების პრაქტიკა ავლენს ღმერთის სამართლიან სამსჯავროს ცოდვასა და ბოროტებაზე. ღმერთმა თავისი სამსჯავროს ნაწილი ისრაელს, თავის რჩეულ ერს გადასცა. განადგურება ღმერთის მკაცრი მეთვალყურეობის ქვეშ მიმდინარეობდა და შეზღუდული იყო დროსა და სივრცეში. ბრძოლის ეს პერიოდი მიწის დაპყრობას მოიცავდა და უძველესი ქანაანით შემოიფარგლებოდა. 

როგორც გუშინ გავარკვიეთ, ისინი, ვინც დასაღუპავად იყვნენ განწირულნი, მუდამ ეწინააღმდეგებოდნენ ღმერთის მიზნებს და არასოდეს ინანიებდნენ. ამიტომ ღმერთის გადაწყვეტილება მათი განადგურების შესახებ სპონტანური ან ნაციონალისტური მოტივებით ნაკარნახევი არ ყოფილა. 

ისრაელსაც იგივე ემუქრებოდა იმ შემთხვევაში, თუ ქანაანელთა ცხოვრების წესს გაჰყვებოდა (შეადარეთ რჯლ. 13-ს). მიუხედავად იმისა, რომ ღვთაებრივი ომის მიმართულებები უკვე განსაზღვრული ჩანდა (ისრაელს მიწა უნდა მიეღო, ქანაანელებს კი - განადგურება), ყოველთვის არსებობდა მხარეების შეცვლის შესაძლებლობა, როგორც ეს რახაბმა, ყაქანმა და გაბაონელებმა გააკეთეს.

ადამიანები შემთხვევით არ იღებდნენ მფარველობას ან წყევლას. მათ, ვინც კურთხეული იყო იაჰვეს მიერ, შეეძლოთ დაეკარგათ ეს სტატუსი ამბოხების გამო, ხოლო მათ, ვინც წყეული იყო, შეეძლოთ შეეცვალათ საკუთარი ბედი ღმერთის მორჩილებითა და მისი ნების შესაბამისად ცხოვრებით. 

`რა სულიერი გაკვეთილების გამოტანა შეიძლება ქანაანელთა ღმერთისადმი დაუმორჩილებლობიდან და როგორ გამოვიყენოთ ისინი ცხოვრებაში?` 

`სხვა სიტყვებით, როგორია ჩვენი თავისუფალი არჩევანის შედეგები პირადად ჩვენთვის?` 