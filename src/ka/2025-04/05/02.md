---
title: ქანაანელთა ურჯულოება
date: 26/10/2025
---


`წაიკითხეთ დაბ. 15:16; ლევ. 18:24-30; რჯლ. 18:9-14. ჩამოთვალეთ ქანაანის მიწებზე დასახლებული ერების მორალური და სულიერი თვისებები.`

`წაიკითხეთ ეზრ. 9:11. ამ მუხლის თანახმად, რა გავლენის მოხდენა შეუძლიათ ადამიანებს საცხოვრებელ გარემოზე?` 

იმისათვის, რომ გავიგოთ რას გულისხმობდა ქანაანის მკვიდრი ერების ურჯულოება, იესო ნავეს ძის წიგნის ფარგლებს უნდა გავცდეთ. ამ ერების ამაზრზენი ჩვეულებები, მათ შორის, ბავშვების მსხვერპლად შეწირვა, მკითხაობა, ჯადოქრობა, ნეკრომანტია და სპირიტიზმი, გასაღებს გვაძლევს ამის ამოსახსნელად (რჯლ. 18:9-12). 

რას-შამრაში უძველესი უგარითული ტექსტების აღმოჩენა ქანაანური რელიგიისა და საზოგადოების უფრო ღრმა გაგებას გვაძლევს და აჩვენებს, რომ ძველი აღთქმის ზნეობრივი ნორმების თანახმად, ამ კულტურის დაგმობა არა მხოლოდ გასაგები, არამედ გამართლებულიც იყო. 

ქანაანელთა რელიგია ეფუძნებოდა რწმენას, რომ ბუნებრივი მოვლენები, რომლებიც ნაყოფიერებას უზრუნველყოფს, ღმერთებსა და ქალღმერთებს შორის სექსუალური ურთიერთობებიდან მომდინარეობდა. ამიტომ ისინი ღვთაების სექსუალურ აქტივობას საკუთარ ქცევასთან აკავშირებდნენ და საწესო სექსუალურ რიტუალებში ერთვებოდნენ, რათა ღმერთებიც იგივესკენ წაეხალისებინათ. ამ კონცეფციამ მიიყვანა "წმიდა" პროსტიტუციის ინსტიტუტის გაჩენამდე, სადაც როგორც მამაკაცები, ისე ქალები, მისდევდნენ საკუთარ რელიგიურ ჩვეულებებს და საწესო ორგიებში მონაწილეობდნენ. 

ერი ვერ მიაღწევს ზნეობრივი განვითარების იმაზე მაღალ დონეს, ვიდრე იმ ღმერთების დონეა, რომელსაც ის ეთაყვანება. ამიტომ გასაკვირი არაა, რომ ქანაანელთა რელიგიური რიტუალები ბავშვების მსხვერპლშეწირვასაც მოიაზრებდნენ, რაც მკაცრად იყო აკრძალული ბიბლიის მიერ. 

არქეოლოგიური აღმოჩენები ადასტურებს, რომ ქანაანელები რეგულარულად სწირავდნენ თავიანთ პირმშოებს ღმერთებს, უფრო სწორად კი დემონებს, რომლებსაც ისინი ეთაყვანებოდნენ. დიდ ჭურჭლებში (ოსუარებში) აღმოჩენილი პატარა ჩონჩხები, და ამ ჭურჭლებზე მათი საწესო აღთქმების წარწერები მოწმობს რელიგიის დაღმავალი მიმართულებისა და იმ ტანჯვის შესახებ, რომელსაც ის ბავშვებს აყენებდა.

ქანაანელთა განადგურება შემთხვევითი გადაწყვეტილება არ იყო, რომელიც ღმერთმა მას შემდეგ მიიღო, რაც მიწა ისრაელიანებს გადასცა. მათ მიცემული ჰქონდათ დრო გამოცდისა და წყალობისთვის, რომ მათ შორის მცხოვრები პატრიარქების მეშვეობით შესძლებოდათ ღმერთისა და მისი ხასიათის გაცნობა. მათ ჰქონდათ შანსი, მაგრამ დაკარგეს ის თავიანთი ამაზრზენი რიტუალების კვლავ გაგრძელებით. საბოლოოდ, უფალი იძულებული გახდა ბოლო მოეღო ამ ყველაფრისთვის. 



