---
title: მიწიდან განდევნა თუ განადგურება? 
date: 28/10/2025
---


`წაიკითხეთ გამ. 23:28-30; გამ. 33:2; რიცხვ. 33:52. როგორ ფიქრობთ, რატომ ბრძანა ღმერთმა ერების განდევნა აღთქმული მიწიდან?`

`წაიკითხეთ ასევე გამ. 34:13; რჯლ. 7:5; რჯლ. 12:2,3. რა განსაკუთრებული განკარგულება გასცა ღმერთმა იმ ადგილებთან დაკავშირებით, სადაც ქანაანის წარმართული ერები თაყვანისცემის რიტუალებს ასრულებდნენ?`

`ამ განკარგულების გათვალისწინებით, შეგიძლიათ თუ არა უკეთ გაიგოთ ამ ერების განდევნის მიზეზი?`

თავდაპირველად ღმერთს არ ჰქონია ქანაანელთა განადგურების ჩანაფიქრი, მას მხოლოდ მათთვის მიწების ჩამორთმევა სურდა. ბიბლიურ ფრაგმენტებში, რომლებიც ისრაელის დამპყრობლურ ომებს აღწერენ, ხშირად ვხვდებით სიტყვებს, რომლებიც საკუთრების ჩამორთმევაზე, განდევნაზე ან აღთქმული მიწის მკვიდრთა გაფანტვაზე მიუთითებენ. სიტყვათა სხვა ჯგუფი, რომელიც განადგურებას უკავშირდება, ხშირად გამოიყენება უსულო საგნებთან: კერპებთან და წყევლისთვის განწირულ ნივთებთან მიმართებით. წარმართული საწმიდრები და სამსხვერპლოები ქანაანური რელიგიის ცენტრალურ ნაწილს შეადგენდნენ. 

წმიდა ომი ძირითადად მიმართულია ქანაანის მანკიერი კულტურის წინააღმდეგ. ისრაელი იძულებული იყო გაენადგურებინა ყველა ის ადგილი, რომელიც მანკიერებას ავრცელებდა, რათა თავადაც მათი მიმდევარი არ გამხდარიყო. მაგრამ მათ, ვინც დაპყრობამდე ან მისი მიმდინარეობისას ღმერთის უზენაესი ხელმწიფება აღიარეს, შეეძლოთ სხვაგან გადასახლებულიყვნენ და გადარჩენილიყვნენ (ეზეკ. 2:9-14; მსაჯ. 1:24-26). მხოლოდ ისინი განადგურდნენ, ვინც გამაგრებულ ქალაქებში იმალებოდა და კვლავაც უწევდა წინააღმდეგობას ისრაელიანებთან დაკავშირებული ღმერთის ჩანაფიქრის აღსრულებას (იესო 11:19,20).  

მაგრამ თუ ქანაანის დაპყრობისას მიზანი მოსახლეობის განდევნა იყო და არა მათი განადგურება, მაშინ რატომ მოუწიათ ისრაელიანებს ამდენი ადამიანის დახოცვა?

იმ ბიბლიური მუხლების ანალიზი, რომლებიც ქანაანის დაპყრობას აღწერენ, გვიჩვენებს, რომ თავდაპირველად ისრაელიანები ქანაანის მოსახლეობის გადასახლებას ცდილობდნენ. მაგრამ ქანაანელთა უმეტესობამ, ფარაონის მსგავსად, გული გაისასტიკა და ისე შეისისხლხორცა საკუთარი კულტურა, რომ მათი კულტურის განადგურება თვით მათ განადგურებას მოიაზრებდა. 

`და თქვენს შემთხვევაში, თქვენი ხასიათის რომელი თვისებები და რომელი ჩვევები საჭიროებს განადგურებას?`



