---
title: მთავარი მშვიდობისა
date: 30/10/2025
---


`წაიკითხეთ ეს. 9:6; ეს. 60:17; ოს. 2:18; მიქ. 4:3. აჩვენეთ მოცემულ მუხლებში, რომ ღმერთის თავდაპირველი ჩანაფიქრი და მიზანი მშვიდობიანი ცხოვრება იყო.`

ამ გაკვეთილში ჩვენ ძირითადად ძველი აღთქმის ომებზე ვსაუბრობდით, რომლებშიც ღმერთი ეხმარებოდა თავის ერს. მაგრამ უნდა აღინიშნოს კიდევ ერთი მნიშვნელოვანი თემა წინასწარმეტყველური წერილებიდან – მომავალი ხედვა მშვიდობიანი მესიანური ეპოქისა. მესია წარმოდგენილია, როგორც "მთავარი მშვიდობისა" (ეს. 9:6). ის დააფუძნებს სამეფოს, რომელშიც მშვიდობა დაისადგურებს, სადაც ლომი და კრავი ერთად იბალახებენ (ეს. 11:1-8), სადაც არ იქნება ნგრევა და ტკივილი (ეს. 11:9) და სადაც მშვიდობა იბატონებს (ეს. 60:17) და იდინებს მდინარესავით (ეს. 66:12).

`წაიკითხეთ 4 მეფ. 6:16-23. როგორ გესმით ამ ისტორიიდან ღმერთის უფრო სიღრმისეული გეგმები მისი ერისა და კაცობრიობისთვის?`

განვიხილოთ ელისეს ნებით არამელთა ლაშქარის გადარჩენის ისტორია. მტრების დახოცვის ნაცვლად (4 მეფ. 6:22), ელისემ მათ აჩვენა უმაღლესი იდეალი, მშვიდობა, რომელიც ღმერთს ყოველთვის სურდა თავისი ერისთვის. საინტერესოა აღინიშნოს, რომ ელისე სრულად აცნობიერებს იმ უხილავი მხედრობის უპირატესობას, რომელსაც მტერი ალყაში ჰყავდა მოქცეული (4 მეფ. 6:17). ღმერთი ჩართულია სამყაროს მასშტაბის კონფლიქტში, რომელიც ჩვენს დედამიწასაც შეეხო და გამოსყიდვის საბოლოო მიზანი – არა მარადიული კონფლიქტი ან მტრის მარადიულად დამონება, არამედ მარადიული მშვიდობაა. ძალადობა შობს ძალადობას (მათ. 26:52), ხოლო მშვიდობა – მშვიდობას. ეს ისტორია მთავრდება მტკიცებით, რომ "მეტად აღარ შემოსულან სათარეშოდ ისრაელის ქვეყანაში არამელები" (4 მეფ. 6:23).

`დაფიქრდით, როგორ შეგვიძლია მივბაძოთ იესოს მაგალითს და გავხდეთ მშვიდობის მეგზურნი. და დღეს, კონფლიქტთან შეჯახებისას, როგორ შეგვიძლია, რომ მოვაგვაროთ და არ გავამწვავოთ ის?` 



