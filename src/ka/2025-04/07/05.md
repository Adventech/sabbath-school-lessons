---
title: წარწერები ქვებზე 
date: 12/11/2025
---

`წაიკითხეთ იესო 8:32-35. რა მნიშვნელობა აქვს ამ მუხლებში აღწერილ ქმედებას?`

`რა პრაქტიკული გ@კვეთილის გამოტანა შეგვიძლია იესო ნავეს ძის ამ ქმედებებიდან ჩვენი ცხოვრებისთვის?`

ღებალის მთა ძველი აღთქმის მხოლოდ ორ წიგნშია ნახსენები – მეორე რჯულსა და იესო ნავეს ძის წიგნში (რჯლ. 11:29; 27:4,13; იესო. 8:30,33). გერიზიმის მთასთან ერთად ეს იყო ადგილი, სადაც აღთქმის კურთხევები და წყევლა წარმოითქმებოდა. მეორე რჯულის წიგნის თანახმად, ღებალის მთაზე წყევლა უნდა წარმოთქმულიყო (რჯლ. 11:29; 27:4,13). ისრაელიანები, მღვდლების თანდასწრებით, კიდობნის აქეთ-იქიდან უნდა დამდგარიყვნენ (იესო 8:33). მათი ერთი ჯგუფი ღებალის, მეორე კი გერიზიმის მთის წინ იდგა. ასე ისინი სიმბოლურად წარმოაჩენდნენ აღთქმისადმი ორ შესაძლო დამოკიდებულებას. მსხვერპლი, რომელიც ღებალის მთაზე იწირებოდა, მიუთითებდა იესოზე, რომელმაც აღთქმის ყველა წყევლა იტვირთა, რათა ყველამ, ვინც მას ირწმუნებს, მიიღოს მისი კურთხევა (გალ. 3:13; 2 კორ. 5:21).

`რატომ იყო საჭირო ყველასათვის თვალსაჩინო ძეგლზე აღთქმის ასლის დატანა? (იესო 8:32) იხ. ასევე რჯლ. 6:12; 8:11,14; 4 მეფ. 17:38; ფსალმ. 77:7.`

ჩვენ, ადამიანები, გულმავიწყობისკენ ვართ მიდრეკილი. ჩვენ ვცდილობთ, რომ რაც შეიძლება მეტი დავალება ჩავატიოთ შეზღუდულ დროში. ჩვენთვის გარდაუვალია ყოველივე იმის დავიწყება, რაც უწინდელი სიხშირით ან ძალით აღარ მეორდება. სერობის ყოველ მსახურებაზე ჩვენ გვეძლევა განსაკუთრებული შესაძლებლობა, რომ ხელახლა მივუძღვნათ თავი უფალს და განვაახლოთ აღთქმისადმი ჩვენი მიძღვნილობა. ეს მომენტები უნდა აღვიქვათ არა მხოლოდ პირად განახლებად, არამედ როგორც შესაძლებლობად ეკლესიისთვის, რომ კვლავ დაამტკიცოს თავისი ერთგულება ღმერთისადმი. საზოგადოებაში, რომელშიც სულ უფრო მეტად ფასობს ინდივიდუალურობა, მნიშვნელოვანია გვახსოვდეს ერთობის ძალა. თანასაზოგადოება, რომელიც იზიარებს ერთსა და იმავე ღირებულებებს, მრწამსსა და მისიას, გვეხმარება სწორი გზის შენარჩუნებაში. 

`რამდენად ხშირად გვავიწყდება ყოველდღიური ცხოვრების აურზაურში ღმერთი და ვეყრდნობით მხოლოდ საკუთარ ძალებს?`

`რატომ ხდება ეს ასე მარტივად, განსაკუთრებით კი მაშინ, როდესაც ყველაფერი კარგად მიდის?` 