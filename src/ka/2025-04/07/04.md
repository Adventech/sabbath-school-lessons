---
title: სამსხვერპლო განახლების ნიშნად
date: 11/11/2025
---


`რითი ხელმძღვანელობდა იესო ნავეს ძე, როდესაც უფლის სამსხვერპლო ააგო? წაიკითხეთ იესო 8:30,31; შეადარეთ რჯლ. 11:26-30-ს და რჯლ. 27:2-10-ს.`

პატრიარქების ეპოქაში სამსხვერპლოები მათი ხეტიალისა და აღთქმული მიწის ფლობაზე მათი უფლების ამსახველი სიმბოლო იყო. ისრაელიანთა მიერ სამსხვერპლოს აგება მათი წინაპრებისათვის მიცემული აღთქმის შესრულების მოწმობა იყო. ეს ქმედება პირდაპირ შეესაბამება მოსეს მითითებებს (რჯლ. 11:26-30; 27:2-10).

იესო 8:30-35 საკვანძო მონაკვეთია ამ წიგნის თეოლოგიური გზავნილის გასაცნობიერებლად. ის სასტიკ ომს თაყვანისცემისა და აღთქმის დამტკიცების სცენასთან აკავშირებს და გვაბრუნებს წიგნის ცენტრალურ თემასთან – იესო ნავეს ძეს ისრაელი აღთქმისადმი მორჩილებაში ცხოვრებისკენ მიჰყავს (იესო. 1:7). ეს თემა წიგნის ბოლო ნაწილშიც იშლება (იესო 24).

ომისა და მიწების დაპყრობის მნიშვნელობის მიუხედავად, არსებობს კიდევ უფრო მნიშვნელოვანი რამ – ერთგულება ღმერთის რჯულის მოთხოვნებისადმი. დამპყრობლობა – მხოლოდ ერთი ნაბიჯია ისრაელთან მიმართებით ღმერთის გეგმის აღსრულებასა და მთელი კაცობრიობის აღდგენაში. თორის მცნებებისადმი ერთგულება მნიშვნელოვანი საკითხია კაცობრიობის ბედში. იესო ნავეს ძე რჯულის სიტყვებს დიდ, შეთეთრებულ ქვებზე წერს, რომლებიც განსხვავდება სამსხვერპლოს ქვებისგან (შეადარეთ რჯლ. 27:2-8). ამრიგად, ქვები, რომლებზეც, სავარაუდოდ, ათი მცნება იყო დატანილი, ცალკე ძეგლს ქმნიდნენ სამსხვერპლოს სიახლოვეს, რომელიც მუდმივად ახსენებდა ისრაელიანებს რჯულით გათვალისწინებული მათი უპირატესობებისა და ვალდებულებების შესახებ. 

იესო (იეხოშუა) ნავეს ძე ახალი აღთქმის იესოს (იეხოშუა) წინასახეა, რომლის მისიაც, სხვა ყველაფერთან ერთად, იმაში მდგომარეობდა, რომ კაცობრიობა ღმერთისადმი მორჩილებისკენ მოექცია. ამ მიზნის მსაღწევად მას ბოროტ ძალებთან დაპირისპირება მოუწია. მისი საბოლოო მიზანი ჩვენი გულისთვის აღთქმის მოთხოვნების შესრულება იყო: "რადგან ღვთის ყველა აღთქმანი მასში "ჰო" არის და მისით ითქმის "ამინი" ღვთის სადიდებლად ჩვენს მიერ" (2 კორ. 1:20).

`რომელი სულიერი პრაქტიკების განხორციელება შეგვიძლია დღეს იმავე ამოცანების შესასრულებლად, რაც უძველეს დროში სამსხვერპლოს აგებით ხდებოდა?`



