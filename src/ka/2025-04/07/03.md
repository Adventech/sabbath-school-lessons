---
title: პასექი
date: 10/11/2025
---

`წაიკითხეთ იესო 5:10. კიდევ რომელი მნიშვნელოვანი მსახურება აღასრულეს ისრაელიანებმა, აღთქმული მიწის დაპყრობის გადაუდებელი და რთული ადმოცანის მიუხედავად? (იხ. გამ. 12:6; ლევ. 23:5; რიცხვ. 28:16; რჯლ. 16:4,6)`

`როგორ ფიქრობთ, რაში მდგომარეობდა ამ მსახურების აზრი ასეთ დროს?` 

მეორე მნიშვნელოვანი ღონისძიება, რომელიც წინ უძღოდა მიწის დაპყრობას – პასექის აღნიშვნა იყო. ის თვის მეთოთხმეტე დღის საღამოს ტარდებოდა, ღმერთის მკაფიო მითითების შესაბამისად. ხაზგასმულია პასექის დაცვის სიმბოლური მნიშვნელობა: იესო ნავეს ძის წიგნის მოვლენებში გამოსვლის მოვლენები აირეკლება. პასექი მეათე წყლულის ღამის შეხსენებაა (გამ. 12), როდესაც უფლის ანგელოზმა ეგვიპტის ყველა პირმშო მოაკვდინა, ხოლო ისრაელიანები დაინდო. ამას მოსდევს ეგვიპტიდან გამოსვლა, მეწამული ზღვის გადალახვა და უდაბნოს გზა. 

მეორე თაობის ისტორია იწყება უდაბნოდან, გრძელდება იორდანეს გადალახვით, თავის თავში მოიცავს წინადაცვეთასა და პასექის აღნიშვნასაც, რასაც მიჰყავს გადამწყვეტ მომენტამდე – მოსალოდნელია უფლის კიდევ ერთი სასწაულებრივი ჩარევა ქანაანში ისრაელის მტრების წინააღმდეგ. ყველა წინმსწრებ მოვლენასთან ერთად პასექის დღესასწაული ისრაელის ცხოვრებაში ახალი ეპოქის დასაწყისს აღნიშნავს.

საპასექო კრავის სიმბოლო წარსულზეც მიუთითებდა – ისრაელიანთა გამოსყიდვაზე ეგვიპტის მონობიდან. ამასთან ერთად ის მოასწავებდა მომავალსაც, როდესაც ღვთის კრავი (იოან. 1:29, 36; 1 კორ. 5:7; 1 პეტრ. 1:18,19) ცოდვის ტყვეობიდან გამოგვისყიდის. უფლის სერობაზე, სიკვდილის წინ, იესომ პასექი საკუთარ მოსაგონრად აქცია (მათ. 26:26-29; 1 კორ. 11:23-26). 

თუმცა პასექი და უფლის სერობა კიდევ უფრო დიდებულ რეალობაზე მიგვითითებენ: გამოსყიდულთა დიდი სიმრავლე შევა ზეციერ ქანაანში. იოანე, გამოცხადების წიგნის ავტორი, ამას აღწერს, როგორც ღმერთის ტახტისკენ მიმავალი 144 000 ადამიანის გადასვლას მინის ზღვაზე, რომელიც მეწამული ზღვისა და მდინარე იორდანეს სიმბოლოა (გამოცხ. 4:6; 7:9,10). ისინი ჭეშმარიტ პასექსა და უფლის სერობას იდღესასწაულებენ კრავის საქორწინო სერობაზე, რომელზეც ძველი აღთქმა მიუთითებდა (მათ. 26:29; გამოცხ. 19:9). 

`როგორ არ დავივიწყოთ ჯვარი იმ დღეებშიც, როდესაც სერობას არ ვატარებთ?`  