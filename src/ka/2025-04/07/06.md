---
title: მისი თანდასწრების წყურვილი
date: 13/11/2025
---


`წაიკითხეთ იესო 18:1,2. რატომ შეაჩერა იესო ნავეს ძემ მიწის განაწილების პროცესი?` 

მას შემდეგ, რაც ორი უმსხვილესი ტომისა და მენაშეს ტომის ნაწილმა იორდანეს დასავლეთ ნაწილში მიიღო ტერიტორია, ამ მუხლებში ნათქვამია, რომ მთელი ერი შილოში შეიკრიბა. იქ მიწა შვიდმა სხვა ტომმა დაინაწილა. 

საწმიდრის ("ღმერთის კარვის") აგება ნიშანია იმ აღთქმის შესრულებისა, რომლის თანახმადაც ღმერთი საკუთარ ერს შორის დაივანებს (გამ. 25:8; ლევ. 26:11,12). ეს მოვლენა წიგნის ცენტრალურ თემას აცხადებს – ღმერთმა მიწის მოპოვება ისრაელიანთა შორის ყოფნით გახადა შესაძლებელი, და ის კურთხევის უშრეტ წყაროდ იქცევა არა მხოლოდ ისრაელის, არამედ მთელი დედამიწისთვის (დაბ. 12:3). ღმერთის თაყვანისცემას ცენტრალური ადგილი უჭირავს და თავისი მნიშვნელობით აღემატება კიდეც მიწების დაპყრობასა და დანაწილებას. საწმიდარს, ხოლო შემდეგ უკვე ტაძარს მუდამ უნდა შეეხსენებინა ადამიანებისთვის ღმერთის თანდასწრება და აღთქმით გათვალისწინებული მათი ვალდებულებები. 

`წაიკითხეთ ებრ. 9:11,12 და ებრ. 10:19-23. რა შეგვიძლია ვისწავლოთ იესო ნავეს ძისგან, როდესაც არ გვაქვს მიწიერი ტაძარი, რომელშიც ღმერთი ფიზიკურად დაივანებდა?` 

საწმიდრის გამოჩენაში უჩვეულო არაფერი ყოფილა, ამ თემამ ხომ უკვე გაიჟღერა იესო ნავეს ძის წიგნში, როდესაც აღთქმის კიდობანზე იყო საუბარი. კიდობანი წმიდათა-წმიდის მთავარი ელემენტი იყო და წიგნის პირველი ორი ნაწილი – იორდანეს გადალახვა და მიწის დაპყრობა – სწორედ მას ეძღვნება. ახლა, როდესაც საწმიდარი გასანაწილებელი მიწის შუაგულში აღიმართა, იესო ნავეს ძე ხაზს უსვამს, რომ ისრაელის მთელი ცხოვრება საწმიდართან, იაჰვეს მიწიერ სავანესთან იყო დაკავშირებული.

ჩვენთვის, ქრისტიანებისთვის, რომლებიც ჭეშმარიტი გამოსყიდვის დღის ეპოქაში ვცხოვრობთ (რომლის წინასახე ძველ აღთქმაში იომ-კიპური იყო), კიდევ უფრო მნიშვნელოვანია, რომ ზეციერ საწმიდარს მივაჯაჭვოთ ჩვენი ყურადღება. ჩვენ ვაგრძელებთ ბრძოლას თანამედროვე (ან პოსტმოდერნისტულ) გოლიათებთან, რომლებიც საფრთხეს უქმნიან ჩვენს რწმენას, იმედსა და სულიერ მემკვიდრეობას. რაკი მუდამ ვეყრდნობით ქრისტეს ღვაწლს ჯვარსა და ზეციერ საწმიდარში, შეგვიძლია რწმენით ვუმზიროთ მომავალს, იმ დროს, როდესაც ღმერთი კვლავ დაივანებს თავის ხალხში, მაგრამ ამჯერად სამუდამოდ (შეადარეთ გამოცხ. 21:3).

