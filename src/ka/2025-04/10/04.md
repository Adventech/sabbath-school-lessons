---
title: იესო ნავეს ძე (ტიპი)
date: 02/12/2025
---


`რა პარალელების გავლება შეგვიძლია მოსეს და იესო ნავეს ძის ცხოვრებასა და მსახურებას შორის? იხ. გამ. 3:1,2; იესო 1:1-3; რიცხვ. 13:1,2; იესო 2:1; გამ. 3:5; იესო 5:15.` 

ამ კვარტლის პირველ გაკვეთილში ჩვენ შევიტყეთ, რომ იესო ნავეს ძე – ახალი მოსეა. ის იმეორებს ეგვიპტიდან გამოსვლის საკვანძო მომენტებს, მაგრამ უკვე ისრაელიანთა მეორე თაობისთვის. მოსეს მსგავსად, იესომაც თავისი დანიშნულება უფალთან პირადი შეხვედრისას შეიტყო. მათი ხელმძღვანელობის ქვეშ ისრაელის დიდება შიშს ჰგვრიდა სხვა ერებს. მოსემ ისრაელიანები მეწამულ ზღვაზე გადაიყვანა, იესო ნავეს ძემ კი – იორდანეს მდინარეზე. ორივეს ჰქონდა გაცხადებული წინადაცვეთის აუცილებლობა და პასექის დღესასწაულის მნიშვნელობა. მანანა მოსეს დროს მოევლინა ისრაელს ზეციდან, იესო ნავეს ძის დღეებში კი შეწყდა. ორივე მათგანმა მიიღო ფეხზე გახდის ბრძანება. ორივეს გაწვდილი ხელი ისრაელის გამარჯვების ნიშნად იქცა. მოსემ გასცა მითითებები მიწის დაყოფისა და თავშესაფარი ქალაქების შენებასთან დაკავშირებით. იესო ნავეს ძემ შეასრულა ეს მითითებები. მსახურების დასასრულს, ორივე მათგანმა გამოსათხოვარი სიტყვით მიმართა ხალხს და განაახლა აღთქმა.

`გამოიკვლიეთ რჯლ. 18:18 და საქმ. 3:22-26. ვინ ასრულებს მოსეს წინასწარმეტყველებას მისი მსგავსი წინასწარმეტყველის შესახებ?`

`როგორ ჯდება ამ სურათში იესო ნავეს ძე?`

იესო ნავეს ძის ცხოვრებამ ნაწილობრივ შეასხა ხორცი მოსეს წინასწარმეტყველებას (რჯლ. 18:15,18), მაგრამ არა სრული გაგებით. ამ წინასწარმეტყველების საბოლოო აღსრულება მხოლოდ მესიის მოსვლასთან ერთად მოხდება. იესო ახლოს იცნობდა მამას (იოან. 1:14,18); ის იყო ჭეშმარიტება, და ერთგულად უცხადებდა ღმერთს სამყაროს (ლუკ. 10:22; იოან. 14:6; მათ. 22:16). ღმერთმა ნამდვილად ჩაუდო თავისი სიტყვები ბაგეში (იოან. 14:24). ამრიგად, მოსეს და იესო ნავეს ძის ცხოვრება მომავალი მესიის, იესო ქრისტეს წინასახეა (ტიპი). 

`რამდენად მნიშვნელოვანია იესო თქვენი სულიერი გზისთვის?`

`რატომ უნდა იყოს მისი პიროვნება და მისი მსხვერპლი თქვენი ქრისტიანული გამოცდილების საფუძველი?` 



