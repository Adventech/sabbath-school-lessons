---
title: იესო ნავეს ძე და ჩვენ
date: 04/12/2025
---


`იესო ნავეს ძე, როგორც ტიპი (წინასახე) გამოდის იესო ქრისტეს მსახურების ჩარჩოებიდან და აღსრულებას ჰპოვებს ეკლესიის, ქრისტეს სხეულის ცხოვრებაში. როგორ ასახავს მისი მეთაურობით ჩატარებული ისრაელის ომები ეკლესიის სულიერ ბრძოლას?`

`რაში მდგომარეობს მათ შორის სხვაობა? იხ. 1 ტიმ. 1:18; ეფეს. 6:10-12.`

ახალი აღთქმის ავტორები აღიარებენ იესო ნავეს ძის ტიპოლოგიის ეკლეზიოლოგიურ (ეკლესიურ) აღსრულებას. ქრისტეს სხეულის, ეკლესიის წევრები ჩართული არიან სულიერ ბრძოლაში ბოროტების ძალებთან, და ამის მიუხედავად რჩებიან ღვთის მადლის სიმშვიდეში (ებრ. 4:9-11) და საკუთარი სულიერი მემკვიდრეობის კურთხევაში.

`წაიკითხეთ 1 პეტრ. 1:4; კოლ. 3:24; გამოცხ. 21:1. რას გვეუბნება მოცემული მუხლები იესო ნავეს ძის ტიპოლოგიის საბოლოო აღსრულების შესახებ?`

იესო ნავეს ძის ტიპოლოგიის საბოლოო და სრული აღსრულება იესო ქრისტეს მეორედ მოსვლის დროს მოხდება (აპოკალიპტური/ესქატოლოგიური ასპექტი).

იესო ნავეს ძის ცხოვრებაში ისე ზუსტად ირეკლებოდა ღმერთის ხასიათი, რომ ზოგიერთი მისი ასპექტი წინასწარმეტყველურად შეიქნა და მესიის ღვაწლსა და პიროვნებაზე მიანიშნებდა. ჩვენთვის მესია უკვე მოვიდა, ამიტომ მის მსახურებას წინასწარი აღწერა აღარ სჭირდება. მაგრამ ჩვენ შესაძლებლობა გვაქვს, რომ ავირეკლოთ მისი ხასიათი – დიდება, რომლის განაწილებაც სურდა ქრისტეს თავისი მოწაფეებისთვის (იოან. 17:22) და რომელიც ჩვენთვისაც ხელმისაწვდომია, თუკი ვიფიქრებთ და ვიმსჯელებთ მის ხასიათზე(2 კორ. 3:18). რაც უფრო მეტს ვფიქრობთ იესოზე, მით უფრო ნათლად ვხედავთ მისი ხასიათის სილამაზეს. სწორედ ეს არის ჩვენი ყოველდღიურად ქრისტესთან ერთად სიარულის არსი. ამიტომ არის ასეთი მნიშვნელოვანი, რომ ყოველდღე მივმართავდეთ ღმერთის სიტყვას და ვმსჯელობდეთ იესოს ცხოვრებაზე, მის ხასიათსა და სწავლებაზე. მისი განჭვრეტით ჩვენ ნამდვილად ვიცვლებით. 

`იესო ნავეს ძემ (ტიპი – იესო ქრისტეს წინასახე) ჰკითხა ისრაელიანებს: "რაღას აყოვნებთ, რატომ არ მოდიხართ ამ ქვეყნის დასამკვიდრებლად, უფალმა, თქვენი მამების ღმერთმა, რომ მოგცათ?" (იესო 18:3). როგორ დასვამდა ამ შეკითხვას იესო (იესო ნავეს ძის ანტიტიპი) დღეს?` 



