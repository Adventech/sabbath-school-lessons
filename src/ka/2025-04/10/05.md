---
title: ჭეშმარიტი იესო (ანტიტიპი)
date: 03/12/2025
---


იესო ნავეს ძის ისტორია ტიპლოგიის ჭრილში უნდა განიხილებოდეს. ომები, რომლებსაც იესო ნავეს ძე აწარმოებდა, ის ისტორიული მოვლენები იყო, რომლებსაც ისრაელის ისტორიის მნიშვნელოვანი ნაწილი ეკავა. ამ ომების მიზანი ისრაელიანების აღთქმულ მიწაზე დასახლება იყო, სადაც მშვიდად შეძლებდნენ საკუთარი მემკვიდრეობით სარგებლობას და ახალი საზოგადოების ჩამოყალიბებას, რომელიც ღმერთის რჯულის პრინციპებზე დაყრდნობით იარსებებდა.

 შემდგომში, ძველი აღთქმის ავტორები, ისეთები, როგორც ესაია, მესიის საქმიანობას აღწერდნენ, როგორც განაწილებას თავისი ერისთვის, რომ "დაუმკვიდრო აოხრებული სამკვიდროები" (ეს. 49:8), და გამოიყენებენ იმავე ტერმინოლოგიას, რომელიც ასე ხშირად გვხვდება იესო ნავეს ძის წიგნში. რადგან იესო ნავეს ძის ამოცანა მიწის განაწილება იყო ისრაელიანთა შორის, მესიაც, რომელიც წარმოდგენილია, როგორც ახალი იესო ნავეს ძე, სულიერ მემკვიდრეობას უნიშნავს ახალ ისრაელს.

`წაიკითხეთ ებრ. 4:8-11. როგორ აჩვენებს ახალი აღთქმა, რომ იესო ნავეს ძე, ახალი მოსე, იესო ქრისტეს წინასახეა?` 

ახალი აღთქმის ავტორები ხშირად ადარებდნენ იესო ქრისტეს მსახურებას იესო ნავეს ძის საქმიანობას. როგორც იესო ნავეს ძემ დაიწყო ქანაანის დაპყრობა უდაბნოში ორმოცწლიანი ხეტიალის შემდეგ, ისე იესო ქრისტემაც თავისი მიწიერი მსახურება უდაბნოში გატარებული ორმოცი დღის შემდეგ დაიწყო (მათ. 4:1-11; ლუკ. 4:1-13). თავისი ზეციერი მსახურების აღსრულებასაც იესო დედამიწაზე გატარებული ორმოცი დღის შემდეგ შეუდგა (საქმ. 1:3,9-11; ებრ. 1:2).

იესოს ნათლობის შემდეგ მდინარე იორდანეში (მის მიერ "იორდანეს გადალახვის" შემდეგ (მათ. 3:13-17; მარკ. 1:9-11)) სახარების ავტორებს ფსალმ. 2:7 და ეს. 42:1 მოჰყავთ. ეს სტროფები აღებულია მესიანური ფსალმუნიდან და იაჰვეს ტანჯული მსახურის სიმღერიდან (მათ. 3:17; მარკ. 1:11; ლუკ. 3:22). შესაბამისად, ნათლობის მეშვეობით იესო წარმოდგენილია, როგორც ღვთაებრივი მეომარი, რომელიც თავისი ერთგულებითა და მორჩილებით, სიკვდილამდე მორჩილებითაც კი, გაუძღვება იაჰვეს ომებს ბოროტების ძალთა წინააღმდეგ. მისმა ცხოვრებამ და ჯვარზე სიკვდილმა სატანა განდევნა და სულიერი სიმშვიდე მიანიჭა მის ხალხს, და გამოსყიდულებს მემკვიდრეობა დაუტოვა (ეფეს. 4:8; 1:4; 6:15).

`რას ნიშნავს "სიმშვიდე" იმის კონტექსტში, რაც ქრისტემ გააკეთა ჩვენთვის?`

`როგორ შეგვიძლია ვიყოთ დარწმუნებული, რომ იესომ ჩვენთვის დაამარცხა სატანა?` 



