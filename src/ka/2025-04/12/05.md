---
title: უფლის რისხვა 
date: 17/12/2025
---


`როგორ უნდა განვმარტოთ ღმერთის რისხვისა და დამსჯელი მართლმსაჯულების ამსახველი მუხლები იესო ნავეს ძის წიგნსა (იესო 23:15,16) და წმიდა წერილის სხვა ნაწილებში?`

ისრაელს უკვე გამოუცდია უფლის რისხვა უდაბნოში ხეტიალისას (რიცხვ. 11:33; 12:9) და აღთქმულ მიწაზეც (იესო 7:1). ადამიანები მას შემდეგ აცნბოიერებდნენ შედეგებს, რაც აღთქმას დაარღვევდნენ. ეს მუხლები – იესო ნავეს ძის მწვავე რიტორიკის კულმინაციაა. საზარელია იმის მოსმენა, რომ უფალი გაანადგურებს ისრაელს, რადგან იგივე სიტყვა ქანაანელებთან მიმართებითაც იყო გამოყენებული. წყევლაც ისეთივე სიზუსტით განხორციელდებოდა, როგორითაც აღთქმა ისრაელის კურთხევის შესახებ, ისრაელიანთა მხრიდან აღთქმის უარყოფის შემთავევაში (ლევ. 26; რჯლ. 28). მიწის ჩამორთმევისა და ქანაანელთა განდევნის ჭრილში ეს მუხლები კიდევ ერთხელ გვაჩვენებენ, რომ საბოლოო ჯამში იაჰვე არის მთელი დედამიწის მსაჯული. იგი ომს უცხადებს ცოდვას, სადაც არ უნდა ვლინდებოდეს ის. ისრაელი არ განწმედილა და არ მიუღია განსაკუთრებული დამსახურებები წმიდა ომში მონაწილეობისთვის. იგივე მოხდება წარმართი ერების შემთხვევაშიც, როდესაც ისინი რჩეულ ერზე სამსჯავროს იარაღად იქცევიან.

ისრაელს ჰქონდა თავისუფალი არჩევანი, რომ წარსულის დიადი მიღწევები მომავალში იმედის თვალით ყურების საფუძველი გამხდარიყო. 

ერთი შეხედვით, ბიბლიური სწავლება ღმერთის რისხვის შესახებ შეუთავსებელი ჩანს იმ მტკიცებასთან, რომ ღმერთი სიყვარულია (იოან. 3:16; იოან. 4:8). თუმცა სწორედ ღმერთის რისხვის ჭრილში ხდება სწავლება ღმერთის სიყვარულის შესახებ მეტად აქტუალური. პირველ რიგში, ბიბლია ღმერთს წარმოაჩენს, როგორც მოსიყვარულეს და სულგრძელს, რომელიც მზადაა მოგვიტევოს (გამ. 34:6; მიქ. 7:18). მაგრამ ცოდვის პირობებში უფლის რისხვა – მისი წმიდა და მართებული დამოკიდებულებაა ცოდვის მიმართ. მისი რისხვა არასდროს არ წარმოადგენს ემოციურ, შურისმგებლურ, არაპროგნოზირებად ან გადაჭარბებულ რეაქციას. ახალი აღთქმა ასწავლის, რომ ქრისტე ცოდვად იქცა ჩვენი გულისთვის (2 კორ. 5:21), და მისი სიკვდილის მეშვეობით ღმერთს შევურიგდით (რომ. 5:10). ვინც ირწმუნებს მას, არ შესვამს ღმერთის რისხვის თასს (იოან. 3:36; ეფეს. 2:3; 1 თეს. 1:10). ღმერთის რისხვა მას სამყაროს სამართლიან მსაჯულად და სამართლიანობის დამცველად წარმოაჩენს (ფსალმ. 7:11; 49:6; 2 ტიმ. 4:8).



