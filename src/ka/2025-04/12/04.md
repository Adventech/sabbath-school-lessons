---
title: მკაფიო საზღვრები
date: 16/12/2025
---


იმავე სიტყვების გამოყენებით, რომლებიც წიგნის დასაწყისში შეგვხვდა (იესო 1:7,8), იესო ნავეს ძე ამბობს, რომ ისრაელის ამოცანა სამხედრო ხასიათის არ არის. ის სულიერია და დაკავშირებულია ღმერთის ნების შესრულებასთან, რომელიც თორაშია გაცხადებული.

`როგორ ფიქრობთ, რატომ დაიჭირა იესო ნავეს ძემ ასეთი ხისტი პოზიცია ისრაელის გარშემომყოფ ერებთან ურთიერთობის საკითხთან დაკავშირებით? იხ. იესო 23:6-8, 12, 13.`

ისრაელის წინაშე არსებული საფრთხე სხვა ერების მხრიდან მტრული დამოკიდებულება კი არა,  მათთან მეგობრობაა. შესაძლოა, მათი იარაღი ისრაელისთვის მნიშვნელოვან გამოწვევას არ წარმოადგენდეს, მაგრამ მათი იდეოლოგია და ღირებულებები შეიძლება ნებისმიერ სამხედრო ძალაზე უფრო საშიში აღმოჩნდეს. იესო ნავეს ძე ერის ლიდერების ყურადღებას მნიშვნელოვან ფაქტზე ამახვილებს: კონფლიქტი, რომელშიც ისინი შევიდნენ, უპირველეს ყოვლისა, სულიერი ხასიათისაა. ამიტომ, ისრაელმა თავისი თვითმყოფადობა უნდა შეინარჩუნოს.

ნებისმიერი ღმერთის სახელის წარმოთქმის, მისით დაფიცების, მისი მსახურების ან მისი თაყვანისცემის აკრძალვა კერპთაყვანისმცემლობასთანაა დაკავშირებული. უძველეს ახლო აღმოსავლეთში ღმერთის ან ქალღმერთის სახელი მის თანდასწრებასა და ძალაუფლებას განასახიერებდა. უცხო ღმერთების მოხმობა ან მათი სახელების ხსენება ყოველდღიურ მისალმებასა თუ საქმიან გარიგებებში ამ ღმერთების ძალაუფლების აღიარებას ნიშნავდა და ისრაელიანებს გასაჭირის პერიოდში მათდამი მიმართვისკენ უბიძგებდა (შეადარეთ მსაჯ. 2:1-3, 11-13).

ქანაანელებთან შერეული ქორწინება საფრთხეს უქმნიდა ისრაელის სულიერ სიწმიდეს. იესო ნავეს ძემ ისრაელიანებს გაფრთხილება არა რასობრივი ან ეთნიკური სიწმინდის გამო, არამედ კერპთაყვანისმცემლობისგან თავის არიდების მიზნით მისცა, რომელსაც სულიერი დაცემა შეეძლო გამოეწვია. სოლომონის ისტორია ნათლად აჩვენებს ასეთი კავშირების სავალალო შედეგებს (3 მეფ. 3:1; 11:1-8). ახალ აღთქმაში ქრისტიანებს აფრთხილებენ ურწმუნოებთან ქორწინებების შესახებ (2 კორ. 6:14). მაგრამ თუ წყვილი უკვე დაქორწინებულია, პავლე ურჩევს, რომ არ დაშორდნენ, არამედ იცხოვრონ ქრისტიანული ცხოვრებით და ილტვოდნენ ურწმუნო მეუღლის უფალთან მიყვანისკენ (1 კორ. 7:12-16).

`იესო ნავეს ძის გაფრთხილება წამოაყენებს მნიშვნელოვან საკითხს იმასთან დაკავშირებით, თუ როგორ უნდა ააწყონ ქრისტიანებმა ურთიერთობა "წუთისოფელთან". როგორ ვიპოვოთ ბალანსი საზოგადოებასთან ურთიერთობასა და საკუთარი სულიერი თვითმყოფადობის შენარჩუნებას შორის?` 

