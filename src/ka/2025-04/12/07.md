---
title: შემდგომი გამოკვლევისთვის
date: 19/12/2025
---


წაიკითხეთ თავი "იესო ნავეს ძის უკანასკნელი სიტყვები" ელენ უაითის წიგნიდან "პატრიარქები და წინასწარმეტყველები" (გვ. 521,522).

"ბევრს ატყუებს სატანა თავისი ე.წ. უტყუარი თეორიებით, თითქოს უფლის თავისი ხალხისადმი სიყვარული იმდენად დიდია, რომ ყოველგვარ ცოდვას მიუტევებს მას; უმტკიცებს, რომ უფლის მრისხანე სიტყვა არასოდეს ასრულდება ზუსტად, თუმცა გარკვეულ როლს თამაშობს ღმერთის სულიერ ხელმწიფებაში. მაგრამ თავის შექმნილ არსებებთან ურთიერთობაში სიმართლის პრინციპებით ხელმძღვანელობს უფალი, ცოდვის ჭეშმარიტ სახეს გვიჩვენებს და გვიმტკიცებს, რომ დანაშაულს ტანჯვისა და სიკვდილისაკენ მივყავართ. ყოველგვარი პირობის გარეშე ცოდვათა მიტევება არასოდეს არსებულა და არც იარსებებს. ამდაგვარი მიტევება შელახავდა უფლის მცნებების ღირსებას, რომელიც ღვთიური მმართველობის ძირითადი საფუძველია. ეს საშინელება იქნებოდა სხვა, წმიდა სამყაროებისათვის. ღმერთი ყოველთვის ცოდვის შედეგზე მიგვითითებდა და, თუკი ეს გაფრთხილებები სიცრუეა, როგორღა აღსრულდება მისი აღთქმანი? ასეთი „სიკეთე" უბრალო სისუსტეა და არა ჭეშმარიტი სიკეთე და სამართლიანობა. 

სიცოცხლეს ღმერთი გვაძლევს. მისი კანონები თავიდანვე მართალი ცხოვრებისაკენ მოგვიწოდებდა. ცოდვამ კი დაარღვია უფლის წესრიგი და წუთისოფელში ქაოსი შემოიტანა. სანამ ცოდვა არსებობს, ტანჯვა და სიკვდილიც იარსებებს. და ერთადერთი იმედი ადამიანისათვის, თავიდან აიცილოს ცოდვის საშინელი შედეგი, არის ის ჭეშმარიტება, რომ მაცხოვარმა თავად იტვირთა ჩვენი ცოდვების საზღაური ჩვენივე გადარჩენისათვის" (ელენ უაითი, პატრიარქები და წინასწარმეტყველები. გვ. 522).

შეკითხვები მსჯელობისთვის:

გაიხსენეთ მომენტები, როდესაც ღმერთს თავისი ერთგულება გამოუვლენია თქვენს ცხოვრებაში. შეგიძლიათ ჩამოთვალოთ ისინი? როგორ რეაგირებთ, როდესაც ვითარება ისე არ ეწყობა, როგორც ელოდით ან ლოცულობდით, ან როდესაც ღმერთი არ პასუხობს თქვენს ლოცვებს?

იმსჯელეთ ბიბლიურ სწავლებაზე ღმერთის რისხვის შესახებ. როგორ ისაუბრებდით უფლის რისხვის, როგორც კეთილი უწყების შესახებ?

რა პრინციპები შეგიძლიათ აითვისოთ ამ გაკვეთილიდან ურწმუნო ადამიანებთან ურთიერთობასთან დაკავშირებით? როგორ უნდა შეინარჩუნოთ ბალანსი თქვენს შეხედულებებსა და პრაქტიკაზე დაფუძნებული მკაფიო საზღვრების დადგენასა და ადამიანებთან ურთიერთობას შორის, მათ კეთილდღეობაზე ზრუნვისა და მსახურების მიზნით? 

რა გიშლით ხელს, რომ სრულად მიუძღვნათ თავი უფალს?



