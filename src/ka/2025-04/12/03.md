---
title: ზრუნვის კანონი
date: 15/12/2025
---


ამ ნაწილის დასასრულს (იესო 21:43-45) საუბარია შესრულებულ პირობაზე – მორჩილებაზე. წარმატება თავისთავადად არ უნდა აღიქმებოდეს; ის ყოველთვის ღმერთის მითითებების შესრულებასთანაა დაკავშირებული. ღმერთის ისრაელისადმი ერთგულების დადასტურების გარდა (ნეემ. 9:8), მიწის დანაწილება ასევე ხსნის შესაძლებლობებს მომავალი განვითარებისთვის, რომელიც ისრაელის ქმედებებზეა დამოკიდებული. შეძლებს თუ არა ხალხი მიღწეულის შენარჩუნებას?

`წაიკითხეთ იესო ნავეს ძის მიმართვის შესავალი სიტყვები (იესო 23:1-5). რომელ ძირითად მომენტებს უსვამს ის ხაზს?` 

იესო ნავეს ძე მიმართავს თავის აუდიტორიას, ადამიანებს, რომლებსაც ღმერთის მიერ დაკისრებული მისიის შესრულება ელით წინ. იგი ხაზს უსვამს, რომ უკვე ხანდაზმულია. ამბობს, რომ მიწის დაპყრობა უფლის წყალობით გახდა შესაძლებელი, რომელიც ისრაელიანებისთვის იბრძოდა. მიუხედავად იმისა, რომ ისრაელიანებს ეგვიპტიდან გამოსვლის შემდეგ საკუთარი ღალატისა და ურწმუნოების გამო ბრძოლა მოუწიათ, მათ გამარჯვება არა სამხედრო ძლიერების, არამედ ღმერთის დახმარების წყალობით მოიპოვეს.

ღმერთმა ისრაელი მტრებისგან გაათავისუფლა, მაგრამ ჯერ კიდევ რჩებოდნენ ერები, რომელთა განდევნაც მოუწევდათ. გამარჯვება ისრაელისთვის საბოლოო რეალობა არ არის, მაგრამ ნდობისა და ერთულების გამომჟღავნების შემთხვევაში, ყოველთვის არსებობს ღმერთის დახმარების მიღების შესაძლებლობა. 

`წაიკითხეთ იესო 23:10; კოლ. 2:15; 2 კორ. 10:3-5; ეფეს. 6:11-18. რაში მდგომარეობს პარალელი იესო ნავეს ძეს ხელმძღვანელობის ქვეშ მყოფი ისრაელიანების მიერ ქანაანის დაპყრობასა და იმას შორის, თუ როგორ შეუძლიათ დღევანდელ ქრისტიანებს, რომ იცხოვრონ გამარჯვების მომტანი სულიერი ცხოვრებით?`

ისრაელიანების გამარჯვებები არ შეიძლება მათ საკუთარ ძალასა და სტრატეგიას მივაწეროთ. ანალოგიურად, ცოდვასა და ცდუნებაზე სულიერი გამარჯვება იესო ქრისტეს მსხვერპლისა და აღდგომის მეშვეობით მოვიპოვეთ, მაგრამ გამარჯვების მომტანი ცხოვრებისთვის ღმერთის ხალხი დღესაც მუდმივად უნდა ეყრდნობოდეს სულიწმიდის სულიერ საჭურველს.

`ჩვენ მრავლად გვაქვს მოცემული საოცარი აღთქმები. მაშ, რატომ ვნებდებით ჯერ კიდევ ცოდვას?` 



