---
title: ღმერთს "მიეკარით"
date: 18/12/2025
---


ერთადერთი გზა, რომლითაც ისრაელს კერპთაყვანისმცემლობის ცდუნებისა და ღმერთის რისხვის თავიდან აცილება შეეძლო იყო არა მუდმივი შეხსენება იმისა, თუ რა ეკრძალებოდა აღთქმის თანახმად, არამედ უფლისადმი შეგნებული და თანმიმდევრული ერთგულების ჩამოყალიბება. იგივე ზმნა, უფალზე "მიკრობა" (იხ. რჯლ. 4:4) გამოიყენება ცოლსა და ქმარს შორის საქორწინო კავშირის (დაბ. 2:24), და რუთის ნაყომისადმი ერთგულების აღსანიშნავადაც (რუთ. 1:14). მნიშვნელოვანია აღინიშნოს, რომ იესო ნავეს ძის შეფასებით, ასეთი ერთგულება ისრაელს, როგორც ერს, "ამ დღემდე" ახასიათებდა. სამწუხაროდ, მსგავსი მტკიცება ისრაელის ისტორიის შემდგომი ეტაპებისთვის ვეღარ იქნება სამართლიანი, რაზეც ნაღვლიანად მოწმობს მსაჯულთა წიგნი (მსაჯ. 2:2, 7, 11; მსაჯ. 3:7,12; მსაჯ. 4:1 და ა.შ.).

`იესო ნავეს ძე მოუწოდებს ისრაელს, რომ შეიყვაროს უფალი ღმერთი თავისი (იესო 23:11; შეადარეთ რჯლ. 6:5-ს). სიყვარულის თავს მოხვევა არ შეიძლება. როგორ განვმართოთ გამოთქმა "ეცადეთ გიყვარდეთ"?`

`როგორ განვახორციელოთ ეს მოწოდება ცხოვრებაში?` 

აღთქმის კურთხევებით განუწყვეტლივ სარგებლობისთვის ისრაელს ღმერთის ერთგულების შენარჩუნება მართებდა. ძველებრაულად ეს ასე ჟღერს: "ძალიან ფრთხილი იყავი სიყვარულში, საკუთარი სულის გულისთვის". სიტყვა აჰავა ("სიყვარული") ადამიანური მიჯაჭვულობების ფართო სპექტრს მოიცავს: მეგობრულ სიყვარულს, სექსუალურ სიახლოვეს, დედობრივ სინაზეს, რომანტიკულ სიყვარულს და ღმერთისადმი ერთგულებას. თუ ღმერთისადმი სიყვარულს შეგნებულ ვალდებულებად და ერთგულებად აღვიქვამთ, მაშინ მის განსაზღვრებას მისი ჭეშმარიტი ბუნების დაკარგვის გარეშე შევძლებთ (შეადარეთ იოან. 13:34). ღმერთს ყოველთვის უნდოდა, რომ მისი მცნებებისადმი მორჩილება მასთან პირადი ურთიერთობებიდან ამოზრდილიყო (გამ. 19:4: "მოგიყვანეთ ჩემთან"; რჯლ. 6:5; შეადარეთ მათ 22:37-ს), რომლებიც დაფუძნებულია იმ უდიდეს წყალობასა და სიყვარულზე, ისრაელიანთა მიმართ რომ გამოიჩინა. 

ღვთაებრივი მცნება ღმერთის შეყვარების შესახებ აჩვენებს ღმერთსა და ადამიანს შორის ურთიერთობის არსს. ღმერთს სურს ახლო და პირადი ურთიერთობა ყველასთან დაამყაროს, ვინც მის სიყვარულს გამოეხმაურება. მისი სიყვარული ყველა ადამიანის მიმართ უსაზღვრო და ყოვლისმომცველია და ეს ჩვენი მხრიდან ნებაყოფლობითი და საპასუხო სიყვარულის საფუძველი ხდება.

`წაიკითხეთ იოან. 13:34, იაონ. 15:17 და 1 იოან. 3:11; შეადარეთ ლევ. 19:18-ს. იესომ თავის მოწაფეებს ახალი მცნება მისცა. რა თვალსაზრისით იყო ის ერთდროულად ახალი და ძველი?` 



