---
title: წარსულით შეპყრობილები
date: 09/12/2025
---


`ისევ წაიკითხეთ იესო 22:13-15, მაგრამ ამჯერად რიცხვ. 25-ის გადმოსახედიდან. რატომ აირჩიეს ისრაელიანებმა ფინხასი იმ დელეგაციის მეთაურად, რომელიც ორ ნახევარ ტომს გაუგზავნეს?`

დამოუკიდებლობის შესახებ ჭორების უყოყმანოდ დაჯერებამდე, ცხრა-ნახევარი ტომი, რომელსაც ორჯერ ეწოდა „ისრაელის ძეები", დელეგაციას აგზავნის სამსხვერპლოს დანიშნულების გასარკვევად. ამ დელეგაციაში შედიოდა ფინხასი, მღვდელმთავარ ელეაზარის ძე, რომელიც მამის სიკვდილის შემდეგ მისი მემკვიდრე უნდა გამხდარიყო (იესო 24:33). ფინხასი უკვე იყო ცნობილი როგორც მღვდელი, რომელმაც შეაჩერა ისრაელში გაჩენილი აურზაური ბაყალ-ფეღორის მოვლენების დროს (იხ. რიცხვ. 25).

"და იხილა ფინხასმა, აარონ მღვდლის ძის ელეაზარის ძემ, და ადგა თემის შუაგულიდან და აიღო შუბი ხელში. და მიჰყვა ისრაელის ძის კვალს მის საწოლში და გააპო ორივე შუბით, ისრაელის ძე და ის ქალი - მუცელზე. და შეწყდა მუსვრა ისრაელის ძეთა" (რიცხვ. 25:7,8).

უდავოა, რომ ფინხასს თავისი გავლენები ჰქონდა. წარგზავნილი დელეგაციის სხვა წევრები იორდანეს დასავლეთით დასახლებული ცხრა-ნახევარი ტომის წარმომადგენლები იყვნენ, რომელთაგან თითოეული საგვარეულოს მეთაური (სიტყვასიტყვით, "მამის სახლის მეთაური") იყო ისრაელში. 

დელეგაციამ დასავლეთ სანაპიროზე მცხოვრებ ტომებს მკრეხელობასა და აჯანყებაში დასდო ბრალი. მათ გამოიყენეს ოფიციალური ფორმულა "ასე ამბობს", მაგრამ ახლა უფალი კი არ ამბობდა, არამედ "უფლის მთელი თემი" (იესო 22:16). ბრალდება იმაში მდგომარეობდა, რომ ისრაელმა დანაშაული და ღალატი ჩაიდინა და აჯანყება მოაწყო. ტერმინ "ღალატის" აღსანიშნავად იგივე ებრაული სიტყვა გამოიყენება, რომლითაც ყაქანის ცოდვა იყო აღწერილი (იესო 7:1) და რომელიც რამდენჯერმა გვხვდება მოსეს ხუთწიგნეულში (მაგ., ლევ. 5:15; ლევ. 6:2; რიცხვ. 5:6,12). ყაქანისა და ბაყალ-ფეღორის მაგალითები პრეცედენტებია: ერთი – ღალატის, მეორე – აჯანყების. ცხრა-ნახევარ ტომს ეშინოდა, რომ უკანონო სამსხვერპლოს აშენება განდგომილებას, კერპთაყვანისმცემლობასა და უზნეობას გამოიწვევდა, რაც უფლის რისხვას მოაწევდა მთელ ისრაელის ხალხს.

`ყოველი ჩვენგანის წარსულში არის უარყოფითი გამოცდილება, რომელიც ზეგავლენას ახდენს ჩვენს დამოკიდებულებაზე მსგავსი ვითარებებისადმი მომავალში. როგორ გვაძლევს ღვთის კურთხევები იმედს, რომ ჩვენი წარსული შეცდომები არ განსაზღვრავს, თუ როგორ მოვეპყრობით სხვებს აწმყოში?`



