---
title: მიძღვნა
date: 07/12/2025
---


`წაიკითხეთ იესო 22:1-8. რას გვეუბნება ეს მუხლები რეუბენის, გადისა და მენაშეს ნახევარი ტომის მიძღვნილობაზე?`

იესო ნავეს ძე ადასტურებს, რომ იორდანეს გადაღმა ტომებმა სრულად შეასრულეს მისი და მოსეს მიერ დაკისრებული ვალდებულებები. ეს მათი ერთგულებისა და ისრაელის საერთო საქმისთვის გაღებული მსხვერპლის მოწმობაა. ისინი "მრავალი დღეების მანძილზე" იბრძოდნენ თავიანთ ძმებთან ერთად, რაც სინამდვილეში 6-7 წელიწადს ნიშნავდა (შეადარეთ იესო 11:18; 14:10; რჯლ. 2:14). მათი ცოლები და შვილები შინ დარჩნენ, იორდანეს აღმოსავლეთით, მათ კი გადაწყვიტეს, რომ დაჭრისა და სიკვდილის საშიშროების მიუხედავად, ერთგულად იბრძოლებდნენ თავიანთი ძმების გვერდით. 

ეს მუხლები ირიბად უსვამს ხაზს ერისა და მთელი დედამიწის ერთობის მნიშვნელობას. ამასთან ერთად, ისინი საფუძველს უქმნიან მომდევნო ისტორიას, რომელიც საბოლოო ჯამში ერთობას ეძღვნება. შეძლებენ თუ არა ისრაელის ტომები ერთობის შენარჩუნებას მდინარე იორდანეს მიუხედავად, რომელიც მათ შორის გამყოფად მოედინება? მისცემენ თუ არა გეოგრაფიულ ფაქტორებს იმის საშუალებას, რომ კვალი დაამჩნიოს მათ ეროვნულ თვითმყოფადობას, თუ ერთიანი ღმერთისადმი მათი საერთო თაყვანისცემა შეინარჩუნებს მათ, როგორც თეოკრატიული მმართველობის ქვეშ მყოფ, ერთიან, ძლიერ, ღმერთის რჩეულ ერს? 

იესო ნავეს ძე განმარტავს, რომ გასაღები ასეთი ერთგულებისთვის არა ადამიანის, არამედ ღმერთისადმი მსახურებაა, რომელმაც ისრაელიანებს მისია დააკისრა. 

ამავე პრინციპს ვხვდებით ახალ აღთქმაშიც. პავლე მოციქულმა მოუწოდა ქრისტიანებს თავიანთი მსახურების ისე შესრულებისკენ, თითქოს ღმერთისთვის შრომობენ და არა მხოლოდ ადამიანებისთვის (იხ. ეფეს. 6:7; კოლ. 3:23; 1 თეს. 2:4). განა არსებობს იმაზე დიდი მოწოდება, ვიდრე სამყაროს შემოქმედისთვის შრომაა?

ჩვენ ხშირად ვაწყდებით ყოველდღიურ ცხოვრებაში პრობლემებსა და სირთულეებს, რომლებმაც ადვილად შეიძლება სასოწარკვეთილებამდე მიგვიყვანონ და ბრძოლის გაგრძელების სურვილი დაგვაკარგვინონ. ამის გაკეთება ზოგჯერ ძალიან მარტივია! მაგრამ ჩვენ შეგვიძლია დასახმარებლად უფლის ძალას მოვუხმოთ, რადგან ის ჩვენს გვერდით ყოფნას და ჩვენთვის ძალების მონიჭებას გვპირდება იმისთვის, რის გაკეთებასაც გვთხოვს. თუ გვემახსოვრება უმაღლესი მოწოდება, შევძლებთ, რომ ჩვენი ცხოვრების თანმდევი ყველა გარდაუვალი განსაცდელის მიუხედავად განვაგრძოთ წინსვლა. 

`იესო 22:5,6-ში ნათქვამია, რომ იესო ნავეს ძემ შინისკენ მიმავალ ტომებს მიმართა და მოუწოდა, რომ უფლის ერთგულება შეენარჩუნებინათ, შემდეგ კი აკურთხა ისინი. როგორ შეიცვლებოდა ჩვენი ურთიერთობები ეკლესიაში, თუ უფრო მეტს ვილოცებდით ერთმანეთისთვის?`



