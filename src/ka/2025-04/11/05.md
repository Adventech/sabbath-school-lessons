---
title: თვინიერი პასუხი
date: 10/12/2025
---

`წაიკითხეთ იესო 22:21-29, იგავ. 15:1-ის ჭრილში. რა შეგვიძლია ვისწავლოთ იორდანეს დასავლეთ სანაპიროზე მცხოვრების ტომების პასუხიდან?`

ბრალდებულთა ისეთივე მტკიცე და ძლიერი პასუხი, როგორიც თავად ბრალდება იყო, მთელი ამ თავის ცენტრალურ ნაწილად იქცევა, როგორც შინაარსობრივად, ისე სტრუქტურულად. ამ მომენტამდე ბრალდებულები ბრალდებებს არ პასუხობდნენ, უბრალოდ მშვიდად უსმენდნენ მათ. ბრალდებების სერიოზულობის გათვალისწინებით, მათი მოთმინება აღფრთოვანებას იმსახურებს. მათ საქციელში ვლინდებოდა იგავის ჭეშმარიტი მნიშვნელობა: "ტკბილი პასუხი მიაქცევს გულისწყრომას, შეურაცხმყოფელი სიტყვა კი აღაგზნებს რისხვას" (იგავ. 15:2)

დაცვის სიტყვის პირველი წინადადება – ისრაელის ღმერთის სახელების წყებაა: ელ, ელოჰიმ, იაჰვე (იესო 22:22). მათ ეს ფრაზა ორჯერ გაიმეორეს და სადღესასწაულო ფიცად აქციეს ის. მათ სურდათ გაექარწყლებინათ ეჭვები და ცრუ ბრალდებები, რომლებიც ისრაელში სამოქალაქო ომის საფრთხეს წარმოადგენდა. ბრალდებულები დარწმუნებულები არიან, რომ ღმერთს ძალიან კარგად ესმის ეს სიტუაცია და იმედოვნებენ, რომ დელეგაციაც იმავე დასკვნამდე მივა. ორნახევარი ტომი აღიარებს თავის პასუხისმგებლობას უფლის წინაშე და სთხოვს მას, დასაჯოს ისინი, თუკი მართლაც დამნაშავეები არიან (შეადარეთ რჯლ. 18:19; 1 მეფ. 20:16).

ამას მოჰყვება საკვირველი აღიარება, რომელიც, ერთის მხრივ, ადასტურებს ბრალდების უსაფუძვლობას (სამსხვერპლო მხოლოდ მსხვერპლშეწირვის ადგილი ვერ იქნება), ხოლო მეორე მხრივ, ავლენს მათ ნამდვილ მოტივაციას. ისინი არ განდგომიან ღმერთს, არამედ ისრაელისგან ჩამოშორების ეშინოდათ. ამრიგად, სამსხვერპლოს აგება არ ყოფილა განდგომილების დასტური. პირიქით, ისინი უფლის შიშით მოქმედებდნენ, ისევე როგორც მათი ძმები იორდანეს დასავლეთ მხარეს. ისრაელის ერთიანობა ეფუძნება არა გეოგრაფიას ან მემკვიდრეობის მოცულობას, არამედ სულიერ მიძღვნილობას ღმერთისადმი.

დასავლეთ სანაპიროს ტომების გულწრფელი სიხარული მაშინ ვლინდება, როდესაც მათი ძმების უდანაშაულობა დადასტურდა. იმის ნაცვლად, რომ თავი დამარცხებულებად ეგრძნოთ, ისინი ხარობენ, რომ ეჭვები მცდარი აღმოჩნდა. მათ სამოქალაქო ომი თავიდან აირიდეს და ერის მთლიანობაც შეინარჩუნეს. 

`თქვენ როგორ უმკლავდებით ცრუ ბრალდებებს? გაგვიზიარეთ თქვენი პრინციპები. შთაგონებისთვის მიმართეთ ფსალმ. 36:3-6, 34, 37.`