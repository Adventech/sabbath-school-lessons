---
title: კონფლიქტის გადაწყვეტა
date: 11/12/2025
---


`წაიკითხეთ იესო 22:30-34. როგორ გვასწავლის ეს შემთხვევა კონფლიქტების გადაჭრას და ეკლესიის ერთიანობის შენარჩუნებას? (შეადარეთ ფსალმ. 132; იოან. 17:20-23; 1 პეტრ. 3:8,9).`

იესო ნავეს ძის წიგნის 22-ე თავში მოთხრობილ ისტორიაში არის ურთიერთობის რამდენიმე მნიშვნელოვანი პრინციპი, რომლის გამოყენებაც შეგვიძლია ყოველდღიურ ცხოვრებაში: ოჯახში, ეკლესიასა და საზოგადოებაში. 

 როდესაც საქმე ცუდად მიდის ან გეჩვენებათ, რომ ასეა, სჯობს ისაუბროთ ამაზე, ვიდრე უგულებელყოთ თქვენი შეშფოთება და დაელოდოთ ემოციების აფეთქებას. მნიშვნელოვანია, რომ ღმერთის ხალხი არ დარჩეს გულგრილი წარმოქმნილი პრობლემების წინაშე. იორდანეს გადაღმა ტომებს რომ ადრევე გაეცხადებინათ სამსხვერპლოს აშენების განზრახვა, ბევრი სირთულის თავიდან აცილება გახდებოდა შესაძლებელი.

მაშინაც კი, თუ დარწმუნებული ხართ თქვენს შეხედულებებში, ნუ იჩქარებთ დასკვნების გამოტანას. იორდანეს დასავლეთ სანაპიროზე მცხოვრებმა ტომებმა სწრაფად დაიჯერეს ჭორები და გადაწყვიტეს, რომ აღმოსავლეთ სანაპიროს მაცხოვრებლები უკვე განუდგნენ რწმენას. 

იმსჯელეთ რეალურ ან სავარაუდო პრობლემებზე, სანამ საკუთარი დასკვნების საფუძველზე დაიწყებთ მოქმედებას. 

მზად იყავით, რომ ერთობის მისაღწევად მსხვერპლი გაიღოთ. იორდანეს დასავლეთ სანაპიროზე მცხოვრები ტომები მზად იყვნენ თავიანთი მიწების ნაწილი დაეთმოთ, რათა სხვა ტომები მიეღოთ. ეს გადაწყვეტილება იმ შიშით იყო ნაკარნახევი, რომ მათი სხვა ტომებისგან დაშორებული ადგილმდებარეობა შეიძლებოდა სავარაუდო განდგომილების მიზეზი გამხდარიყო. 

როდესაც ბრალს გდებენ, სამართლიანი იქნება ეს ბრალდება თუ არა, მშვიდად და გაგებით უპასუხეთ. ეს მიდგომა კონფლიქტის თავიდან აცილებაში დაგეხმარებათ. ბრალდებებზე შემხვედრი პრეტენზიებით პასუხი კიდევ უფრო მეტ დაძაბულობას იწვევს. ეცადეთ, ჯერ თქვენ გაუგოთ, სანამ სხვებისგან მოითხოვთ გაგებას.

იხარეთ და მადლობა შესწირეთ ღმერთს მშვიდობის აღდგენისთვის. საოცარია იმის ხილვა, რომ ისრაელის საზოგადოების ძირითადმა ნაწილმა ნამდვილი სიხარული განიცადა, როდესაც ორ-ნახევარი ტომის ნამდვილი მოტივაცია შეიტყო. საკუთარი მსჯელობის სიმცდარის აღიარებით მათ სიბრძნე გამოიჩინეს.

იორდანეს აღმოსავლეთით მდებარე ტომები მართლა რომ განდგომოდნენ ღმერთს, ისრაელს აღთქმის მოთხოვნების შესრულება მოუწევდა. ერთობა არასდროს შეიძლება იყოს ჭეშმარიტების შერბილების ან ბიბლიური პრინციპების მიტოვების საფუძველი. თუმცა, ეკლესიის დისციპლინა უკიდურესი საშუალება უნდა იყოს მაშინ, როდესაც შერიგების ყველა მცდელობა და პასტორის დახმარება, რომელიც ღმერთის სიტყვას ეფუძნება, წარუმატებელია. რა მშვენიერი იქნებოდა ჩვენი საკრებულოები, თუ თანმიმდევრულად გამოვიყენებდით ამ პრინციპებს! 



