---
title: შემდგომი გამოკვლევისთვის:
date: 12/12/2025
---


წაიკითხეთ თავი "ქანაანის დანაწილება" ელენ უაითის წიგნიდან "პატრიარქები და წინასწარმეტყველები" (გვ. 517-520).

"როდესაც ერთი მხარისაგან ცოდვისადმი მეტად სერიოზული და პატიოსანი მიდგომაა საჭირო, არანაკლებ მნიშვნელოვანია, მეორე მხარემაც თავი შეიკავოს სწრაფი დასკვნებისა და უსაფუძვლო ეჭვისაგან…

მიბაძვის ღირსია რეუბენის ძეთა და მისი ძმების საქციელი. ცილი დასწამეს და სასტიკად გაკიცხეს ისინი მაშინ, როცა მათ ჭეშმარიტი რელიგიის უკვდავყოფა მოისურვეს, მაგრამ არავითარი მრისხანება ამის გამო არ გამოუვლენიათ. სანამ ბრალდებებისაგან თავს დაიცავდნენ, მოთმინებითა და გულისყურით მოუსმინეს ძმებს, შემდეგ ყველაფერი აუხსნეს და თავიანთ უდანაშაულობაში დაარწმუნეს. ამრიგად, გაუგებრობა, რომელიც შესაძლოა, უბედურებით დამთავრებულიყო, მეგობრულ, ძმურ ვითარებაში გაირკვა. 

მართალმა კაცმა სიმშვიდე და თავშეკავებულობა უნდა შეინარჩუნოს, თუნდაც ცრუ ბრალდება წაუყენონ. ღმერთმა კარგად იცის ყოველივე ის, რასაც ადამიანები არასწორად აღიქვამენ და განმარტავენ. ამიტომ, მშვიდად უნდა მივანდოთ უფალ ღმერთს ჩვენი საქმე. იგი აუცილებლად გაამართლებს მის მოიმედეს, ისევე, როგორც ყაქანის დანაშაული გამოავლინა. ქრისტეს სულით მოარული ყოველი კეთილი და მომთმენი ადამიანი, მუდამ შეძლებს სიყვარულის გამოვლენას. 

უფალს სურს, მისი ხალხი ერთობითა და ძმური სიყვარულით გამოირჩეოდეს. ჯვარცმის წინ ქრისტე ლოცულობდა, მისი მოწაფეები ერთნი ყოფილიყვნენ, ისევე, როგორც ის არის ერთი მამასთან და მაშინ წუთისოფელი ირწმუნებს, რომ იგი ღმერთის მიერ არის წარმოგზავნილი. ამ უმშვენიერესმა და სულისშემძვრელმა ლოცვამ დღემდე მოაღწია, რამეთუ იგი ლოცულობდა: „მე მხოლოდ მათზე არ გევედრები, არამედ იმათზეც, ვინც ჩემი მოწამენი იქნებიან თავიანთი სიტყვით" (იოან.17:20). ჩვენ მუდამ ამ ერთობისაკენ უნდა ვისწრაფოდეთ, მაგრამ ამ მიზნის მისაღწევად ჭეშმარიტების არც ერთი პრინციპი არ უნდა დავთმოთ" (ელენ უაითი, პატრიარქები და წინასწარმეტყველები, გვ.519,520).

შემდგომი გამოკვლევისთვის: 

როგორ დაგვეხმარება პავლეს შეგონება "საკუთარ თავზე მეტად შერაცხეთ ერთმანეთი" (ფილიპ. 2:3) ჩვენს დებსა და ძმებთან დაკავშირებული ბოროტი ეჭვების თავიდან არიდებაში?

რატომ ვრეაგირებთ ხშირად ამა თუ იმ მოვლენაზე ძალიან მძაფრად, წარსული წარუმატებლობის ან შეცდომების გამო? როგორ შეგვიძლია ამ მიდგომის თავიდან არიდება?

განიხილეთ სხვისი აზრის მოსმენის მნიშვნელობა. როგორ შეგვიძლია განვავითაროთ მოსმენის კულტურა ჩვენს ეკლესიაში?

ჩვენ ვცხოვრობთ სამყაროში, სადაც პროფესიული პასუხისმგებლობები, ოჯახური საზრუნავი, საეკლესიო მოვალეობები და სხვა ამოცანები შეიძლება აუტანლად გვეჩვენებოდეს. როგორ შეიძლება ყველაფრის უფლის სადიდებლად კეთების პრინციპი დაგვეხმაროს იმაში, რომ უფრო პასუხისმგებლიანები გავხდეთ და სულის სიმშვიდე მოვიპოვოთ?



