---
title: უფალზე დაკვირვებით გარდაქმნილნი
date: 20/11/2025
---

`რწმენის დიადი გმირების ცხოვრებისეულ მაგალითებზე ფიქრი აუცილებელია ჩვენი სულიერი ზრდისათვის. ამასთან ერთად, ჩვენი უდიდესი მაგალითი იესო ქრისტე, მისი ცხოვრება და მისი სწავლებაა. როგორ გვცვლის იესოს ცხოვრებაზე ყურადღების გამახვილება? იხ. ებრ. 12:1,2; 2 კორ. 3:18.`

კალიფორნიის უნივერსიტეტის ნეირომეცნიერმა ლოს-ანჟელესში, მარკო იაკობონიმ, შეისწავლა სარკისებური ნეირონების ფუნქცია. უჯრედების ეს მცირე წრედები აქტიურდება როგორც მაშინ, როდესაც ჩვენ თავად ვასრულებთ გარკვეულ მოქმედებას — მაგალითად, ვიცინით ან ვინმეს ვეხუტებით — ასევე მაშინ, როდესაც ვაკვირდებით, როგორ ასრულებს იმავე მოქმედებას სხვა ადამიანი. ამ ნეირონების აქტივობა ამცირებს განსხვავებას დანახვასა და მოქმედებას შორის.

ელენ უაითი საუბრობს ქრისტეს ხასიათზე დაკვირვების მნიშვნელობაზე: „იესოსთან ახლო ურთიერთობა ღმერთზე უფრო ნათელ წარმოდგენას გვიქმნის, რაც უდიდეს გარდაქმნას ახდენს ჩვენში. სიკეთე და მოყვასის სიყვარული ჩვეულებრივ მოთხოვნილებად გვექცევა. გვიყალიბდება თვისებები, რომლებიც უზენაესის არსსა და ბუნებას ემსგავსება. ვემსგავსებით რა მას, თანდათან უფრო ფართოვდება ჩვენი შესაძლებლობანი უფლის შემეცნებისა. უფრო და უფრო ღრმავდება და მტკიცდება ჩვენი ურთიერთობა ზეციურ სამყაროსთან; უფრო იზრდება ზეციური საგანძურისა და მარადიული სიბრძნის შეცნობის უნარი და შესაძლებლობანი" (ქრისტეს იგავები, გვ. 355).

`წაიკითხეთ რომ. 12:1,2. რომელი ორი პოცესი მოქმედებს ჩვენში ურთიერთსაწინააღმდეგოდ?` 

`როგორ შეგვიძლია დარწმუნებული ვიყოთ, რომ სწორ გზას მივუყვებით?`

რომ 12-ის დასაწყისში პავლე საუბრობს ორ ურთიერთსაწინააღმდეგო ძალაზე, რომელიც მოქმედებს ჩვენს ცხოვრებაზე. ერთი მხრივ, გარესამყარო მთელი თავისი მრავალგვარობით, რომელიც ცდილობს თავის ჩარჩოებს მოგვარგოს და გარეგნულად შეგვცვალოს.

ამ გავლენისთვის წინააღმდეგობის გასაწევად სულიწმიდა შინაგანად გარდაგვქმნის. მაგრამ იმისათვის, რომ ეს მოხდეს, ჩვენ უნდა მივუძღვნათ საკუთარი თავი ღმერთს და მივმართოთ თხოვნით, რომ განაგრძოს ჩვენში დაწყებული კეთილი საქმე (იხ. ფილიპ. 1:6). ასე ჩვენ ნაბიჯ-ნაბიჯ ვსწავლობთ გააზრებულ "სულიერ მოქცევას" (იხ. გალატ. 5:16). 