---
title: ერთგულება 
date: 16/11/2025
---

`წაიკითხეთ რიცხვ. 13:7,31,32. ვინ იყო ქალები?`

 `რა ადგილი ეჭირა მას ისრაელის ხალხში?` 

სახელი „ქალები" ​​მომდინარეობს ებრაული სიტყვიდან კელებ („ძაღლი"), რომელიც ძველ აღთქმაში ყოველთვის უარყოფით კონტექსტში გვხვდება. თუმცა, სიტყვა კელებ ​​გამოიყენება არაბიბლიურ ნაწერებსა და საგალობლებშიც, ბატონის მიმართ მსახურის გამბედაობის, შეუპოვრობისა და ერთგულების გამოსახატად. ამ მხრივ, ქალები ამართლებდა თავის სახელს და მთელი ცხოვრების განმავლობაში ურყევ ერთგულებას იჩენდა უფლის მიმართ.

`რას გვეუბნება ქალების შესახებ ის ფაქტი, რომ იგი მზად იყო საკუთარი აზრის დასაფიქსირებლად მიუხედავად იმისა, რომ მსტოვართა უმეტესობა სრულიად სხვა აზრის იყო, ხოლო ისრაელის ერი მას სიკვდილით ემუქრებოდა? იხ. რიცხვ. 14:6-10, 21-25; 26:65; 32:12.`

მოდით გავიხსენოთ ისრაელის ეს მნიშვნელოვანი წინამძღოლები, იესო ნავეს ძისა და ქალების თანამედროვენი: შამუაყი, შაფატი, იგალი, ფალტი, გადიელი, გადი, ყამიელი, სეთური, ნახბი, გეუელი. გეცნობათ რომელიმე ეს სახელი? სავარაუდოდ, არა. 

რატომ? იმიტომ, რომ ეს მოსეს მიერ ქანაანის მიწის სანახავად გაგზავნილი დანარჩენი ათი მზვერავის სახელია. მათი სახელები დავიწყებას მიეცა, რადგან არ დაუმსახურებიათ ხალხის მეხსიერებაში დარჩენა. ანგარიში, რომელიც მათ მოიტანეს ამბობდა, რომ აღთქმული მიწის დაპყრობა შეუძლებელი იყო. მათ მიწის ზოგიერთ ნაწილში დასახლებულ გოლიათებთან შედარებით თავი კალიებად იგრძნეს. მათი გულები დუღდა ქანაანის გამაგრებული ქალაქების „შეუღწეველი" კედლების შიშით.

ქალებმა, უფროსმა იმ ორი მზვერავიდან, რომლებმაც დადებითი შედეგები მოიტანეს, ინიციატივა საკუთარ თავზე აიღო და სხვა ვარიანტი შესთავაზა – რწმენის გამოჩენა. იგი მზად იყო, რომ ბოლომდე დაეცვა ის, რაც სწორად მიაჩნდა, ყველა წინააღმდეგობისა და შესაძლო სიკვდილის მიუხედავად: "და მთელი თემი ჩაქოლვას უპირებდა მათ" (რიცხვ. 14:10).

`როგორ იქცევით, როდესაც ადამიანთა უმეტესობას თქვენ გარშემო განსხვავებული აზრი აქვს, რომელიც ეწინააღმდეგება თქვენს ყველაზე ღრმა შეხედულებებს?` 