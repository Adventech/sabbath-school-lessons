---
title: ხსოვნა 
date: 14/10/2025
---


`წაიკითხეთ იესო 4. რატომ სთხოვა ღმერთმა ისრაელიანებს ძეგლის აღმართვა?`

ქვები "ნიშანია". ებრაული სიტყვა ოტ (4:6) ხშირად ასოცირდება სიტყვა "სასწაულთან" და შეიძლება უკავშირდებოდეს ღმერთის სასწაულებს (იხ. გუშინდელი კვლევა). მაგალითად, ეგვიპტის წყლულებს (გამ. 7:3; რჯლ. 4:34). ეს სიტყვა ასევე შეიძლება აღნიშნავდეს "სიმბოლოს" ან "ნიშანს" - გარეგნულ ნიშანს უფრო სიღრმისეული ან ზებუნებრივი რეალობისა. მაგალითად, ცისარტყელა – აღთქმის ნიშანია (დაბ. 9:12,13). სისხლს ისრაელიანთა სახლების წირთხლებზე ასევე ნიშანს უწოდებენ (გამ. 12:13). მაგრამ რაც ყველაზე მნიშვნელოვანია – შაბათი არის სამყაროს შექმნისა და ღმერთის განმწმედი თანდასწრების ნიშანი (გამ. 31:13,17; ეზეკ. 20:12). 

აქ ნიშანი ძეგლის როლს ასრულებს, რომელმაც მომდევნო თაობებს იორდანეს გადალახვის სასწაული უნდა გაახსენოს. სიტყვა "ძეგლი" (ზიკარონ ) უკავშირდება ზმნას "დამახსოვრება" (ზაკარ), რომელიც გულისხმობს არა უბრალოდ რაიმეს თავისუფალ მოგონებას, არამედ დამახსოვრებას, მომდევნო მოქმედებასთან ერთად (რჯლ. 5:15; 8:2). ძველ აღთქმაში ხშირად მოიხსენიება ქვის ძეგლები (დაბ. 28:18-22) და რიტუალები (გამ. 12:26,27; რჯლ. 6:20-25). სასწაულების გამეორების ნაცვლად ღმერთი ქმნის ძეგლებს, რომლებიც ახსენებენ ადამიანებს მისი დიადი საქმეების შესახებ და კარნახობენ მნიშვნელოვან პასუხებს. ამიტომ, ნიშანი "საუკუნო" უნდა იყოს – ეს ნიშნავს, რომ უფლის სასწაული სამუდამოდ უნდა დარჩეს მისი ერის კოლექტიურ მეხსიერებაში. 

კითხვა, რომელსაც მომავალი თაობები დასვამენ ძალიან მნიშვნელოვანია: "ეს რა ქვები გაქვთ?". ყოველმა ახალმა თაობამ უნდა გააცნობიეროს მათი მნიშვნელობა. სასწაულმოქმედი ღმერთის რწმენა ინახება მაშინ, როდესაც ადამიანები ხელახლა აღმოაჩენენ საკუთარი თავისთვის იაჰვეს დიად საქმეთა არსს. ეს რწმენა გვეხმარება, რომ ერთმანეთისაგან განვასხვავოთ ბიბლიური ტრადიციების მიხედვით ცხოვრება და ტრადიციონალიზმი, რომელიც მოკლებულია სასიცოცხლო ძალასა და მოშურნეობას. მნიშვნელოვანია, რომ ბიბლიაზე დაფუძნებული ჩვენი რწმენა, ჩვენს საკუთარ რწმენად იქცეს. არავის, განსაკუთრებით, ჩვენს წინაპრებს, არ შეუძლიათ, რომ ჩვენს ნაცვლად ირწმუნონ. 

`თქვენი ცხოვრების რომელი მოვლენების აღსანიშნავად დადგამდით ძეგლს?` 



