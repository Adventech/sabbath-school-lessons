---
title: ცოცხალი და სასწაულმოქმედი ღმერთი
date: 13/10/2025
---


`წაიკითხეთ იესო 3:6-17. ღმერთის რა თვისებები ცხადდება იორდანეს გადალახვის ამ ეპიზოდში?` 

მდინარე იორდანეს გადალახვა იესო ნავეს ძის წიგნში აღწერილია სიტყვით ნიფლაოტ (3:5), "სასწაული" ან "საოცრება". ეს სიტყვა, როგორც წესი, მიუთითებს ღმერთის ძლევამოსილ, ზებუნებრივ ქმედებებზე, რომლებიც მის განუმეორებლობაზე მეტყველებს (ფსალმ. 71:18; 85:10). მოგვიანებით ამ სასწაულებზე მსჯელობისას, ისრაელიანები განადიდებდნენ უფალს (ფსალმ. 9:1) და ქადაგებდნენ მის შესახებ სხვა ერებში (ფსალმ. 95:3). ასეთ სასწაულებს მიეკუთვნება ეგვიპტის წყლულები (გამ. 3:20; მიქ. 7:15), მეწამული ზღვის გადალახვა და ღმერთის მიერ ერის გაძღოლა უდაბნოში (ფსალმ. 77:12-16). 

ბიბლიის ავტორებმა იცოდნენ და მოწმობდნენ იმის შესახებ, რომ ღმერთი, რომელმაც შექმნა მთელი სამყარო, არასდროს ყოფილა შეზღუდული საკუთარი ქმნილებით. მისთვის არაფერია შეუძლებელი (რაც სცდება ბუნებრივობის ჩარჩოებს, სასწაულებრივია) (იერ. 32:17). მისი სახელი და მისი ბუნება საოცარია (მსაჯ. 13:18), და ადამიანებს არ შეუძლიათ მისი ბოლომდე შეცნობა. სხვა ერების ღმერთებისგან განსხვავებით, რომლებსაც არ აქვთ ადამიანთა გადარჩენის უნარი (ფსალმ. 95:5; ეს. 44:8), ბიბლიის ღმერთი – ცოცხალი და მოქმედი ღმერთია, რომელიც ცხოვრების თანამონაწილეა. მის მიმდევრებს შეუძლიათ მიენდონ მას, და ელოდონ მის ჩარევას, მათ სასიკეთოდ. 

წინასწარმეტყველი ზაქარია აღწერს ისრაელის მომავალს ბაბილონის ტყვეობის შემდეგ და იყენებს სიტყვას, რომელიც იმავე ძირიდან მომდინარეობს, რაც სიტყვა ნიფლაოტი. მან იხილა სრულად აღდგენილი იერუსალიმი, ქუჩებში მსხდომი მოხუცები და მოთამაშე ბავშვები. ზაქარიამ მიმართა ჯერ კიდევ ნანგრევებში მყოფი დედაქალაქის მაცხოვრებლებს და განაცხადა: "ასე ამბობს ცაბაოთ უფალი: ‘თუ ეს შეუძლებელია ხალხის ნატამალის თვალში იმ დღეებში, განა ჩემს თვალშიც შეუძლებელია?’ - ამბობს ცაბაოთ უფალი. "ასე ამბობს ცაბაოთ უფალი: ‘მე დავიხსნი ჩემს ერს აღმოსავლეთის ქვეყნიდან და მზის დასავლეთის ქვეყნიდან, და მივიყვან მათ და დავასადგურებ შუაგულ იერუსალიმში;" (ზაქ. 8:6-8).

`წაიკითხეთ ლუკ. 18:18-27. როგორ გიბიძგებთ იესოს პასუხი მისი მოწაფეებისადმი, რომ მიენდოთ ღმერთს იმაში, რაც შეუძლებელია?` 



