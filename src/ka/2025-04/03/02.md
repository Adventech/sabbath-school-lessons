---
title: იორდანეს გადალახვა
date: 12/10/2025
---

`წაიკითხეთ იესო 3:1-5 და რიცხვ. 14:41-44. რატომ უბრძანა ღმერთმა ისრაელიანებს, რომ საგულდაგულოდ მომზადებულიყვნენ მოსალოდნელი მოვლენებისთვის?`

ეს პირველი შემთხვევაა, როდესაც იესო ნავეს ძის წიგნში აღთქმის კიდობანი მოიხსენიება. ამ მომენტამდე ძველი აღთქმის თხრობაში კიდობანი საწმიდრის კონტექსტში ჩნდებოდა (გამ. 40:21); ისრაელიანთა უდაბნოში ხეტიალისას სინაის მოვლენების შემდეგ (რიცხვ. 10:33-36) და ქანაანის დაპყრობის წარუმატებელი მცდელობისას (რიცხვ. 14:44). კიდობანი ყველაზე წმიდა საგანი იყო ისრაელის საწმიდარში. მასში სამი რამ ინახებოდა და თითოეული ასახავდა ღმერთსა და ისრაელს შორის განსაკუთრებულ ურთიერთობას: 1) ფიქალები ათი მცნებით; 2) მღვდელმთავარ აარონის კვერთხი; და 3) მანანით სავსე ქილა (გამ. 16:33; ებრ. 9:4).

კიდობანმა და მზადებამ იორდანეს გადასალახად შეახსენა ისრაელს, რომ მათი გზა ქანაანისკენ არ არის დამოკიდებული არც მათ ძალისხმევაზე და არც მათ დროზე. მიწის დაპყრობის წარმატებულობა დამოკიდებულია ღმერთის გზით სიარულსა და მისი ვადების დაცვაზე. ღმერთს, რომელიც ორ ქერუბიმს შორის ტახტზეა დაბრძანებული და აღთქმის კიდობანს ფარავს (გამ. 25:22; რიცხვ. 7:89), მიჰყავს ისრაელიანები ქანაანში. მისი მათ შორის ყოფნა ემთხვევა კიდობნის მოძრაობას, რაც ხაზს უსვამს მის როლს დაპყრობის პროცესით ხელმძღვანელობაში. 

ტერმინი, რომელიც ნათარგმნია, როგორც "განიწმიდენით" (იესო 3:5) აღნიშნავს განწმენდის პროცესს, რომელიც იმის ანალოგიურია, რასაც მღვდელმთავარი საწმიდარში მსახურების წინ ასრულებდა (გამ. 28:41; 29:1), და რაც ისრაელმა გააკეთა სინაის მთაზე ღმერთის გამოცხადების წინ (გამ. 19:10,14). ეს წესი გულისხმობდა ცოდვისაგან განშორებას და ყოველგვარი რიტუალური უწმიდურების ჩამოშორებას.  ასეთივე მითითებას ვხვდებით რიცხვ. 11:18-შიც ღმერთის მოახლოებული სასწაულის კონტექსტში. ამ ტიპის მზადება ომის დროს ბრძოლების წინაც ტარდებოდა. (რჯლ. 23:14). მხოლოდ ღმერთისადმი ერთგულებით და მასზე, როგორც წინამძღოლზე მინდობით შეეძლო ისრაელს ჰქონოდა მისი დაცვის იმედი ბრძოლაში. 

იორდანეს გადალახვას უნდა ეჩვენებინა ისრაელისთვის, რომ მას შეუძლია მიენდოს უფლის დაპირებას – აღთქმული მიწიდან მტრების განდევნის შესახებ. ის, ვინც შეძლო, რომ მდინარის მშრალად გადალახვაში დახმარებოდა თავის ხალხს, ამ მიწის მიცემასაც შეძლებდა მათთვის. 

`ღმერთი ყოველთვის არ ყოფს მდინარის წყლებს. მისი ჩარევა ყოველთვის ასეთი თვალსაჩინო არ არის. თქვენი აზრით, როგორ შეგვიძლია სულიერად ისე განვვითარდეთ, რომ განვიცადოთ და ამოვიცნოთ ღმერთის ჩარევა ჩვენს ცხოვრებაში?` 