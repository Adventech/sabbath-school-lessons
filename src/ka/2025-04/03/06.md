---
title: მდინარის გადმოღმა
date: 16/10/2025
---


"გადააქცია ზღვა ხმელეთად; მდინარე ფეხით გადალახეს; იქ გავიხარეთ მის გამო" (ფსალმ. 65:6).

როგორც მეწამული ზღვის, ისე იორდანეს გადალახვა ბიბლიური ისტორიის ახალ ხანას მოასწავებს. ორივე ეს მოვლენა ღრმა სიმბოლური მნიშვნელობის მატარებელია (იხ. ფსალმ. 65:6; ფსალმ. 113:1-7 და 4 მეფ. 2:6-15). უკვე ძველ აღთქმაში შეგვიძლია ვიპოვოთ მუხლები, რომლებიც აკავშირებენ ამ ორ მოვლენას ერთმანეთთან და აღიარებენ მათ მნიშვნელობას, რომელიც უბრალოდ ისტორიული მოვლენის ფარგლებს სცდება. ფსალმ. 65:6-ში მეფსალმუნე განადიდებს ღმერთის გამომსყიდველ ქმედებებს მის ცხოვრებაში (ფსალმ. 65:16-19) და იხსენებს მეწამული ზღვისა და იორდანეს გადალახვას. 

 113-ე ფსალმუნის ავტორიც უკავშირებს ამ ორ მოვლენას ერთმანეთს (მუხლი 3), მაგრამ არა იმიტომ, რომ მათ შორის ქრონოლოგიურ სხვაობას ვერ ხედავს, არამედ იმიტომ, რომ ორივე ამ გადასვლას საერთო თეოლოგიური მნიშვნელობა აქვს. ორივე მოვლენა განიხილება, როგორც საკვანძო მომენტი, რომელმაც შეცვალა ისრაელის სტატუსი: ჯერ მონობიდან თავისუფლებისკენ, შემდეგ კი მომთაბარე და უმიწაწყლო ცხოვრებიდან – სახელმწიფოებრიობისაკენ. ამ ფსალმუნებში ზღვისა და მდინარის გადალახვის ისტორიები თვით ავტორის ცხოვრებაში გარკვეული ცვლილებების ილუსტრირებას ემსახურება – შევიწროვებიდან, სიღატაკიდან, უსუსურობიდან და დამცირებიდან, უსაფრთხოების, კეთილდღეობის, გადარჩენისა და ღირსებისკენ. 

იორდანეს ნაპირებთან მოხდა ელიას ზეატაცებაც, მსგავსად იმ სასწაულისა, რომელიც იესო ნავეს ძის წიგნშია აღწერილი. მდინარის გადალახვა ყველაზე მნიშვნელოვან ცვლილებად იქცა ელიას ცხოვრებაში – ღმერთმა ზეცად აიტაცა იგი. ელიას მოსწავლის, ელისესთვისაც მნიშვნელოვანი ცვლილებები მოხდა – წინასწარმეტყველის მსახურიდან (3 მეფ. 19:21) იგი ხალხის წინასწარმეტყველად იქცა (4 მეფ. 2:22). 

`წაიკითხეთ მათ. 3:16,17 და მარკ. 1:9. როგორ აქვთ აქ ახალი აღთქმის ავტორებს ნაგულსხმევი მდინარე იორდანეს სიმბოლური, სულიერი მნიშვნელობა?` 

იესოს, როგორც ისრაელის წარმომადგენლის მიწიერი მსახურება უძველესი ერის ისტორიას გვახსენებს. იესო გადალახავს "მეწამულ ზღვასა" და მდინარე იორდანეს. ღმერთი გამოიხმობს მას ეგვიპტიდან ჩვილების დახოცვის შემდეგ (მათ. 2:14-16). მან ორმოცი დღე გაატარა უდაბნოში (მათ. 4:2), რაც ისრაელის ორმოცწლიანი ხეტიალის სიმბოლოა, და დაიწყო თავისი საზოგადოებრივი მსახურება იორდანეში ნათლობით (მათ. 3:16,17; მარკ. 1:9).

მოგვიანებით, ებრაელთა მიმართ წერილში (3:1-4:11) ხაზგასმულია იორდანეს გადალახვის სიმბოლური მნიშვნელობა და მისი კავშირი ქანაანში შესვლასთან, რაც ქრისტიანთათვის რწმენის მეშვეობით მიღწეულ "მადლის სიმშვიდეს" მოასწავებს. 



