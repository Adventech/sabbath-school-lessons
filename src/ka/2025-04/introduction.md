## რწმენის გაკვეთილები იესო ნავეს ძის წიგნიდან

იესო ნავეს ძის წიგნი მოგვითხრობს ღვთის ერის წინამძღოლის შეცვლის ისტორიას. მოსეს შემდეგ ეს როლი იესო ნავეს ძეს დაეკისრა. წიგნი იწყება იმ პერიოდიდან, როდესაც ისრაელი შევიდა აღთქმულ მიწაზე და მთავრდება მისი იქ დასახლებით. 

იესო ნავეს ძის წინაშე არც თუ მარტივი დავალება იდგა – მას უნდა გაეგრძელებინა მოსეს საქმე. მაგრამ ეს გამოწვევა მხოლოდ დასაწყისი იყო. მას ისიც უნდა გაეკეთებინა, რაც მოსეს არ გაუკეთებია – უნდა გადაეყვანა ხალხი იორდანეზე და უდაბნოში ორმოცწლიანი ხეტიალის შემდეგ, შეეყვანა ისინი ქანაანში. ეს იმ აღთქმის ნაწილი იყო, რომელიც ღმერთმა დაუდო მათ მამებს მრავალი წლის წინ. 

"მოსე, ჩემი მსახური, მოკვდა. ახლა ადექი და გადალახე იორდანე მთელ ხალხთან ერთად იმ ქვეყნისაკენ, რომელსაც მე ვაძლევ მათ, ისრაელის ძეთ" (იესო 1:2).

ამ მუხლის საკვანძო ფრაზაა: "ქვეყნისაკენ, რომელსაც მე იაჰვე[^1] ვაძლევ მათ".  

იესო ნავეს ძე დამოუკიდებლად ვერ გაართმევდა თავს ამ ამოცანას. მხოლოდ უფლის ძალამ და ხელმღვანელობამ შეაძლებინა ხალხს აღთქმულ მიწაზე შესვლა, თუმცა ეს ერთი თაობით უფრო ადრეც მოხდებოდა, ხალხს რომ აღთქმის მიერ გათვალისწინებული მათი წილი ვალდებულებები შეესრულებინა. სამწუხაროდ, მათ ეს არ გააკეთეს. 

გასული ორმოცი წლის განმავლობაში ისრაელი დარღვეული აღთქმის პირობებში ცხოვრობდა. ღმერთის წინააღმდეგ აჯანყების გამო უფროსი თაობის ყველა ისრაელიანი, რომელმაც გამოსვლის სასწაულები იხილა, იესო ნავეს ძისა და ქალების გარდა, უდაბნოში დაიხოცა. ამის შესახებ დეტალურად საუბრობს მოსეს პირველი ოთხი წიგნი. ახლა კი, იესო ნავეს ძის ხელმძღვანელობით, მეორე თაობა მზადაა მიიღოს გამოწვევა – დაისაკუთროს აღთქმული მიწა. 

"და მოუხმო მოსემ იესოს, და უთხრა მას მთელი ისრაელის თვალწინ: “გამაგრდი და განმტკიცდი, რადგან შენ შეხვალ ამ ხალხთან ერთად იმ ქვეყანაში, რომლის მიცემაც ფიცით აღუთქვა უფალმა მათ მამებს, და მას შენ დაუმკვიდრებ მათ. და თავად უფალი წაგიძღვება შენ, იგი იქნება შენთან, არ დაგაგდებს და არ მიგატოვებს. ნუ შეგეშინდება და ნუ შედრკები" (რჯლ. 31:7,8).

პატრიარქებისა და მოსესთვის მიცემული ღმერთის აღთქმები ეს ესაა უნდა შესრულდეს. გარშემო მოლოდინისა და მღელვარების ატმოსფერო სუფევს. ეს ახალი დასაწყისია ღვთის ერისთვის, რომელიც დიდი ხნის განმავლობაში იყო უსახლკარო და გაღატაკებული. ღმერთმა უერთულა მას, როდესაც მონობისგან ათავისუფლებდა, ამიტომ მისი ნდობა აღთქმულ მიწაზე შესვლასთან დაკავშირებული დაპირებების შესრულებაშიც შეიძლებოდა. 

"იესო ნავეს ძის წიგნის მთავარი მიზანია – აღწეროს, როგორ შევიდა ისრაელი აღთქმულ მიწაზე, როგორ დაიპყრო  და როგორ დაინაწილა ის ტომებს შორის. ეს მიზანი განსაზღვრავს წიგნის ძირითად გზავნილს: ღმერთი სარწმუნოა აბრაამისთვის მიცემულ აღთქმაში მიწის შესახებ. წიგნი ხაზს უსვამს ღმერთის ერთგულებას საკუთარი აღთქმებისადმი (იესო 21:43-45)" (Andrews Bible Commentary, p. 365). 

მიუხედავად იმისა, რომ იესო ნავეს ძის წიგნი სამ ათასწლეულზე მეტი ხნის წინ დაიწერა, ის სულიერი გამოწვევები, რომლებსაც დღეს ვაწყდებით დიდად არ განსხვავდება იმდროინდელი გამოწვევებისგან. ჩვენ სხვადასხვა სახის სირთულეს შეიძლება გადავაწყდეთ, მაგრამ არსებობს ის, რაც საფრთხეს უქმნის ჩვენს სულიერ ცხოვრებას: ჩვენს რწმენას და იმ მისიის შესრულებას, რომელიც ღმერთმა დააკისრა თავის ხალხს. იესო ნავეს ძის მაგალითი შთაგვაგონებს, რომ ვირწმუნოთ ღმერთის აღთქმები და ღმერთის დახმარებით მივაღწიოთ წარმატებას. 

## ავტორის შესახებ:
ბარნა მაგიაროში – ინტერევროპული დივიზიონის აღმასრულებელი მდივანი და ამავე დივიზიონის ბიბლიურ კვლევათა კომიტეტის ხელმძღვანელი. მსახურება დაიწყო, როგორც სამხრეთტრანსილვანიური კონფერენციის პასტორმა რუმინეთში. შემდეგ კი მსახურებას განაგრძობდა, როგორც ღვთისმეტყველების პედაგოგი და რექტორი რუმინეთის ადვენტისტურ უნივერსიტეტში. 

[^1]: ასეა მიღებული ღმერთის წმიდა სახელის წარმოთქმა (ოთხი ასო, ტეტრაგრამატონი), ამ სიტყვის გამოყენება თანამედროვეობაში იმდენად იზღუდება, რომ იუდაიზმში მისი წარმოთქმა აკრძალულია. 