---
title: საბედისწერო არჩევანი
date: 04/11/2025
---

`წაიკითხეთ იესო 7:19-21. გამოვლინდა თუ არა მადლი ყაქანზე სამსჯავროს დროს?`

`როგორ ფიქრობთ, განიცადა თუ არა ყაქანმა ჭეშმარიტი მონანიება?`

იესო ნავეს ძე ყაქანს ორი მოქმედების შესრულებას სთხოვს: პირველ რიგში, უფლისთვის პატივის მიგებას. და მეორე -  საკუთარი დანაშაულის ღიად აღიარებას. ყაქანს ჩადენილის აღიარებით მოწიწება უნდა გამოეხატა ღმერთის წინაშე. ტერმინი, რომელიც აქ არის გამოყენებული (ტოდა), შეიძლება აღნიშნავდეს როგორც მადლიერებას (ფსალმ. 25:7; ეს. 51:3; იერ. 17:26), ისე ცოდვის აღიარებას (ეზრ. 10:11).

სამწუხაროდ ბიბლია არაფერს გვეუბნება იმასთან დაკავშირებით, რომ ყაქანს ჭეშმარიტი მონანიების რაიმე ნიშანი გამოემჟღავნებინოს. მას იმედი ჰქონდა, რომ ბოლო მომენტამდე შეუმჩნეველი დარჩებოდა. მისმა გამომწვევმა საქციელმა იგი წარმოაჩინა დამნაშავედ, რომელიც თავხედურად სცოდავდა და რომლისთვისაც მოსეს კანონის თანახმად, არ არსებობდა არავითარი გამოსყიდვა (შეადარეთ რიცხვ. 15:27-31).

ყაქანის სიტყვები იესო 7:21-ში ადამისა და ევას დაცემას მოგვაგონებს. ევამ "იხილა" (რაა), რომ ხე "სასურველი" (ხამად) იყო, და საბოლოო ჯამში "აიღო [ქართ. მოწყვიტა]" (ლაკახ) მისი ნაყოფი (დაბ. 3:6). თავის აღიარებაში ყაქანი ამბობს, რომ "დაინახა" (რაა) ნადავლში მშვენიერი შინყარული მოსასხამი, ორასი შეკელი ვერცხლი და ოქროს ზოდი. შემდეგ მან "ინდომა" (ხამად) და "აიღო" (ლაკახ) ისინი. ადამისა და ევას შემთხვევის მსგავსად ყაქანის არჩევანიც აჩვენებს, რომ სიხარბის ცოდვა – ურწმუნოების ცოდვაა. ამ ცოდვის არსი ის არის, რომ ადამიანს ეჭვი შეაქვს ღმერთის მზრუნველობაში საკუთარ ქმნილებებზე და ფიქრობს, რომ უფალი უმალავს რაღაც განსაკუთრებულ სიამეებს, რომლებიც მხოლოდ ღვთაებრივი სამყაროსთვისაა ხელმისაწვდომი. 

ადამიანის ცოდვით დაცემაზე ალუზიის გარდა იესო 7:21 მკაფიოდ უპირისპირებს ერთმანეთს რახაბისა (იხ. იესო 2:1-13) და ყაქანის ქმედებებს. რახაბმა მზვერავები მათი მდევრებისგან გადასარჩენად ერდოზე დამალა. ყაქანმა კი დარისხებული სიკეთე აიღო და დაუმალა იესო ნავეს ძეს. რახაბმა სიკეთე გამოიჩინა ისრაელიანი მზვერავების მიმართ და დაეხმარა მათ გამარჯვების მოპოვებაში, მაშინ, როდესაც ყაქანის სიხარბემ უბედურება მთელ ისრაელს მოჰგვარა და დამარცხებამდე მიიყვანა ის. რახაბმა აღთქმა დადო ისრაელიანებთან და პატივცემული გახდა მათ საზოგადოებაში, მაშინ, როდესაც ყაქანმა დაარღვია იაჰვესთან დადებული აღთქმა და საკუთარი თავიც და ოჯახიც დასაღუპავად გაწირა, რამაც ის სირცხვილის სიმბოლოდ აქცია. 

`იმსჯელეთ სიხარბის ცოდვაზე. როგორ შეგვიძლია მისი თავიდან აცილება იმის და მიუხედავად, ბევრი გაგვაჩნია თუ ცოტა? (შეადარეთ ლუკ. 12:15-ს)`