---
title: იმედის ზღურბლზე
date: 05/11/2025
---

`წაიკითხეთ იესო 8:1-29. როგორ აქცია ღმერთმა თავისი ერის წარუმატებლობები - შესაძლებლობებად, ყაქორის ველზე?`

იაჰვეს სტრატეგია ისრაელის დამარცხებას ტაქტიკურ უპირატესობად აქცევს. ყაქორის ველი, რომელიც აქამდე უბედურებებს უკავშირდებოდა, ახლა იმედის სიმბოლო ხდება (შეადარეთ ოს. 2:15-ს). ისრაელზე პირველი გამარჯვების შემდეგ საკუთარ ძალებში დარწმუნებულმა ჰაღაის მკვიდრებმა, იგივე შეცდომა გაიმეორეს და თავს დაესხნენ მოწინააღმდეგეს, რომელიც თავს აჩვენებდა, თითქოს უკან იხევს. როდესაც ისინი ქალაქიდან გამოვიდნენ, იქვე, შორიახლოს შეფარებულმა ოცდაათი ათასმა ისრაელიანმა (იესო 8:4) შეიპყრო ქალაქი და ცეცხლი წაუკიდა მას. იესო 8:7-ში პირდაპირაა ნათქვამი, რომ გამარჯვება არა სტრატეგიის, არამედ უფლის წყალობით მიიღწევა, სწორედ ის უგდებს ჰაღაის ისრაელიანებს ხელში. ამ თავშიც კი, სადაც საომარი მოქმედებები ყველაზე დეტალურადაა აღწერილი, ტექსტი ხაზს უსვამს, რომ წარმატება – იაჰვეს ძღვენია.

ბრძოლა თავის კულმინაციას მაშინ აღწევს, როდესაც ჰაღაის მაცხოვრებლები ტოვებენ ქალაქს და ისრაელიანებს დაედევნებიან. ეს ღმერთის ჩარევის მეორე შემთხვევაა ამ თავში, მას შემდეგ, რაც მან იესო 8:2-ში მოქმედების სტრატეგია ჩამოაყალიბა. ამ მომენტამდე ბრძოლის შედეგი გაურკვეველი იყო, მაგრამ ახლა ცხადი ხდება, რომ გამარჯვებას ისრაელიანები მოიპოვებენ. 

იესო ნავეს ძეს ხელთ ეპყრა არა ხმალი ან შუბი, არამედ ნამგალისებრი, მოხრილი ხმალი. იმ დროში შეიძლება ეს იარაღი საბრძოლოდ არ გამოიყენებოდა, მაგრამ ის უზენაესი ძალაუფლების სიმბოლოდ იქცა. მისი აღმართვით იესო ნავეს ძე არა მხოლოდ შეტევის ნიშანს გასცემდა, არამედ ღმერთის უზენაესობასაც გამოხატავდა ჰაღაიზე გამარჯვებაში. იმით, რომ იესო ნავეს ძემ ეს ხმალი გაიწვდინა და არ ჩამოუშვია, სანამ ისრაელმა გამარჯვება არ მოიპოვა ნაჩვენებია, რომ მან სრულად იტვირთა ხელმძღვანელის როლი, ისევე, როგორც მოსემ მეწამულ ზღვაზე გადასვლისას (გამ. 14:16) და ყამალეკთან ბრძოლისას (გამ. 17:11-13), სადაც იესო ნავეს ძეს პირადად მიჰყავდა ერი საბრძოლველად.

ამჯერად ღმერთის ხილულ და სასწაულებრივ ჩარევას ადგილი არ ჰქონია, მაგრამ ჰაღაიზე გამარჯვებაში ღმერთის დახმარების წილი არანაკლები იყო იმაზე, რაც ეგვიპტელებზე გამარჯვებისას პირველ თაობაში, ან ბოლოდროინდელ გამარჯვებაში იერიქონზე. წარმატების საიდუმლო – უფლის სიტყვისადმი იესო ნავეს ძის რწმენა და მისი ურყევი მორჩილებაა. ეს გაკვეთილი დღესაც მნიშვნელოვანია ღმერთის ერისთვის, სადაც არ უნდა იმყოფებოდეს ის და რა სირთულეებსაც არ უნდა აწყდებოდეს. 