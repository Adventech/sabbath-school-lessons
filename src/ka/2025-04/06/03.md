---
title: ყაქანის ცოდვა 
date: 03/11/2025
---

`წაიკითხეთ იესო 7:16-19. იმსჯელეთ იმაზე, თუ როგორ გამოავლინეს ღმერთის ბრძანების დამრღვევი. რომელი დეტალებია თქვენთვის შთამბეჭდავი და რომელი იწვევს თქვენს გაოცებას?` 

 დამნაშავის ვინაობის გამხელის ნაცვლად ღმერთი აწესებს პროცედურას, რომელშიც ჩანს როგორც მისი სამართლიანობა, ისე მისი მადლი. ღმერთი განმარტავს ისრაელის მარცხის მიზეზს და მოუწოდებს ერს განწმედისკენ (იესო 7:13). პროცედურის გამოცხადებასა და მის აღსრულებას შორის ხალხს ეძლევა დრო, რომელიც ყაქანს აძლევს საშუალებას, რომ დაფიქრდეს, მოინანიოს და აღიაროს თავისი ცოდვა. ანალოგიურად, მის ოჯახსაც (თუკი იცოდნენ მომხდარის შესახებ) შეეძლო გადაეწყვიტა, უნდოდა თუ არა ცოდვის დამალვაში მონაწილეობა, თუ უარს იტყოდა ცოდვის ხელშეწყობაზე, როგორც ეს კორახის ძეებმა გააკეთეს, როდესაც უარი განაცხადეს მამის მხარეს ყოფნაზე და ამით დაღუპვა აირიდეს თავიდან (შეადარეთ რიცხვ. 16:23-33; 26:11). 

გამოსავალი ამ რთული ვითარებიდან მიმართულია მისი წარმოშობისა და ისრაელის მარცხის საპირისპიროდ: საერთო ბრალეულობა ვრცელდება და ვიწროვდება ჯერ მთელი ერიდან ერთ ტომამდე, შემდეგ ერთი ტომიდან ერთ საგვარეულომდე, საგვარეულოდან ერთ ოჯახამდე და ოჯახიდან – ცალკეულ ადამიანებამდე. გამოძიების პროცესში არა მხოლოდ დამნაშავე ვლინდებოდა, არამედ უდანაშაულოც მართლდებოდა. ეს არანაკლებ მნიშვნელოვანი მხარე იყო იმ გულდასმითი იურიდიული პროცესისა, რომელშიც თვით ღმერთი ხდება ყაქანის დაფარულ დანაშაულთა მოწმე. 

მკითხველი თითქმის ფიზიკურ დონეზე აღიქვამს დაძაბულობას, როდესაც ღმერთი თავის მზერას ყაქანზე შეაჩერებს. ვის არ გააოგნებდა მისი შეუპოვრობა, როდესაც ცდილობდა, რომ შეუმჩნეველი დარჩენილიყო? უფლის გამჭრიახ თვალს არაფერი გამოეპარება (ფსალმ. 138:1-16; 2 ნეშტ. 16:9), მან ყველაფერი იცის, რაც ადამიანის გულშია დაფარული (1 მეფ. 16:7; იერ. 17:10; იგავ. 5:21).

მნიშვნელოვანია ყურადღება გავამახვილოთ იმაზე, თუ როგორ მიმართავს იესო ნავეს ძე ყაქანს: "ჩემო შვილო". ეს გამოთქმა ასახავს არა მხოლოდ ასაკობრივ სხვაობასა და იესო ნავეს ძის მოწინავე როლს, არამედ იმ სულისკვეთებასაც, რომლითაც ეს დიდი მეომარი მართლმსაჯულებას ეპყრობოდა. მისი გული სავსე იყო ყაქანისადმი თანაგრძნობით, თუმცა მოწოდებული იყო დამნაშავეზე მართლმსაჯულების აღსრულებისკენ. თავისი დამოკიდებულებით იესო ნავე ძემ კიდევ ერთხელ განჭვრიტა გულისხმიერება, სიკეთე და სიყვარული იმისა, ვინც "არასოდეს უნახავთ უხეში, მის საუბარში საჭიროების გარეშე არასოდეს ისმოდა უხეში სიტყვები, იგი არასოდეს აყენებდა ტკივილს ადამიანის მგრძნობიარე სულს… უშიშრად ამხელდა მლიქვნელობას, ურწმუნოებას და ურჯულოებას, მაგრამ ამ მკაცრ მხილებათა დროს მსი თვალში ცრემლი ჩნდებოდა" (ელენ უაითი, ქრისტე – წუთისოფლის იმედი, გვ.353).

`როგორ მოქმედებს თქვენს ცხოვრებაზე იმის გაცნობიერება, რომ ღმერთისთვის ყველაფერი ცნობილია, რასაც აკეთებთ, ისიც კი, რის დამალვასაც ცდილობთ?`

`რა გავლენას უნდა ახდენდეს ეს თქვენს ცხოვრებაზე?` 