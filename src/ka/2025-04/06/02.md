---
title: აღთქმის დარღვევა
date: 02/11/2025
---

`წაიკითხეთ იესო 7. რა იყო ჰაღაის მკვიდრთა მიერ ისრაელიანების დამარცხების ორი მთავარი მიზეზი?` 

საინტერესოა აღინიშნოს, რომ მკითხველმა დასაწყისიდანვე იცის იაჰვეს რისხვის მიზეზიც და დამნაშავის სახელიც. ამრიგად ყაქანის დანაშაულის გამჟღავნების ისტორიაში დაძაბულობას მკითხველის პერსპექტივასა და იესო ნავეს ძის და ისრაელიანთა პერსპექტივებს შორის დაძაბულობა განაპირობებს. ძველი აღთქმის არაერთი სხვა თავის მსგავსად, იესო ნავეს ძის მე-7 თავსაც ქიასტური სტრუქტურა აქვს. მისი ცენტრალური, კულმინაციური მონაკვეთი პასუხს სცემს კითხვას, თუ რატომ ვერ დაიპყრეს ისრაელიანებმა ჰაღაი პირველი მცდელობისას. 

ჰაღაის ხელით ისრაელიანთა დამარცხებას ორი ძირითადი მიზეზი ჰქონდა – ყაქანის ცოდვა და მათი თავდაჯერებულობა. ამ უკანასკნელმა გამოიწვია ის, რომ ჰაღაიზე თავდასხმამდე მათ გადაწყვიტეს არ დაინტერესებულიყვნენ უფლის ნებით და სათანადოდ ვერ შეაფასეს მტრის ძალა. 

იესო ნავეს ძის 7:1, 11-13-ზე დაყრდნობით ჩვენ ვხედავთ, რომ მართალია ფიცის მოღალატეობრივად დარღვევაზე პასუხისმგებლობა ყაქანს ეკისრებოდა, მაგრამ მისი საქციელის გამო ტანჯვა და პასუხისგება მთელ ერს მოუწია. ღმერთი აღწერს ყაქანის ცოდვას და თანდათანობით აჩვენებს მის სიმძიმეს ერთდროულად სიტყვების "კიდეც" და "და"-ს გამოყენებით. ჯერ გამოიყენება ცოდვის აღმნიშვნელი ყველაზე გავრცელებული ტერმინი – ხატა. შემდეგ დანაშაულის აქტი აღწერილია ხუთი კონკრეტული ცოდვით, შესავალი სიტყვით გამ: 1) აბარ - "გადასვლა, გადაბიჯება", 2) ლაკახ - "აღება" იმ ნივთებიდან, რომლებიც განადგურებას ექვემდებარება (ხერემ), 3) განაბ ("მოპარვა"), 4) კახაშ ("მოტყუება") და 5) სუმ - "ნაქურდალის (ხერემ) საკუთარ ნივთებს შორის მოთავსება". 

იაჰვესა და ისრაელს შორის აღთქმა ეხებოდა როგორც მთელ ერს, ისე თითოეულ ადამიანს ცალ-ცალკე. აღთქმის ჭრილში ისრაელი განიხილება, როგორც დაუნაწევრებელი ერთობა ღმერთის რჩეული ხალხისა; შესაბამისად, ერთი ან თუნდაც რამდენიმე მისი წევრის ცოდვას მოსდევს აღთქმის მთელი ერთობის ბრალეულობა. როგორც უფალმა თქვა: "შესცოდა ისრაელმა და დაარღვიეს ჩემი აღთქმა, რომელიც ვუბრძანე მათ" (იესო 7:11). 

`როგორ შეიძლება იზარალოს და როგორ დაზარალებულა მთელი საზოგადოება მისი ცალკეული წევრების დანაშაულთა გამო?` 

`რა მაგალითების გახსენება შეგიძლიათ და რა გავლენა იქონია ამან საზოგადოებაზე?`