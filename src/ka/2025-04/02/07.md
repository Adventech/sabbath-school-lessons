---
title: შემდგომი გამოკვლევისთვის
date: 10/10/2025
---

წაიკითხეთ თავი "იორდანეზე გადასვლა" ელენ უაითის წიგნიდან "პატრიარქები და წინასწარმეტყველები" (გვ. 482, 483).

ძველ აღთქმაში რახაბისა და მზვერავების ისტორია იესოს გენეალოგიაში გამოჩენამდე არსად მოიხსენიება. აქ ნათქვამია, რომ ის გახდა იუდას ტომელი სალმონის, ბოყაზის წინაპრის ცოლი, და ამავე გენეალოგიაში მოხსენიებული კიდევ ერთი არაჩვეულებრივი ქალის, რუთის წინაპარი (მათ. 1:5; შეადარეთ რუთ. 4:13, 21). ღმერთის რწმენის წყალობით ეს მეძავი დასაღუპავად განწირული იერიქონიდან, მნიშვნელოვან რგოლად იქცა დავითის სამეფო გენეალოგიურ ხაზში და მესიის წინაპარი გახდა. ეს არის ის, რისი გაკეთებაც შეუძლია ღმერთს რწმენის მეშვეობით, თუნდაც ის მხოლოდ მდოგვის მარცვლისოდენა იყოს (მათ. 17:20; ლუკ. 17:6). 

"მისი [რახაბის] მოქცევა ერთადერთი შემთხვევა არ ყოფილა ღმერთის მადლის გამოვლინებისა იმ კერპთაყვანისმცემლების მიმართ, რომლებიც მის ღვთაებრივ ავტორიტეტს აღიარებენ. გაბაონელებმა – აღთქმული მიწის ცენტრალურ ნაწილში მკვიდრმა მრავალრიცხოვანმა ერმა –წარმართობა მიატოვა, ისრაელს შეუერთდა და მასთან ერთად იზიარებდა აღთქმის კურთხევებს. 

ღმერთი არ სცნობს ეროვნულ, რასობრივ თუ კასტობრივ განსხვავებებს. ის მთელი კაცობრიობის შემოქმედია. ყველა ადამიანი შექმნილია, როგორც ერთი ოჯახი, რომლის ყველა წევრი გამოსყიდულია. ქრისტე მოვიდა, რომ დაენგრია განხეთქილების ყველა კედელი, აღმოეფხვრა ყველა წინაღობა ტაძრის ეზოებში, რათა ყველა სულს ჰქონოდა თავისუფალი წვდომა ღმერთთან. მისი სიყვარული იმდენად უსაზღვრო, ღრმა და სრულყოფილია, რომ ყველგან აღწევს. ის ათავისუფლებს სატანის გავლენისაგან მათ, ვინც მოტყუებულია, და აღამაღლებს მათ ღმერთის ტახტამდე, რომელსაც აღთქმის ცისარტყელა გარემოიცავს. ქრისტეში არ არის არც იუდეველი, არც ელინი, არც ტყვე და არც თავისუფალი" (ელენ უაითი, წინასწარმეტყველები და მეფეები. გვ. 369, 370). 

**შეკითხვები მსჯელობისთვის**

`განიხილეთ "მეორე შანსის" თემა და იმსჯელეთ, როგორ შეიძლება სხვისთვის მისი მინიჭება. მნიშვნელოვანია დავფიქრდეთ, თუ როგორ ავირიდოთ თავიდან მისი ბოროტად გამოყენება. მაგალითად, განვიხილოთ ქალის შემთხვევა, რომელიც ურთიერთობაში ძალადობის მსხვერპლი გახდა. ზოგჯერ მას „სათნოებაზე" მიუთითებენ და ურჩევენ, რომ დაბრუნდეს, მაგრამ ამან შეიძლება მხოლოდ გააუარესოს სიტუაცია. როგორ არ დავუშვათ შეცდომები ამ საკითხში?`

`განვიხილოთ რახაბი, როგორც რწმენის მაგალითი. როგორ შეგვიძლია პატივი ვცეთ ადამიანების გახსნილობას ღმერთისადმი იმ შემთხვევებშიც კი, თუ მათი ცხოვრების წესი არ შეესაბამება ბიბლიურ იდეალებს? როგორ დავაფასოთ მათი რწმენა მათი საქციელების შეფასების გარეშე?`

`იესო ნავეს ძემ მოახერხა, რომ პრაქტიკაში გაეერთიანებინა სამართლიანობა და წყალობა, რათა გადაეჭრა ის რთული ვითარება, რომელიც გაბაონელთა ტყუილისა და მისი საკუთარი გაუფრთხილებლობის შედეგად წარმოიშვა, - მან არ მიმართა რჩევის მისაღებად უფალს. დაფიქრდით თქვენს ცხოვრებაზე და წარმოიდგინეთ ვითარება, რომელიც მოითხოვს როგორც სამართლიანობას, ისე წყალობას. როგორ გავაერთიანოთ ეს თვისებები?`