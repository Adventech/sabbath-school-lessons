---
title: მეორე შანსი
date: 05/10/2025
---

`წაიკითხეთ იესო 2:1, აგრეთვე რიცხვ. 13:2,3,26-29,33 და რიცხვ. 14:6-9. რატომ დაიწყო იესო ნავეს ძემ აღთქმული მიწის დაპყრობის მისია მსტოვრების გაგზავნით?`

ადგილი, საიდანაც ორი მსტოვარი წარიგზავნა, მეფე ჯეიმზის ბიბლიის ახალ, ინგლისურენოვან თარგმანში (NKჟV), "აკაციების ხეივანად" არის მოხსენიებული, ებრაულ ტექსტში კი მას "შიტიმი" ეწოდება. ეს სახელწოდება უკავშირდება ორ უსიამოვნო ეპიზოდს ისრაელის ისტორიაში. 

პირველი შემთხვევა – მზვერავების ისტორია, რომელიც რიცხვ. 13-შია აღწერილი. აქაც იგივე ელემენტებს ვხვედავთ: დავალების მიღებას, მტრის ტერიტორიაზე ფარულად შეღწევას, მზვერავების დაბრუნებას და ანგარიშის ჩაბარებას, ასევე მათი ანგარიშის შესაბამისად მოქმედებას. 

შიტიმში მომხდარი კიდევ ერთი შემთხვევა ისრაელიანთა მიერ აღთქმის ერთ-ერთი ყველაზე თამამი, კერპთაყვანისმცემლური დარღვევაა, როდესაც ბაყალის წაქეზებით, ისინი მოაბელ ქალებთან სიძვას სჩადიოდნენ და მათ ღმერთებს სცემდნენ თაყვანს. (რიცხვ. 25:1-3; 31:16). ამ კონტექსტში სახელწოდება შიტიმი უჩვეულო დაძაბულობას იწვევს მთელი ამ ისტორიის დასასრულთან მიმართებით. იქნება თუ არა ეს კიდევ ერთი კრახი აღთქმული მიწის საზღვართან? თუ ეს ყველაფერი უძველესი აღთქმის ნანატრ აღსრულებად იქცევა? 

`გაიხსენეთ ბიბლიური მაგალითები, სადაც ვინმეს მეორე შანსი ეძლეოდა.`

`წაიკითხეთ იოან. 18:16-18, 25-27 და იოან. 21:15-19. რა პარალელების გავლება შეგიძლიათ ისრაელის, როგორც ერისთვის და პეტრესთვის, როგორც პიროვნებისთვის მიცემულ მეორე შანსს შორის?` 

ღმერთი გვაძლევს მეორე შანსს. ბიბლიაში მას ეწოდება "მადლი", ანუ ის ძღვენი, რომელიც არ დაგვიმსახურებია (რომ. 5:2; ეფეს. 2:8; რომ. 11:6). ღმერთი გულმოწყალედ სთავაზობს თითოეულ ადამიანს ყველაფრის თავიდან დაწყების შესაძლებლობას (ტიტ. 2:11-14). პეტრემ თავად გამოსცადა საკუთარ თავზე ეს მადლი და ეკლესიას მადლში ზრდისაკენ მოუწოდა (2 პეტრ. 3:18). მაგრამ ეს ჯერ ყველაფერი არ არის: ჩვენ არა მხოლოდ მეორე შანსი, არამედ გაცილებით მეტი შესაძლებლობა გვაქვს. რთული წარმოსადგენია სად ვიქნებოდით ამის გარეშე. 

`დაფიქრდით ისრაელიანთა გამოცდილებაზე, როდესაც ქანაანში შესვლის მოერე შანსი მიიღეს და იმ წყალობაზე, რომელიც პეტრემ მიიღო უფლის უარყოფის შემდეგ. რა უნდა გვასწავლოს ამ შემთხვევებმა იმის შესახებ, თუ როგორ უნდა გამოვიჩინოთ წყალობა იმ ადამიანების მიმართ, ვისაც ის სჭირდება?` 