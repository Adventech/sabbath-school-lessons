---
title: საოცარია შენი მადლი
date: 09/10/2025
---

`წაიკითხეთ იესო 9:21-27. როგორ შეერწყა ერთმანეთს სამართლიანობა და მადლი იესო ნავეს ძის გადაწყვეტილებაში?` 

ისრაელიანებს რომ გაბაონელებზე თავდასხმა მოეწადინებინათ, მაშინ უხუცესების მიერ დადებული ფიცი უნდა დაერღვიათ. ისრაელის მმართველები ხელმძღვანელობდნენ პრინციპით, რომლის თანახმადაც, ფიცის დადება სავალდებულო იყო, თუკი ის არ უკავშირდებოდა კანონდარღვევას ან დანაშაულს (მსაჯ. 11:29-40), მაშინაც კი, თუ ამას პირად დანაკარგებამდე მიჰყავდა. 

ძველ აღთქმაში კეთილგონიერება ფიცის დადებისას და მისი ერთგულება ღვთისმოსავ ადამიანთა სათნოებად ითვლებოდა (ფსალმ. 14:4; 23:4; ეკლ. 5:2,6). რაკი ფიცი უფლის სახელით იყო დადებული, ისრაელს მისი დარღვევა არ შეეძლო. 

ისრაელის ხელმძღვანელთა სადღესასწაულო ფიცის შემდეგ გაბაონელების ბედი განუყოფლად დაუკავშირდა მათ ბედს. ფაქტობრივად, იმის წყალობით, რომ ისინი ღვთის სახლისთვის შეშის მოჭრასა და წყლის ამოსახაპავად იყვნენ დანიშნულნი (იესო  9:23), გაბაონელები ისრაელის რელიგიური საზოგადოების განუყოფელ ნაწილად იქცნენ. იესო ნავეს ძის პასუხი, ისრაელის ხელმძღვანელთა განაჩენისაგან განსხვავებით, რომელიც "მთელი თემის" მონობას გულისხმობდა (იესო 9:21), წყევლას შესაძლო კურთხევად აქცევდა გაბაონელთათვის (შეადარეთ 2 მეფ. 6:11-ს). 

გაბაონის შემდგომი ისტორია მოწმობს ამ ქალაქის მაღალ რელიგიურ უპირატესობებსა და მის მკვიდრთა ერთგულებაზე ღმერთის ერისადმი. ისრაელიანთათვის მიცემული აღთქმა ძალაში რჩებოდა თაობების განმავლობაში, თანაც ისე, რომ ბაბილონის ტყვეობიდან დაბრუნების შემდეგ გაბაონელებიც იყვნენ მათ შორის, ვინც იერუსალიმის აღდგენაში ეხმარებოდა მათ (ნეემ. 7:25). მათ ქმედებებს მარადიული დადებითი შედეგები ექნება, მაგრამ მხოლოდ ღმერთის მადლის დამსახურებით. 

რა შეიძლებოდა მომხდარიყო, თუ გაბაონელები თავიანთ ვინაობას გაამხელდნენ და შეწყალებას მოითხოვდნენ, როგორც ეს რახაბმა გააკეთა? ჩვენ ეს არ ვიცით, მაგრამ ვერ გამოვრიცხავთ იმის შესაძლებლობასაც, რომ ღმერთის ნებისადმი მობრუნებასაც კი შეეძლო გაბაონელები დაღუპვისაგან დაეხსნა. ღმერთის საბოლოო მიზანი ცოდვილთა დასჯა კი არა არის, არამედ ის, რომ იხილოს მათი მონანიება და საკუთარი წყალობა მიანიჭოს მათ (შეადარეთ ეზეკ. 18:23 და ეზეკ. 33:11). გაბაონელთა ხრიკი უნდა აღვიქვათ, როგორც მიმართვა ღმერთის წყალობის, მისი მოწყალე და სამართლიანი ხასიათისადმი. სწორედ ქანაანელთა უარმა მონანიებაზე და მათმა ღმერთის განზრახვებისადმი დაუმორჩილებლობამ განაპირობა მათი განადგურების გადაწყვეტილება (დაბ. 15:16). ღმერთმა პატივი სცა გაბაონელების მხრიდან მისი უზენაესობის აღიარებას, ასევე დააფასა მათი მისწრაფება აჯანყების ნაცვლად მშვიდობისაკენ და მათი მზაობა კერპთაყვანისმცემლობაზე უარის თქმისა და ერთადერთი, ჭეშმარიტი ღმერტის თაყვანისცემისთვის. 