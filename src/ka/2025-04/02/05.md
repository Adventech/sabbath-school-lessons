---
title: ღირებულებათა კონფლიქტი
date: 08/10/2025
---


`წაიკითხეთ იესო 9:1-20. რა მსგავსებებსა და განსხვავებებს ხედავთ რახაბისა და გაბაონის მკვიდრთა ისტორიებს შორის?`

ეს თავი იწყება თხრობით იმის შესახებ, თუ როგორ გაერთიანდა ქანაანის ხუთი მეფე, რომელიც, როგორც წესი, მცირე ქალაქ-სახელმწიფოებს მართავდა, ისრაელიანთა წინააღმდეგ. თუმცა გაბაონის მკვიდრებმა ისრაელთან დაზავება გადაწყვიტეს. ისრაელიანთა მოსატყუებლად და მათ დასათანხმებლად ზავის დადებაზე, გაბაონის მკვიდრებმა მათ თავი შორეული ქვეყნის ელჩებად მოაჩვენეს. რჯლ. 20:10-18-ის თანახმად, ღმერთმა გამიჯნა ერთმანეთისაგან ქანაანელები და ის ერები, რომლებიც აღთქმული მიწის საზღვრებს გარეთ ცხოვრობდნენ. 

სიტყვა, რომელიც ნათარგმნია, როგორც "ცბიერება" (9:4), შეიძლება გამოიყენებოდეს დადებითი მნიშვნელობით და კეთილგონიერებასა და სიბრძნეს აღნიშნავდეს (იგავ. 1:4; 8:5,12), ან უარყოფითი მნიშვნელობით და აღნიშნავდეს დანაშაულებრივ განზრახვას (გამ. 21:14; ფსალმ. 82:3). გაბაონელთა შემთხვევაში მათი ვერაგი საქციელის მიღმა არა ბოროტი განზრახვა, არამედ გადარჩენის სურვილი იდგა. 

გაბაონელთა სიტყვები რახაბის სიტყვებს ჰგავს. ორივე შემთხვევაში აღიარებულია ისრაელის ღმერთის ძალა – ისინი აცნობიერებენ, რომ ისრაელიანთა წარმატებები შემთხვევითი არ არის. სხვა ქანაანელთაგან განსხვავებით, გაბაონელები არ ეწინააღმდეგებიან იაჰვეს ნებას მათი მიწის ისრაელიანთათვის გადაცემასთან დაკავშირებით. მათ სწამთ, რომ უფალი თავად განდევნის სხვა ერებს ისრაელიანთა წინაშე. ეგვიპტიდან გამოსვლისა და სიხონსა და ყოგზე გამარჯვების ისტორიები უბიძგებენ რახაბს და გაბაონელებს ისრაელიანებთან დაზავებისაკენ. მაგრამ რახაბისგან განსხვავებით, რომელიც ღიად აღიარებს თავის მზაობას დამორჩილდეს ისრაელის ღმერთს, გაბაონელები ცბიერებას მიმართავენ. 

მოსეს რჯული მსგავს შემთხვევებში ღმერთის ნების გაგებას ითვალისწინებდა (რიცხვ. 27:16-21). იესო ნავეს ძეს უნდა გაეგო, როგორი იყო ღმერთის ნება, და მაშინ ის შეძლებდა გაბაონელთა ტყუილის თავიდან არიდებას. 

ღმერთის ძალაუფლების ქვეშ მყოფი მმართველისა და ნებისმიერი ქრისტიანი ლიდერის ძირითადი მოვალეობა – ღმერთის ნების ძიებაა (1 ნეშტ. 28:9; 2 ნეშტ. 15:2; 18:4; 20:4). ამის უგულებელყოფით, ისრაელიანები იძულებული გახდნენ ან დაერღვიათ მიწის დაპყრობის ძირითადი პირობები, ან დაერღვიათ უფლის სახელით დადებული ფიცი, რომელიც თანაბრად სავალდებულო იყო. 

`რამდენად ხშირად ექცევით გზაჯვარედინზე, სადაც გიწევთ არჩევანი გააკეთოთ ორ თითქოსდა ერთმანეთის საწინააღმდეგო ბიბლიურ ღირებულებას შორის?`



