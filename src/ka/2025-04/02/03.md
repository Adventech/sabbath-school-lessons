---
title: იქ, სადაც არ ელი
date: 06/10/2025
---


`წაიკითხეთ იესო 2:2-11, ებრ. 11:31 და იაკ. 2:25. რახაბის რომელი დადებითი და უარყოფითი თვისებების გამოყოფა შეგიძლიათ?` 

რახაბის ისტორიაში ერთი მნიშვნელოვანი ეპიზოდია – მან იცრუა მზვერავების გადასარჩენად. მისი ტყუილის განხილვისას უნდა გვესმოდეს, რომ საზოგადოება, რომელშიც იგი ცხოვრობდა, უკიდურესად ცოდვილი იყო. სწორედ ამან მიიყვანა ღმერთი ამ საზოგადოების განკითხვის გადაწყვეტილებამდე (დაბ. 15:16; რჯლ. 9:5; ლევ. 18:25-28). მართალია ახალი აღთქმა ხოტბას ასხამს რახაბის რწმენას, მაგრამ თუ დეტალურად განვიხილავთ ახალ აღთქმაში მისი სახელის ხსენების მომენტებს, ვიხილავთ, რომ მისი ტყუილი აქ არსად არ არის გამართლებული. 

ებრ. 11:31-ში აღნიშნულია რწმენა, რომლის წყალობითაც მან თავისი ცხოვრება მზვერავებს დაუკავშირა, ნაცვლად იმისა, რომ საკუთარი საზოგადოების გარყვნილ კულტურას აჰყოლოდა. იაკ. 2:25-ში აღნიშნულია მისი საქციელი, როდესაც მან ისრაელიან მზვერავებს თავშესაფარი შესთავაზა და მიუთითა უკან დასაბრუნებელ უსაფრთხო გზაზე. გადაგვარებული და გარყვნილი საზოგადოებისა და თავად რახაბის ცოდვილი ცხოვრების წესის ფონზე, ღმერთმა, თავისი გულმოწყალებით, ამ ადამიანში აღმოაჩინა რწმენის ის ნაპერწკალი, რომლის მეშვეობთაც მისი გადარჩენა შეძლო. ღმერთმა გამოიყნა რახაბის დადებითი მხარეები – მისი რწმენა და მისი გადაწყვეტილება, რომ ღვთის ერს ეკუთვნოდეს, - მაგრამ მას არასოდეს გაუმართლებია მისი ყველა საქციელი. ღმერთი აფასებდა რახაბს მისი სიმამაცის, რწმენისა და იმის გამო, რომ ისრაელის ღმერთის არჩევით იგი ხსნის მეგზური გახდა. 

როდესაც რახაბმა გააცნობიერა რაც ხდებოდა, მან თქვა: "უფალი, თქვენი ღმერთი, ღმერთია მაღლა ცაში, და დაბლა მიწაზე" (იესო 2:11). ეს უჩვეულო აღიარება იყო – ქანაანელმა იაჰვე ერთადერთ ღმერთად აღიარა, უფრო მეტიც, ეს აღიარება სახლის ერდოზე მოხდა, სადაც ჩვეულებისამებრ, წარმართი ღმერთების მიმართ ლოცვებს აღავლენდნენ. 

მის მიერ წარმოთქმული სიტყვები აქამდე გვხვდებოდნენ მხოლოდ იმ კონტექსტში, რომელშიც საუბარია, რომ მხოლოდ ღმერთს აქვს თაყვანისცემის მიღების უფლება (გამ. 20:4; რჯლ. 4:39; 5:8). ამრიგად, მისი სიტყვები მეტყველებენ გაცნობიერებულ არჩევანზე – აღიაროს იაჰვე ერთადერთ, ჭეშმარიტ ღმერთად. მის აღიარებაში ჩანდა გააზრება იმისა, თუ რა კავშირია ღმერთის უზენაესობასა და იერიქონის ბედს შორის.  

რახაბის ზნეობრივი არჩევანი თვალსაჩინო იყო: მას შეეძლო ან შეწინააღმდეგებოდა ისრაელის ღმერთს და თავი დასაღუპავად გაეწირა, ან დამორჩილებოდა და მინდობოდა მის ნებას. ღმერთისადმი რწმენის არჩევით რახაბმა აჩვენა, თუ როგორი შეიძლებოდა ყოფილიყო იერიქონის მკვიდრთა ბედი, შეწყალება რომ ეთხოვათ ღმერთისთვის. 

`რა გაკვეთილის გამოტანა შეგვიძლია ამ ისტორიიდან იმის შესახებ, თუ რამდენად აუცილებელია ღმერთისადმი სრული ერთგულება?`



