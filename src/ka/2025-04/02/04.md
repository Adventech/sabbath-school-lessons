---
title: ახალი ერთგულება 
date: 07/10/2025
---


`წაიკითხეთ იესო 2:12-21 და გამ. 12:13,22,23. როგორ გეხმარებათ გამოსვლის ფრაგმენტები მზვერავებსა და რახაბს შორის შეთანხმების უკეთ გაგებაში?`

რახაბის გარიგება სავსებით ნათელია: სიცოცხლე სიცოცხლის წილ, სიკეთე სიკეთის წილ. იესო 2:12-ში სიტყვა ხესედ ("უცვლელი სიყვარული, ერთგულება") იმდენად მდიდარი მნიშვნელობის მქონეა, რომ სხვა ენებში მისი ერთი სიტყვით გადმოცემა რთულია. ის პირველ რიგში აღთქმისადმი ერთგულებას ასახავს, მაგრამ ასევე მოიცავს ისეთ მნიშვნელობებს, როგორებიცაა: წყალობა, კეთილგანწყობა და სიყვარული. 

რახაბის სიტყვები ასევე გვახსენებს რჯლ. 7:12-ს, სადაც თვით იაჰვე დებს ფიცს, რომ დაიცავს ხესედს ისრაელთან მიმართებით. "და თუ შეისმენთ ამ სამართალს და დაიცავთ და შეასრულებთ მას, უფალი, შენი ღმერთი, შეგინახავს აღთქმას და წყალობას [ხესედ], რომელიც შეჰფიცა შენს მამებს" (რჯლ. 7:12). 

მეტად საინტერესოა, რომ ამავე თავში (რჯლ. 7) ქანაანელებს წყევლა (ხესედ) ედებათ. და აი, ჩვენ ვხედავთ რახაბს, ქანაანელს, რომელიც წყევლის ქვეშაა, და მაინც, მასში გაჩენილი რწმენის წყალობით ის ითხოვს, რომ მასთან მიმართებითაც აღსრულდეს ისრაელიანებისთვის მიაცემული აღთქმები. შედეგად კი, ის გადარჩენილია. 

პირველი სახე-სიმბოლო რომელიც აზრად მოგვდის რახაბისა და მზვერავების საუბართან დაკავშირებით – გამოსვლის პასექია. იმისათვის, რომ დაცულნი ყოფილიყვნენ, ისრაელიანები საკუთარ სახლებში უნდა დარჩენილიყვნენ და კარის წირთხლები სამსხვერპლო კრავის სისხლით უნდა დაენიშნათ. 

"და იყოს ის სისხლი თქვენთვის ნიშნად სახლებზე, სადაც თქვენ იმყოფებით. დავინახავ სისხლს და გვერდს აგივლით და არ იქნება თქვენში დამღუპველი სენი, როცა გავწყვეტ ეგვიპტის ქვეყანას" (გამ. 12:13; იხ. აგრეთვე გამ. 12:22,23).

" უფლის სიტყვისადმი მორჩილებით უნდა გამოევლინა ხალხს თავისი რწმენა. ასევე ყოველმა, ვისაც ქრისტეს სისხლით გადარჩენის იმედი აქვს, უნდა იცოდეს, რომ გადარჩენისათვის საკუთარი ძალისხმევაცაა საჭირო. მიუხედავად იმისა, რომ მხოლოდ ქრისტეს შეუძლია დამსახურებული სასჯელისაგან ჩვენი გათავისუფლება, უფლისადმი მორჩილებით თავად უნდა მივატოვოთ ცოდვა. ადამიანი გადარჩება არა საქმეებით, არამედ რწმენით, მაგრამ რწმენა მაინც საქმეებში უნდა გამოვლინდეს." (ელენ უაითი, პატრიარქები და წინასწარმეტყველები, გვ. 279)

ამ შემთხვევაში სისხლი იყო ნიშანი, რომელიც იცავდა მათ დაღუპვისაგან. როგორც ეგვიპტის უკანასკნელი წყლულის დროს იხსნა ღმერთმა ისრაელიანები, ისე უნდა დაეცვათ ისრაელიანებს რახაბი და მისი ოჯახი ახლა, იერიქონის დაღუპვის დროს. 

`რომელ მნიშვნელოვან სახარებისეულ უწყებას შეიცავს ეს ორი ისტორია? რა გაკვეთილების გამოტანა შეგვიძლია მათგან?`

