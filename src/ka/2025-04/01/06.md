---
title: აყვავებულნი და წარმატებულნი
date: 02/10/2025
---

`წაიკითხეთ იესო 1:7-9, დაბ. 24:40, ეს. 53:10 და ფსალმ. 1:1-3. უფალი ჰპირდება იესო ნავეს ძეს, რომ "წარემართება გზები". ამ მუხლებზე დაყრდნობით, რას ნიშნავს იყო წარმატებული?`

`რას ნიშნავს იყო წარმატებული პირადად თქვენთვის?` 

ებრაული სიტყვა ცალახ ("აყვავება"; იესო 1:8-ში "წარგემართება გზები") ნიშნავს დაგეგმილის წარმატებით განხორციელებას ან ხელსაყრელი გარემოებების მდგომარეობას. 

სიტყვა საკალი ("იყო ბრძენი"; იესო 1:8-ში "ხელი მოგემართება") შეიძლება ასევე ითარგმნოს, როგორც "აყვავება" ან "წარმატებულად ყოფნა", მაგრამ ის შეიძლება ნიშნავდეს "კეთილგონიერებას" ან "ბრძნულად მოქმედებას". ეს სიტყვა ხშირად გვხვდება იობის, იგავებისა და ფსალმუნების წიგნებში, სადაც წარმატების ცნება მჭიდროდაა დაკავშირებული ბრძნულ ქმედებებთან, ღმერთის შიშსა და მისი სიტყვის მორჩილებასთან. 

ასეთი გაგების თანახმად წარმატება არ არის აუცილებლად დაკავშირებული მატერიალურ კეთილდღეობასთან, თუმცა არც გამორიცხავს მას. წარმატება უნდა განვიხილოთ, როგორც ჰარმონიაში ყოფნა იმ სულიერ ღირებულებებსა და პრინციპებთან, რომლებიც ღმერთის მიერ შექმნილი სამყაროსა და მისი რჯულის საფუძველში დევს. 

`კიდევ ერთხელ წაიკითხეთ იესო 1:8. ამ მუხლის თანახმად, რა არის ბიბლიის შესწავლის მთავარი მიზანი?` 

`რატომ უნდა ვაკეთებდეთ ამას ყოველდღიურად?` 

მართლაც, ღმერთის აღთქმების, განსაკუთრებით კი მხოლოდ რწმენით გადარჩენის შესახებ აღთქმის მიღება და ღმერთის რჯულისადმი მორჩილება ერთმანეთს არ ეწინააღმდეგება. ისინი ერთი მედალის ორ მხარეს წარმოადგენენ. 

იესოს გამომსყიდველი მსხვერპლის რწმენა და მისი რჯულის მორჩილება არ უნდა განიხილებოდეს ერთმანეთის საპირწონედ. ეს ცრუ და სახიფათო წინააღმდეგობას ქმნის. სინამდვილეში რჯული და მადლი მუდამ ერთმანეთის გვერდიგვერდ დგანან. რჯულის ზედაპირულმა გაგებამ შეიძლება მიგვიყვანოს იმ აზრამდე, რომ რჯული და მადლი შეუთავსებელია ერთმანეთთან. 

ძველი აღთქმის ავტორები დიდად აფასებდნენ რჯულს და სიხარულის წყაროდ მიიჩნევდნენ მას (ფსალმ. 1:2; ფსალმ. 118:70,77,174). რჯულის სწორად გაგება და გამოყენება გვეხმარება, რომ უფრო სიღრმისეულად გავიაზროთ საკუთარი ცოდვილობა (რომ. 7:7) და ქრისტეს სიმართლის საჭიროება (გალ. 3:24). 

`როგორ გაჩვენებთ თქვენი გამოცდილება იმას, რომ მიუხედავად რჯულის საგულდაგულოდ დაცვის მცდელობებისა, მაინც გჭირდებათ ქრისტეს სიმართლე?` 