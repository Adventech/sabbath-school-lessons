---
title: აღთქმის მემკვიდრეები 
date: 30/09/2025
---


იესო ნავეს ძის 1:2,3-ში უფალი ეუბნება იესოს, რომ მიწას აძლევს თავის ერს. მეორეს მხრივ, ამბობს, რომ უკვე მიცემული აქვს. რას ნიშნავს ეს? 

მიწა ძღვენი იყო უფლისაგან, და უფალი იყო მისი ნამდვილი მფლობელი. იესო 1:2,3-ში გამოიყენება ზმნა "მიცემის" ორი სხვადასხვა ფორმა, რომელიც მიწის დამემკვიდრების ორ მნიშვნელოვან ასპექტს ასახავს. პირველი ფორმა მიწის მიცემის პროცესს გამოხატავს. ისრაელს მხოლოდ იორდანეს გადაღმა ტერიორია ჰქონდა დაკავებული. აღთქმული მიწის უმეტესი ნაწილი ჯერ კიდევ არ იყო დაპყრობილი. 

იესო 1:3-ში ზმნა გამოიყენება დასრულებული აწმყოს ფორმით, რაც ქმნის შთაბეჭდილებას, რომ მიწა უკვე გადაეცათ მათ. როდესაც ასეთი ქმედების სუბიექტი ღმერთია, ამ ფორმას "წინასწარმეტყველური სისრულე" ეწოდება. ეს კი იმიტომ, რომ ღმერთის აღთქმები წმიდა წერილში უდავო რეალობად ითვლება, რომელიც უკვე შესრულებულად შეგვიძლია მივიჩნიოთ. 

ნაცვალსახელები "თქვენი" და "თქვენთვის" მესამე მუხლში – მრავლობითი რიცხვისაა; ამრიგად, აღთქმა ეძლევა არა მხოლოდ იესო ნავეს ძეს, არამედ მთელ ისრაელს. მინიშნება მოსესთვის მიცემულ აღთქმაზე,  ღმერთის ჩანაფიქრის თანმიმდევრულობაზე მიგვითითებს. 

გარდა ამისა, პირველ თავში არაერთხელ მეორედება სიტყვა  კოლ ("ყოველი", "მთელი"). ამ სიტყვის გამეორება ხაზს უსვამს საყოველთაო ხასიათსა და ერთობას, რასაც გადამწყვეტი მნიშვნელობა ენიჭება იმ მიზნის მიღწევაში, რომელიც იესო ნავეს წინაშეა დასახული. აღთქმული მიწის დასაპყრობად ღმერთი, იესო ნავეს ძე და მთელი ისრაელი იდეალურ თანხმობაში უნდა იყვნენ ერთმანეთთან. 

`წაიკითხეთ იესო 1:4-6 და ებრ. 6:17,18. იმ მომენტისათვის აღთქმული მიწა სწორედ რომ აღთქმა იყო, მაგრამ ღმერთი მას მემკვიდრეობას უწოდებს. თქვენი აზრით, რას ნიშნავს იყო ღმერთის აღთქმების მემკვიდრე?` 

ღმერთის აღთქმებში მაგიური არაფერია. ისინი თავისთავად იძლევიან აღსრულების გარანტიას. იმისათვის, რომ აღთქმები შესრულდეს, ღმერთის თანდასწრებაა საჭირო, ის კი გვპირდება: "მე ვიქნები თქვენთან". უფლის თანდასწრება გადამწყვეტი იყო ისრაელის გადარჩენისთვის. მის გარეშე ეს იქნებოდა ერთი ჩვეულებრივი ერი, განსაკუთრებული მისიისა და საკუთარი თვითმყოფადობის გარეშე (გამ. 33:12-16). წარმატების მისაღწევად იესო ნავეს ძეს მხოლოდ უფლის თანდასწრება სჭირდებოდა. 

დღესაც არაფერი შეცვლილა და სწორედ ამიტომ გვაქვს იესოს აღთქმა მათ. 28:20-დან. 



