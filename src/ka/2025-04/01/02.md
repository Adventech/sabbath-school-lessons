---
title: ახალი მოსე
date: 28/09/2025
---


`წაიკითხეთ რჯლ. 18:15-22 და იესო 1:1-9. რატომ არის ასეთი მნიშვნელოვანი, რომ იესო ნავეს ძის წიგნი იმ აღთქმის გამეორებით იწყება, რომელიც მოსეს სიკვდილის შემდეგ დაიდო?` 

მოსე მოკვდა. ღმერთმა მისი მემკვიდრე, იესო ნავეს ძე დანიშნა ისრაელის ახალ წინამძღოლად. მოსეს და იესოს ბევრი რამ აქვთ საერთო. კერძოდ, ორივემ მიიღო ღმერთის დავალება – შეეყვანათ ერი მიწაზე, რომელიც ღმერთმა მათ მამებს აღუთქვა. უფალმა იესო ნავეს ძეს უთხრა: "ყოველი ადგილი, რომელზეც თქვენი ფეხის ტერფი დაიდგმება, თქვენთვის მომიცია, როგორც ვუთხარი მოსეს" (იესო 1:3). იესო ნავეს ძე გააგრძელებს მოსეს საქმეს და დაასრულებს მის მისიას. ის გახდა ახალი მოსე. 

`წაიკითხეთ გამ. 33:11; რიცხვ. 14:6, 30, 38; 27:18; 32:12; რჯლ. 1:38; 31:23; 34:9. ჩამოთვალეთ იესო ნავეს ძის ის თვისებები, რომლებიც ამ მუხლებში ჩანს.` 

მოცემულ ეტაპზე ღმერთის აღთქმა იმის შესახებ, რომ ის "აღადგენს" მოსეს მსგავს წინასწარმეტყველს (რჯლ. 18:15), შესაძლებლობის ამსახველი უფრო არის, ვიდრე აღსრულებული რეალობის. იესო ნავეს ძის წიგნის შესავალი სიტყვები ახსენებენ მკითხველს ამ აღთქმას და ამავდროულად, მისი აღსრულების მოლოდინს ასახავენ. 

მართალია მოსე მოკვდა, მაგრამ წიგნის პირველ თავში ის ჯერ კიდევ ყურადღების ცენტრში რჩება. მისი სახელი აქ ათჯერ არის ნახსენები, მაშინ, როდესაც იესო ნავეს ძის სახელი – მხოლოდ ოთხჯერ. მოსე აქ "უფლის მსახურად" არის მოხსენიებული, იესო ნავეს ძე კი - "მოსეს მსახურად" (იესო 1:1). იესო ნავეს ძეს ერთგული მსახურებითა და მორჩილებით სავსე მთელი ცხოვრება დასჭირდება იმისათვის, რომ მასაც "უფლის მსახური" ეწოდოს (იესო 24:29).

მიუხედავად იმისა, რომ იესო ნავეს ძის წიგნის პირველი თავი ისრაელის წინამძღოლის შეცვლის შესახებ მოგვითხრობს, მთავარ მოქმედ პირად აქ თვით უფალი რჩება – ის მისი სიტყვებით იწყება და მისი ხელმძღვანელობა განსაზღვრავს წიგნის შინაარსს. ეჭვს ვერ შევიტანთ იმაში, თუ ვინ არის ისრაელის ჭეშმარიტი წინამძღოლი. 

`მრავალი საუკუნის განმავლობაში ღმერთი მოუწოდებდა ამა თუ იმ ადამიანს, რომ გასძღოლოდა მის ერს. რატომ არის მნიშვნელოვანი გვახსოვდეს, თუ ვინ რჩება ეკლესიის ჭეშმარიტ, უხილავ წინამძღოლად?`



