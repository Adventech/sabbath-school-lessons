---
title: "განმტკიცდი"
date: 01/10/2025
---

`წაიკითხეთ იესო 1:7-9. რატომ დასჭირდა უფალს იესო ნავეს ძისთვის რამდენჯერმე იმის ხაზგასმა, რომ მტკიცე და მამაცი უნდა იყოს?`

იესო ნავეს ძის წინაშე იდგა ამოცანა, რომელიც შეუძლებელი ჩანდა. ქანაანის მიწაზე მდებარე ქალაქების გალავნები მიუდგომელი იყო, მათ მოსახლეობას კი თავის დაცვა კარგად შეეძლო. ამ დროს მომთაბარე ისრაელიანებს ყველაზე მარტივი საბრძოლო იარაღიც კი არ ჰქონდათ იმისათვის, რომ შტურმით აეღოთ გამაგრებული ქალაქები. როგორც ისტორია გვაჩვენებს, იმ დროის უძლიერესმა სახელმწიფომ, ეგვიპტემაც კი ვერ შეძლო ქანაანში დიდი ხნით დამკვიდრება. 

თუმცა მოწოდება სიმტკიცისა და სიმამაცისაკენ მხოლოდ საბრძოლო სტრატეგიას არ შეეხებოდა. ეს თვისებები იმისთვის იყო საჭირო, რომ ხალხს შეენარჩუნებინა ერთგულება თორისა და მისი მოთხოვნებისადმი, რომლებიც განსაზღვრავდნენ ისრაელის აღთქმას იაჰვესთან. 

`წაიკითხეთ ეფეს. 6:10-18. მართალია დღეს საომარ მოქმედებებში მონაწილეობა არ მოგვეთხოვება, მაგრამ როგორ შეგვიძლია გამოვიყენოთ იესო ნავეს ძის მისამართით ნათქვამი გამამხნევებელი სტყვები ჩვენს ყოველდღიურ სულიერ ბრძოლაში?` 

დღეს ქრისტიანები, რომლებიც ქრისტეს მიერ მათზე დაკისრებულ მისიას ასრულებენ, იმავე სირთულეებს აწყდებიან, რომლებიც იესო ნავეს წინაშე იდგა. მათ უწევთ, რომ შეებრძოლონ საკუთარ ცოდვებს, წინააღმდეგობა გაუწიონ ბოროტების ამალას, ამა ქვეყნის ბნელეთის ძალებსა და მმართველებს. იესო ნავეს ძის მსგავსად მათაც შეუძლიათ დაეყრდნონ ქრისტეს დაპირებას: "მე თქვენთანა ვარ დღენიადაგ საუკუნის დასასრულამდე" (მათ. 28:20). როგორც მაშინ იყო უფლის თანდასწრება საკმარისი იესო ნავეს ძის შიშისაგან გასათავისუფებლად, დღესაც მის თანდასწრებას შეუძლია დაგვეხმაროს ეჭვებისა და შფოთვისაგან გათავისუფლებაში. 

ჩვენი ამოცანაა – იმდენად კარგად გავეცნოთ უფალს, რომ ვენდობოდეთ მას და მის აღთქმებს. სწორედ ამიტომ არის ასეთი მნიშვნელოვანი მასთან პირადი ურთიერთობების დამყარება. 

`უმნიშვნელოვანესი კითხვა, რომელიც დღეს ჩვენ წინაშე დგას, არაფრით განსხვავდება იმისგან, რასაც იესო ნავეს ძე გადააწყდა. როგორ ვუერთგულოთ ღმერთის სიტყვაში დაწერილს, მაშინაც კი, თუ ეს არაპოპულარული ან არახელსაყრელია?` 