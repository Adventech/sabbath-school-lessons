---
title: მიწა, როგორც ძღვენი
date: 24/11/2025
---

`წაიკითხეთ გამ. 3:8; ლევ. 25:23; რიცხვ. 13:2,3; რჯლ. 4:1,25,26; ფსალმ. 23:1. ამ მუხლების თანახმად, ვინ ჰქონდა აღთქმული მიწის ფლობის უფლება?`

`რა უფლება გააჩნდათ ისრაელიანებს აღთქმულ მიწაზე?`

მიწა – ის საფუძველია, რომელიც ერს თვითმყოფადობას ანიჭებს. ის განსაზღვრავს საცხოვრებელ ადგილს, საქმიანობის ტიპსა და ცხოვრების წესს. ფესვებს მოწყვეტილი მონები არც ერთ ქვეყანას არ ეკუთვნოდნენ; მათი შრომით სხვები სარგებლობდნენ. მიწის ფლობა თავისუფლებას ნიშნავდა. რჩეული ერის თვითმყოფადობა მჭიდროდ იყო დაკავშირებული მის აღთქმულ მიწაზე ცხოვრებასთან. 

ღმერთს, ისრაელსა და მიწას შორის განსაკუთრებული ურთიერთობები არსებობდა. ღმერთმა უბოძა ისრაელს მიწა, მაგრამ არ მიუნიჭებია ის როგორც განუყოფელი უფლება. ხალხს მისი ფლობა მხოლოდ იაჰვესთან აღთქმის ფარგლებში და მისი პირობების დაცვით შეეძლო. სხვა სიტყვებით, მიწა და მისი კურთხევები ღმერთის კურთხევაზე იყო დამოკიდებული.

მაგრამ მიწა ასევე ეხმარებოდა ხალხს ღმერთის უკეთ გაგებაში. ამ მიწაზე ცხოვრება ახსენებდა მათ ერთგული და სარწმუნო ღმერთის შესახებ, რომელიც ასრულებს თავის დანაპირებს. ღმერთის ინიციატივის გარეშე არ იქნებოდა არც მიწა, არც ისრაელი. ეგვიპტეში მიწის მოსავლიანობა დამოკიდებული იყო მდინარე ნილოსსა და სარწყავ სისტემებზე, ქანაანში კი – წვიმაზე, რომელსაც მხოლოდ ღმერთი აკონტროლებდა. ამრიგად, აღთქმული მიწა ახსენებდა მათ, რამდენად იყვნენ ღმერთზე დამოკიდებული.

მიუხედავად იმისა, რომ მიწა იაჰვეს ძღვენი იყო ისრაელიანთათვის, მის ჭეშმარიტ მფლობელად ღმერთი რჩებოდა (ფსალმ. 23:1). მას სრული უფლება ჰქონდა გადაეცა ეს მიწა ისრაელისთვის, ან ჩამოერთვა ის. რადგან მიწის მფლობელი ღმერთია, მაშინ ისრაელიანები, მათთან ერთად კი ყველა ადამიანი, ხიზანი და მდგმურია მის მიწაზე.

`1 პეტრ. 2:11 და ებრ. 11:9-13-ის ჭრილში რას ნიშნავს პირადად თქვენთვის მწირებად და ხიზნებად ცხოვრება, რომლებიც მოუთმენლად ელიან ქალაქს, რომლის მხატვარი და მშენებელიც თავად ღმერთია?`