---
title: ედემი და ქანაანი
date: 23/11/2025
---


`წაიკითხეთ დაბ. 2:15 და დაბ. 3:17-24. როგორი იყო დაცემის შედეგები, თუ ვისაუბრებთ პირველი ადამიანური კერის საცხოვრებელ ადგილზე?`

ღმერთმა შექმნა ადამი და ევა და სიუხვისა და სილამაზის იდეალურ გარემოში დაასახლა ისინი. პირველი ადამიანები თავიანთ შემოქმედს ულამაზეს საცხოვრებელ სივრცეში შეხვდნენ, რომელსაც მათი ყველა ფიზიკური მოთხოვნილების დაკმაყოფილება შეეძლო. ღვთის სიტყვის პირისპირ მოსმენის გარდა, ედემის ბაღი სასწავლო ცენტრად იქცა, სადაც ადამი და ევა სიღრმისეულად ეცნობოდნენ ღმერთის ხასიათს და ცხოვრებას, რომელიც მან მათთვის ჩაიფიქრა. ამიტომ, როდესაც მათ შემოქმედთან ნდობის ურთიერთობა დაარღვიეს, ედემის ბაღთან მათი ურთიერთობაც შეიცვალა და ამ ურთიერთობის გაწყვეტის ნიშნად, ისინი იძულებულნი გახდნენ ბაღი დაეტოვებინათ. ადამმა და ევამ დაკარგეს ღმერთის მიერ ბოძებული ტერიტორია და ედემის ბაღი მათთვის სიუხვით სავსე ცხოვრების სიმბოლოდ იქცა. ამ თემას კვლავ დავუბრუნდებით, როდესაც აღთქმულ მიწას განვიხილავთ.

`როგორ მიიღეს პატრიარქებმა აღთქმა მიწის შესახებ? (იხ. დაბ. 13:14,15; დაბ. 26:3,24; დაბ. 28:13)`

`როგორ ფიქრობთ, რას ნიშნავს ჩვენთვის, როგორც ადვენტისტებისთვის, აღთქმის მემკვიდრეების შესაფერისად ცხოვრება (ებრ. 6:11-15)?` 

როდესაც აბრაამი შევიდა მიწაზე, რომელიც ღმერთმა აჩვენა, მისი რწმენის დამსახურებით, ეს მიწა აღთქმულ მიწად იქცა მისთვის და მისი შთამომავლებისთვის. და ის ასეთად ოთხასი წლის განმავლობაში რჩებოდა. პატრიარქები არ ფლობდნენ ამ მიწას, ამ სიტყვის პირდაპირი მნიშვნელობით, ამიტომ ვერ გადასცემდნენ მას საკუთარ შვილებს. ის ღმერთს ეკუთვნოდა, ისევე, როგორ ოდესღაც ედემის ბაღი. ადამს და ევას არაფერი გაუკეთებიათ ისეთი, რაც მათ ედემის ბაღში ცხოვრების უფლებას მისცემდა. ანალოგიურად, არც ისრაელს შეუტანია წვლილი იმაში, რომ ეს მიწა დაემსახურებინა. ეს ღმერთის ძღვენი იყო, რომელიც მის ინიციატივას ეფუძნებოდა. ისრაელს არ ჰქონია კანონიერი უფლებები ამ მიწის ფლობაზე (რჯლ. 9:4-6), მას მისი მოპოვება მხოლოდ ღმერთის მადლით შეეძლო.

პატრიარქები აღთქმების მემკვიდრეები იყვნენ იქამდე, სანამ ეს აღთქმები არ აღსრულდა. ჩვენ, ქრისტეს მიმდევრებმა, კიდევ უფრო დიდებული აღთქმები დავიმემკვიდრეთ (ებრ. 8:6), რომლებიც მაშინ აღსრულდება, როდესაც მივბაძავთ "მათ, ვინც რწმენით და სულგრძელებით იმკვიდრებენ აღთქმებს" (ებრ. 6:12).



