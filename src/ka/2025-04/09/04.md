---
title: მიწასთან დაკავშირებული სირთულეები
date: 25/11/2025
---

`წაიკითხეთ იესო 13:1-7. მიუხედავად იმისა, რომ ქანაანის მიწა ღმერთის ძღვენი იყო, როგორი იყო ზოგიერთი სირთულე, რომელიც მის ფლობას უკავშირდებოდა?`

ისრაელიანებმა საუკუნეების განმავლობაში იცხოვრეს მონობაში, ამიტომ მათი საბრძოლო უნარ-ჩვევები მიწის დასაპყრობად არასაკმარისი იყო. ეგვიპტელებმაც კი, რომლებსაც განსწავლული და კარგად შეიარაღებული მეომრები ჰყავდათ, ვერ მოახერხეს მისი სამუდამოდ შენარჩუნება. ქანაანის ქალაქები მიუდგომელი იყო, ეგვიპტელებმა კი მათი აღება ვერ მოახერხეს. ხოლო ახლა, ოდესღაც დამონებულმა ერმა უნდა დაიპყროს მიწა, რომელიც მათმა ყოფილმა ბატონებმაც კი ვერ მოიპოვეს. ეს მხოლოდ ღმერთის მადლით შეიძლებოდა მომხდარიყო, და არა მათი პირადი ძალისხმევით.

იესო ნავეს ძის მე-13 და 21-ე თავებში მოთხრობილია მიწის განაწილების შესახებ ისრაელის ტომებს შორის. განაწილება მიუთითებს არა მხოლოდ იმაზე, რაც უკვე გამოყოფილია მათთვის, არამედ იმაზეც, რაც ჯერ კიდევ დასაპყრობია. ისრაელიანებს შეეძლოთ ეცხოვრათ ღმერთის მიერ მათთვის მემკვიდრეობად მინიჭებულ მიწაზე, როგორც სრულუფლებიან მდგმურებს. თუმცა, ღმერთის ინიციატივა ხალხისგან გამოხმაურებას მოითხოვდა. წიგნის პირველი ნახევარი აღწერს, თუ როგორ მისცა ღმერთმა მათ მიწა ქანაანელების განდევნით, ხოლო მეორე ნახევარი აღწერს, თუ როგორ დაიპყრო ისრაელმა ეს მიწა და როგორ დაასახლა ის.

დაპყრობის ეს სირთულე კარგად ასახავს ჩვენი გადარჩენის პროცესს. ისრაელის მსგავსად, არც ჩვენ არ შეგვიძლია გადარჩენის დამსახურება (ეფეს. 2:8,9). გადარჩენა – ძღვენია, ისევე, როგორც მიწა იყო ღმერთის ძღვენი ებრაელებისთვის, მათთან დადებული აღთქმის საფუძველზე. მიწის ფლობა არ იყო დამოკიდბეული მათ დამსახურებებზე (იხ. რჯლ. 9:5). მაგრამ იმისათვის, რომ ისრაელიანებს ამ ძღვენით სარგებლობა შესძლებოდათ, მათ საკუთარ თავზე უნდა აეღოთ ამ მიწაზე ცხოვრების პასუხისმგებლობა, ისევე, როგორც ჩვენ, რომლებმაც უნდა გავიაროთ განწმედის პროცესი და სიყვარულით შევასრულოთ ის მოთხოვნები, რომლებიც ღმერთის სამეფოს მოქალაქეების წინაშეა წამოყენებული. მართალია ეს ერთი და იგივე არ არის, მაგრამ ისრაელიანთათვის მიწის გადაცემასა და ქრისტიანთა გადარჩენას შორის კავშირი საკმაოდ მჭიდროა. ჩვენ არაჩვეულებრივი ძღვენი მოგვენიჭა, მაგრამ თუ სიფრთხილეს არ გამოვიჩენთ, შეგვიძლია დავკარგოთ ის. 

`როგორ გადალახავენ თანამედროვე ქრისტიანები განსაცდელებს, რომლებიც აღთქმული მიწის დაპყრობისას გადატანილ სირთულეებს ჰგავს? იხ. ფილიპ. 2:12; ებრ. 12:28.`