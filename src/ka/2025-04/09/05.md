---
title: ვერძობის წელი
date: 26/11/2025
---


მიწა იმდენად მნიშვნელოვანი იყო ისრაელის, როგორც ღვთის ერის არსებობისთვის, რომ მისი მთლიანად ადამიანთა ერთი ჯგუფისთვის გადაცემა არ შეიძლებოდა. ამიტომ ის გაუნაწილდათ ტომებს, საგვარეულოებსა და ოჯახებს (რიცხვ. 34:13-18). ეს კეთდებოდა რამდენიმე ძლევამოსილი კლანის მონოპოლიის თავიდან ასაცილებლად. 

`წაიკითხეთ ლევ. 25:1-5,8-13. რა იყო შაბათის წლისა და ვერძობის წლის მიზანი?`

 ღმერთს სურდა, რომ ისრაელიანები არასოდეს დარჩენილიყვნენ მიწის გარეშე, განსხვავებით ეგვიპტისაგან, სადაც ხალხმა საკუთარი მიწა დაკარგა და ფარაონის მონებად იქცნენ. არავის შეეძლო კონკრეტული მიწის ფლობა გარდა იმ ტომისა თუ საგვარეულოსი, რომლისთვისაც იყო ის გამოყოფილი. ფაქტობრივად, ღმერთის ჩანაფიქრის თანახმად, მიწის გაყიდვა არ შეიძლებოდა; შესაძლებელი იყო მხოლოდ მიწის გაქირავება, მისი საფასურის შესაბამისად, რომელიც წლების იმ რაოდენობას უტოლდებოდა, რაც მომდევნო ვერძობის წლამდე რჩებოდა. ამიტომ იმ ადამიანის ნათესავები, რომელიც იძულებული გახდებოდა რომ "გაეყიდა" თავისი მიწა, ვალდებული იყვნენ გამოესყიდათ ეს მიწა ვერძობის დადგომამდე (ლევ. 25:25).

მიწის განაწილება აჩვენებს, თუ რა ედო ღმერთს გულში. მას სურს, რომ გულუხვები ვიყოთ მათ მიმართ, ვისაც ნაკლები შესაძლებლობა აქვს და ყოველ მეშვიდე წელს საშუალება მივცეთ მათ, რომ ისარგებლონ ჩვენი მიწებით. დასვენების წლის განმავლობაში შაბათის დაცვის პრინციპი უფრო ფართე გაგებით გამოიყენებოდა. ეს პატივისცემისა და შრომის დაფასების გამოხატულებაა მათ მიმართ, ვინც სირთულეებს აწყდება. მიწის ფლობასთან დაკავშირებული კანონები თითოეულ ისრაელიანს აძლევდა შესაძლებლობას, რომ გათავისუფლებულიყო მემკვიდრეობით გადმოცემული ან მის მიერვე შექმნილი რთული ვითარებებისგან და ახლიდან დაეწყო ცხოვრება. 

არსებითად სწორედ ეს არის სახარების მთავარი მიზანი: წაშალოს ზღვარი მდიდარსა და ღარიბს, დამსაქმებელსა და დაქირავებულ მუშახელს, პრივილეგირებულსა და დაუცველს შორის, რათა ყველა გაუტოლდეს ერთმანეთს იმის აღიარებით, რომ ყველას გვჭირდება ღმერთის მადლი.

სამწუხაროდ, ისრაელმა არ გაითვალისწინა ღმერთის მითითებები და ასწლეულების შემდეგ ის მიწიდან განდევნეს (2 ნეშტ. 36:20,21).

`როგორ გვახსენებს მიწის განაწილების ისრაელიანური პრინციპი და შაბათის დაცვა, რომ ღმერთის წინაშე შესაძლებლობები თანაბარია?`

`როგორ გვეხმარება შაბათის დაცვა იმ ჩაგვრასა და მომხმარებლურ დამოკიდებულებასთან შეწინააღმდეგებაში, რომლებიც მრავალ საზოგადოებას ანადგურებენ?` 



