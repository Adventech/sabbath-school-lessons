---
title: შემდგომი გამოკვლევისთვის
date: 28/11/2025
---


წაიკითხეთ თავი "ბრძოლის დასასრული" ელენ უაითის წიგნიდან "დიადი ბრძოლა" (გვ. 672-678).

"ჩვენ სამუდამოდ გადარჩენილნი ვიქნებით, როდესაც ქალაქის კარიბჭეში შევაბიჯებთ. მაშინ შევძლებთ რომ გავიხაროთ ხსნით, მარადიული ხსნით. იქამდე კი უნდა შევისმინოთ მოციქულის დარიგება და "გვეშინოდეს, რათა, ვიდრე რჩება აღთქმა მის სიმშვიდეში შესასვლელად, ვინმე თქვენგანი არ აღმოჩნდეს დაგვიანებული" (ებრ. 4:1). ქანაანის ცოდნას, მისი საგალობლების გალობას, მასში შესვლის პერსპექტივით სიხარულს არ მიუყვანია ისრაელის ძეები აღთქმული მიწის ვენახებამდე და ზეთისხილის ბაღებამდე. მათ მისი დაუფლება მხოლოდ მაშინ შეეძლოთ, თუ ყველა პირობას შეასრულებდნენ, ცოცხალ რწმენას გამოიჩენდნენ ღმერთისადმი და მიისაკუთრებდნენ მის აღთქმებს" (ელენ უაითი, ახალგაზრდობის დამრიგებელი, 17 თებერვალი 1898წ.).

"ბიბლიაში გამოსყიდულთა მემკვიდრეობას"სამშობლოდ" იხსენიებენ (ებრ. 11:14-16). იქ ზეციურ მწყემსს დაჰყავს თავისი ცხვრები სიცოცხლის წყაროს სათავეებთან. იქ სიცოცხლის ხეს ყოველთვიურად გამოაქვს ნაყოფი და მისი ფოთლებიც ადამიანთა კეთილდღეობისთვისაა. იქ მოედინება სიცოცხლის წყლის მდინარენი, კრისტალივით სუფთა და მათ ნაპირებზე ხეთა ჩრდილები ფარავენ უფლის გამოსყიდულთათვის მომზადებულ ბილიკებს. იქ ვრცელი ველები თანდათან მშვენიერ გორაკებში გადადიან და უფლის მთებს ამაყად აღუმართავთ თავისი მწვერვალები. და იქ, მშვიდ ველებში, სიცოცხლის მდინარეთა ნაპირებზე ღვთის ხალხი - ეს დაქანცული ხიზნები და მგზავრები - იპოვიან თავიანთ სამშობლოს" (დიადი ბრძოლა, გვ. 675). 

შეკითხვები მსჯელობისთვის:

იმსჯელეთ აღთქმულ მიწაზე, როგორც უხვად ცხოვრების სიმბოლოზე, რომელსაც ქრისტე თავის მიმდევრებს დაჰპირდა იოან. 10:10-ში. როგორ ასახავენ სიუხვის მიწაზე ცხოვრების უპირატესობები ხსნის კურთხევებს?

რა კავშირშია ერთმანეთთან ქვეყნის მოქალაქეობა და ცხოვრების გარკვეული წესი? როგორ მოქმედებს ერთი მეორეზე? როგორია ღმერთის სამეფოს მოქალაქეობის ზოგიერთი შედეგი? 

ჩვენ ხშირად გვიცრუვდება იმედები სხვა ადამიანების და ზოგჯერ, საკუთარი დაპირებების გამო. რატომ შეგვიძლია ვენდობოდეთ ღმერთის დაპირებებს?

როგორ შეგვიძლია, რომ უკვე ახლა, რეალურად და პრაქტიკულად ვაქციოთ ახალ დედამიწაზე ცხოვრების აღთქმა ჩვენი მომავლის ნაწილად? 

