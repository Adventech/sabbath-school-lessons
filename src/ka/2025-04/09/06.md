---
title: აღდგენა მიწაზე
date: 27/11/2025
---


`წაიკითხეთ იერ. 24:6; იერ. 31:16; ეზეკ. 11:17; ეზეკ. 28:25; ეზეკ. 37:14,25. როგორი იყო ისრაელის აღთქმულ მიწაზე დაბრუნებასთან დაკავშირებული ღმერთის აღთქმა და როგორ აღსრულდა ის?`

ბაბილონის ტყვეობაში ისრაელიანებმა გააცნობიერეს, რომ ფესვების არ ქონა – არა მხოლოდ დანაკლისი, არამედ შესაძლებლობაცაა. მათი ურთიერთობა ღმერთთან არ იყო დამოკიდებული მიწაზე, თუმცა მჭიდრო კავშირში იყო მასთან. მონანიების შემდეგ, როდესაც მათ უფალს მიმართეს, მან დააბრუნა ისინი სახლში, რითაც დაამტკიცა, რომ ღმერთი მაშინაც მათ გვერდითაა, როდესაც საკუთარი მიწიდან შორს იმყოფებიან. 

თუმცა მიწის სამუდამოდ ფლობის აღთქმა ისრაელისთვის პირობითი იყო (რჯლ. 28:63,64; იესო 23:13,15; 4 მეფ. 17:23; იერ. 12:10). ასეთივე იყო დაპირება განდევნის შემდეგ ისრაელის კვლავ მიწაზე დაბრუნებასა და აყვავებასთან დაკავშირებით. ძველი აღთქმის წინასწარმეტყველები საუბრობდნენ აღდგენაზე, რომელიც უნდა მოეტანა მომავალ მეფეს დავითის ტომიდან (ეს. 9:6,7; ზაქ. 9:9,16). ეს აღთქმა აღსრულდა იესო ქრისტეს ცხოვრებაში, მის სიკვდილსა და აღდგომაში, მან აღასრულა უძველესი ისრაელისთვის მიცემული ყველა დაპირება. ახალ აღთქმაში დაპირებული მიწა პირდაპირ არ მოიხსენიება, მაგრამ ნათქვამია, რომ ღმერთის აღთქმები იესო ქრისტეში და მისი მეშვეობით აღსრულდა (2 კორ. 1:20; რომ. 15:8). ქრისტეს ღვაწლის ჭრიშლი აღთქმული მიწა ახალ მნიშვნელობას იძენს და იმ სულიერი კურთხევების სიმბოლო ხდება, რომლებსაც ღმერთი თავის ერთგულ ხალხს აღუთქვამს აქ, ახლა (ეფეს. 2:6) და მომავალში.

ღმერთის მიერ აღთქმულ მიწაზე მშვიდობის, სიუხვისა და კეთილდღეობის შესახებ დადებული აღთქმა საბოლოოდ ახალ დედამიწაზე შესრულდება, რომელიც თავისუფალი იქნება ცოდვისა და მისი შედეგებისგან. ამ გაგებით, ჩვენი, როგორც ქრისტიანების, იმედი ქრისტეს დაპირებაზეა დაფუძნებული, რომ ის დაბრუნდება და ზეცაში ათასწლოვანი მეფობის შემდეგ განახლებულ დედამიწაზე თავის მარადიულ სამეფოს დაამყარებს. ეს მიწასთან დაკავშირებული ყველა აღთქმის საბოლოო აღსრულება იქნება.

`წაიკითხეთ იოან. 14:1-3; ტიტ. 2:13 და გამოცხ. 21:1-3. რა საბოლოო იმედს შეიცავს ჩვენთვის ეს მუხლები და რატომ ხდება იესოს სიკვდილი ამ იმედის შესრულების წინაპირობა?`



