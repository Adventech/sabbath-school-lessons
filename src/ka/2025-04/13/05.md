---
title: კერპთაყვანისმცემლობის საშიშროებები
date: 24/12/2025
---


`წაიკითხეთ იესო 24:22-24. რატომ დასჭირდა იესო ნავეს ძეს, რომ გაემეორებინა ისრაელიანებისთვის კერპებისგან გათავისუფლების მოწოდება?` 

კერპთაყვანისმცემლობის საფრთხე რეალურია. ცოტა ხნით ადრე, მოაბის ველზე მსგავს ვითარებაში მყოფმა მოსემ იმავე გადაწყვეტილების მიღება ითხოვა (რჯლ. 30:19, 20). ღმერთები, რომლებზეც აქ მიდის საუბარი ეგვიპტის ან მდინარის გადაღმა მაცხოვრებელთა ღმერთები არ არიან, არამედ ისინი „მათ შორის არიან". ამიტომ იესო ნავეს ძე თავის ხალხს ევედრება, რომ გული უფლისკენ მიმართონ. აქ გამოყენებული ებრაული სიტყვა ნატა, ნიშნავს "გაწვდენას", "მოდრეკვას". ამ სიტყვით აღწერენ ღმერთს, რომლისგანაც ელიან, რომ ის მოიდრიკება და მოისმენს ლოცვებს (4 მეფ. 19:16; ფსალმ. 30:2,3; დან. 9:18), და ასევე ეს ის დამოკიდებულებაა, რომელსაც მოგვიანებით წინასწარმეტყველები ისრაელისგან ითხოვდნენ (ეს. 55:3; იერ. 7:24). ის გამოიყენება სოლომონის განდგომაზე მისანიშნებლად, როდესაც მისი გული სხვა ღმერთებისკენ გადაიხარა (3 მეფ. 11:2,4,9). ადამიანის ცოდვილ გულს არ აქვს ბუნებრივი მიდრეკილება ღმერთის ხმის შესმენისკენ. ეს გააზრებულ გადაწყვეტილებებს მოითხოვს ჩვენი მხრიდან, რომ ის "მოიდრიკოს" ღმერთის ნების შესრულებისკენ. 

ისრაელიანთა პასუხი ასეთი იყო: „ჩვენ მოვუსმენთ მის ხმას". ეს ურთიერთობაში მორჩილების ასპექტს უსვამს ხაზს. ისრაელს არ მოეთხოვებოდა წესების ბრმად დაცვა. აღთქმა უფალთან ცოცხალ ურთიერთობას ეხებოდა, რომელიც მარტივი დადგენილებებით ვერ გამოიხატებოდა. ისრაელის რელიგია მეკანონეობრივი არასდროს ყოფილა; ის უნდა ყოფილიყო რწმენისა და სიყვარულის მუდმივი დიალოგი წმინდა და მოწყალე მხსნელთან. 

`დაფიქრდით, რომელი კერპები არსებობენ ჯერ კიდევ თქვენს ცხოვრებაში, რომელთაგან გათავისუფლებაც გჭირდებათ.`

ხალხის სამმაგი დაპირების შემდეგაც კი უფლის მსახურების შესახებ, რაც, როგორც იესო ნავეს ძემ ბრძანა, უცხო ღმერთების განდევნას გულისხმობდა მათი წრიდან, არაფერია ნათქვამი იმაზე, რომ ეს რეალურად მოხდა. მთელი წიგნის განმავლობაში მორჩილების მაგალითები დაკავშირებულია იესო ნავეს ძის (ან მოსეს) მითითებების შესრულებასთან. წიგნის ბოლოს ასეთი ცნობების არარსებობა იესო ნავეს ძის მოწოდებას ცხადს ხდის. წიგნის ცენტრალური მოწოდება უფლის მსახურების შესახებ არა მხოლოდ იესო ნავეს ძის თაობას, არამედ ღვთის ერის ყოველ ახალ თაობას ეხება.

`რამდენად ხშირად მიგიციათ ღმერთისთვის დაპირება, რომელიც შემდეგ აღარ შეგისრულებიათ?`

`რატომ?`

`რას გეუბნებათ თქვენი პასუხი ღმერთის მადლის შესახებ?` 



