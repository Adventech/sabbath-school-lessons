---
title: შენ იყავი იქ!
date: 21/12/2025
---

"და შეჰყარა იესომ ისრაელის ყველა ტომი შექემში, და მოუხმო ისრაელის უხუცესებს, და მის ერისთავებს, და მის მსაჯულებსა და მის ზედამდგომებს, და ისინი წარდგნენ ღვთის წინაშე" (იესო 24:1).

შექემი ის ადგილი იყო, სადაც აბრაამმა ამ მიწაზე შემოსვლის შემდეგ სამსხვერპლო ააგო. აქ ღმერთმა პირველად აღუთქვა აბრაამს მიწა (დაბ. 12:7), ახლა, როდესაც აბრაამისთვის მიცემული დაპირებები შესრულდა, ისრაელი სწორედ ამ ადგილას განაახლებს ღმერთთან აღთქმას. იესო ნავეს ძე ხალხს ახსენებს იაკობის სიტყვებს: "განიშორეთ უცხო ღმერთები" (იესო 24:23; იხ. დაბ. 35:2-4). ამ მოვლენის გეოგრაფიული ადგილმდებარეობა თავისთავად მოუწოდებს უფლისადმი სრული ერთგულებისკენ და სხვა "ღმერთების" უარყოფისკენ.

`წაიკითხეთ იესო 24:2-13. რაში მდგომარეობს ისრაელისადმი ღმერთის უწყების მთავარი იდეა?` 

ღმერთი გახსენებული წარსულის მთავარი გმირია: „მე წამოვიყვანე", „მე მივეცი", „მე გავგზავნე", „მე მოვსპე", „მე მოვიმოქმედე", „მე გამოვიყვანე", „მე გიხსენით" და ა.შ. ისრაელი მთავარი გმირი კი არ არის, არამედ თხრობის ობიექტი. სწორედ ღმერთმა შექმნა ისრაელი. მისი ჩარევის გარეშე აბრაამი და მისი შთამომავლები გააგრძელებდნენ კერპების მსახურებას. ისრაელის, როგორც ერის არსებობა წინაპრების დამსახურება კი არა, ღმერთის მადლის შედეგია. ის ფაქტი, რომ ისრაელიანები ამ მიწაზე დასახლდნენ, სიამაყის კი არა, ღმერთის მსახურების მიზეზი უნდა გამხდარიყო. უფლის სიტყვაში ხუთჯერ არის გადასვლა "თქვენიდან" - "მათზე" (მამებზე). მამები და ამჟამინდელი თაობა შექემში ერთ მთლიანობად განიხილება. იესო ნავეს ძე იმის ჩვენებას ცდილობდა, რასაც მოსე უკვე ამტკიცებდა რჯლ. 5:3-ში, კერძოდ კი იმის, რომ უფალმა აღთქმა მხოლოდ მათ მამებთან კი არ დადო, არამედ ყველასთან, ვინც იმ მომენტში მის სიტყვით გამოსვლას ესწრებოდა. დამსწრეთა უმეტესობას ეგვიპტიდან გამოსვლა არ უნახავს. „ყველა" არ იმყოფებოდა ხორების მთაზე. თუმცა, იესო ნავეს ძე ამბობს, რომ ყველა იქ იყო. სხვა სიტყვებით რომ ვთქვათ, წარსულის გაკვეთილები ყოველმა ახალმა თაობამ უნდა აითვისოს. ღმერთი, რომელიც მათი წინაპრებისთვის მოქმედებდა, მზადაა დაეხმაროს ამჟამინდელ თაობასაც. 

`როგორ შეუძლია ეკლესიას კოლექტიური პასუხისმგებლობის გრძნობის გაძლიერება?`

`ანუ იმის გაცნობიერება, რომ ჩვენი საქციელები გავლენას ახდენს ეკლესიის ყველა წევრზე?`