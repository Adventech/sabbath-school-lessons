---
title: თავისუფალნი მსახურებისთვის
date: 23/12/2025
---

როგორც ჭეშმარიტი და ერთგული წინამძღოლი, იესო ნავეს ძე პატივს სცემს თავისი ხალხის თავისუფალ ნებას და სურს, რომ ისრაელი საკუთარი თავისუფალი არჩევანით და არა იძულებით ემსახუროს უფალს. სწორედ ამაზე მიუთითებს ზმნა ბახარ-ის ("არჩევა" - იხ. იესო 24:22) მიზანმიმართული გამოყენება. სხვა ადგილებში ეს ზმნა აღნიშნავს იაჰვეს მიერ ისრაელის არჩევას (რჯლ. 7:6,7; 10:15; 14:2). ისრაელს მისი არჩევის შემდეგ შეეძლო იაჰვესთვის ეთქვა "არა", მაგრამ ეს უაზრო და აბსურდული იქნებოდა, ისრაელს შეუძლია ღმერთს უთხრას "დიახ" და განაგრძოს ცხოვრება, ან შეუძლია ზურგი აქციოს მას და შეწყვიტოს არსებობა. 

`როგორი იყო ისრაელის პასუხი იესო ნავეს ძის მოწოდებაზე? (იესო 24:16-18)`

`როგორ ფიქრობთმ რატომ ჰქონდა იესო ნავეს ძეს მათ პასუხზე სწორედ ასეთი რეაქცია? (იესო 24:19-21)`  

ისრაელიანები მტკიცედ ადასტურებენ თავიანთ რწმენას და აღიარებენ, რომ მათი წინაპრების ღმერთი მათი ღმერთიც გახდა (იესო 24:17, 18). ისინი მზად არიან სრული ერთგულებით ემსახურონ მას. ასეთი მკაფიო განცხადების შემდეგ, იესო ნავეს ძისგან გამხნევებისა და დადასტურების სიტყვებს ველით. მაგრამ ასე არ ხდება. იესო ნავეს ძესა და ხალხს შორის დიალოგი სერიოზულად იცვლება, რა დროსაც იესო ნავეს ძე თითქოსდა საპირისპირო თვალსაზრისის დამცველი ხდება. წარსულში ღმერთის მადლმოსილი ხელმძღვანელობიდან მას საუბარი გადააქვს ისრაელიანთა გაფრთხილებაზე და ღმერთი გამოჰყავს ისეთად, ვისი მსახურებაც მარტივი არ არის.

იესო ნავეს ძემ იცის პირველი თაობის არასტაბილურობის შესახებ, რომელიც მსგავს ვითარებაში ასევე დებდა ღმერთის მორჩილების პირობას (გამ. 19:8; 24:3; რჯლ. 5:27), მაგრამ მალევე დაივიწყა საკუთარი სიტყვები (გამ. 32). რიტორიკის გამოყენებით, მას სურს, რომ ისრაელიანებმა რამდენიმე მნიშვნელოვანი რამ გააცნობიერონ.

პირველ რიგში, გადაწყვეტილება ემსახურო ღმერთს – საკმაოდ სერიოზულია. მან ღმერთის გამოცხადების შესაბამისად უნდა აღაშენოს ერი. ამ გზის კურთხევები თვალსაჩინოა, მაგრამ დაუმორჩილებლობის შედეგებიც უნდა იყოს გააზრებული. ცოდვების მიტევება არა ადამიანის უფლება, არამედ ღმერთის მადლის სასწაულია.

მეორე, ისრაელიანებმა ეს გადაწყვეტილება დამოუკიდებლად უნდა მიიღონ და არა მათი წინამძღოლის ზეწოლის ქვეშ, თუნდაც ისეთი ავტორიტეტულის, როგორიც იესო ნავეს ძეა.

მესამე, ისრაელმა უნდა გააცნობიეროს, რომ ღმერთის მსახურება ზეციდან დახმარების გარეშე შეუძლებელია. ეს აღთქმის პირობების მექანიკური შესრულება არ არის, ეს უფალთან პირადი ურთიერთობაა (შეადარეთ გამ. 20:1,2; რჯლ. 5:6,7).