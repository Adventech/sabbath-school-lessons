---
title: წიგნის დასასწული
date: 25/12/2025
---

`წაიკითხეთ იესო ნავეს ძის წიგნის დასკვნითი სიტყვები, რომლებიც შთაგონებული ავტორის მიერ არის დაწერილი (იესო 24:29-33). რას გვეუბნება ისინი იესო ნავეს ძის ცხოვრებისა და იმის შესახებ, რაც წინ გველის?`

ეპილოგში, რომელიც იესო ნავეს ძისა და ელეაზარის სიკვდილის შესახებ მოგვითხრობს, მღვდელმთავარი იესო ნავეს ძის წიგნის შეჯამებას აკეთებს. იესო ნავეს ძის, ელეაზარისა და იოსების ძვლების დაკრძალვის შესახებ თხრობით ავტორი კონტრასტს ქმნის აღთქმული მიწის საზღვრებს მიღმა ცხოვრებასა და ამ მიწაზე ახალი სიცოცხლის დასაწყისს შორის. აღარ არის საჭირო ხეტიალი, არც წინამძღოლთა ნეშტების თან ტარება. პატრიარქები თავიანთ ახლობლებს გამოქვაბულში მარხავდნენ (დაბ. 23:13,19; 25:9,10) რომელიც შექემში ნაყიდ მიწის ნაკვეთზე მდებარეობდა (დაბ. 33:19). ახლა ხალხი საკუთარ წინამძღოლებს მარხავს იმ ტერიტორიაზე, რომელიც მათ მემკვიდრეობაში შედის, რაც საიმედოობის განცდას იწვევს. პატრიარქებისთვის მიცემული აღთქმები აღსრულდა. მათ მიიღეს დაპირებული და იაჰვეს ერთგულება იქცა ისტორიულ ძაფად, რომელმაც ისრაელის შთამომავლები აწმყოსა და მომავალთან დააკავშირა. 

წიგნის ბოლო აბზაცები თხრობას წარსულის უფრო მასშტაბურ ისტორიასთან აკავშირებს და მომავლისკენ გვიხსნის გზას. ლორდ ჯორჯ კერიმ, კენტერბერის ყოფილმა მთავარეპისკოპოსმა, შრიუსბერის წმინდა სამების ეკლესიაში წარმოთქმულ სიტყვაში აღნიშნა, რომ ინგლისის ეკლესია „გადაშენებისგან ერთი თაობით იყო დაშორებული".

სინამდვილეში, ეკლესია ყოველთვის ერთი თაობით არის დაშორებული გადაშენებისგან, ასე იყო ღმერთის ერიც ძველ აღთქმაში. ისრაელის ისტორიის დიადი თავი დასასრულს უახლოვდება. მისი მომავალი დამოკიდებულია შემდეგ მნიშვნელოვან კითხვებზე: „იქნება თუ არა ისრაელი უფლის ერთგული?", "შეძლებს თუ არა მიწის დაუფლების ამოცანის დასრულებას?", "მიეკრობა თუ არა იაჰვეს და აირიდებს თუ არა თავიდან კერპთაყვანისმცემლობას?", "იესო ნავეს ძის თაობა მართალი იყო, მაგრამ რა ელის მომავალ თაობას?". იესო ნავეს ძის წიგნის კითხვისას ღმერთის ერის ყოველმა თაობამ საკუთარ თავს ეს შეკითხვები უნდა დაუსვას. მათი ცხოვრებისეული წარმატება დამოკიდებული იქნება იმაზე, თუ რა პასუხს გასცემენ მათ და როგორი დამოკიდებულება ექნებათ მემკვიდრეობით მიღებულ ჭეშმარიტებებთან.

`იესო ნავეს ძე პავლეს მსგავსად "კეთილი ბრძოლით იბრძოდა" (2 ტიმ. 4:7). რა განაპირობებდა იესო ნავეს ძის წარმატებას?`

`რა გადაწყვეტილებების მიღებაა საჭირო დღეს, რომ გზა გადარჩენაში დარწმუნებულებმა დავასრულოთ?` 