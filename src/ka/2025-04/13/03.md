---
title: წრფელად და ერთგულად
date: 22/12/2025
---

`ჩამოთვალეთ ხუთი მოწოდება, რომლითაც იესო ნავეს ძე ერს მიმართავს? (იესო 24:14,15).`

"გეშინოდეთ"

"ემსახურეთ"

"განიშორეთ"

"ემსახურეთ"

"აირჩიეთ"

`თქვენი აზრით, რას ნიშნავს ღმერთის წრფელად და ერთგულად მსახურება?` 

იესო ნავეს ძის მოწოდება მკაფიოდ აყალიბებს ისრაელის წინაშე მდგარ არჩევანს: ან შეინარჩუნონ თავიანთი უნიკალურობა და იცხოვრონ ამ მიწაზე, ღმერთის რწმენით, ან კერპთაყვანისმცემელ ერებს შეერწყან და დაკარგონ თავიანთი თვითმყოფადობა, მიზანი და მისია. არჩევანი მათზეა. 

იესო ნავეს ძე მოუწოდებს ხალხს, რომ ეშინოდეთ უფლის და ემსახურონ მას "წრფელად და ერთგულად". უფლის შიში მუდმივ შიშში ცხოვრებას არ გულისხმობს. ეს გამოთქმა მოიაზრებს მოწიწებასა და თრთოლვას, რომლებიც ჩნდება ერთის მხრივ, ღმერთის შეუცნობელი სიდიადის, სიწმიდისა და უსასრულობის, ხოლო მეორეს მხრივ საკუთარი ცოდვილობისა და შეზღუდულობის გაცნობიერებისას. ღმერთის შიში ნიშნავს იმას, რომ მუდამ ვაცნობიერებდეთ მისი მოთხოვნების შესრულების მნიშნელობას და ვაღიარებდეთ, რომ ის არა მხოლოდ ჩვენი ზეციერი მამა, არამედ ღვთაებრივი მეფეცაა. ასეთ გაცნობიერებას მივყავართ ღვთის მორჩილ ცხოვრებამდე (ლევ. 19:14; 25:17; რჯლ. 17:19; 4 მეფ. 17:34).  მაშინ, როდესაც "უფლის შიში" იმ შინაგან მდგომარეობას აღწერს, რომელიც ისრაელიანს უნდა ახასიათებდეს, ღმერთის წინაშე მოწიწების პრაქტიკულ შედეგად მისი მსახურება უნდა იქცეს. 

მსახურება, რომელიც ისრაელს მოეთხოვება ორი ებრაული სიტყვითაა აღწერილი - "წრფელად" (ებრ. ტამიმ – სრული) და "ერთგულად" (ებრ. ემეტ – ჭეშმარიტი, სარწმუნო). პირველი სიტყვა ძირითადად ზედსართავი სახელის სახით გამოიყენება სამსხვერპლო ცხოველის უნაკლო თვისებების აღსაწერად. მეორე სიტყვა ზოგადად მუდმივობასა და სტაბილურობას გულისხმობს. ის, როგორც წესი, ღმერთთან მიმართებით გამოიყენება, რომლის ხასიათიც არსებითად ერთგულია ისრაელის მიმართ.

ერთგული ადამიანი არის ის, ვისი ნდობაც შეიძლება. არსებითად, იესო ნავეს ძე ისრაელს სთხოვს, ღმერთის მიმართ ისეთივე ერთგულება გამოავლინოს, როგორსაც ღმერთი ავლენდა თავისი ხალხის მიმართ მთელი მათი ისტორიის განმავლობაში. ეს არა უბრალოდ გარეგნული ქმედება, არამედ გულის მდგომარეობაა. ისრაელიანების ცხოვრება უნდა ასახავდეს ღმერთის მიმართ მადლიერებას იმისთვის, რაც მან მათთვის მოიმოქმედა. იგივე გვეხება ჩვენც.

`თქვენ როგორ გესმით გამოთქმა "ემსახურეთ უფალს წრფელად და ერთგულად"?`

`რა გიშლით ხელს, რომ სრულად მიუძღვნათ მას თავი?`