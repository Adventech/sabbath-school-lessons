---
title:  პატიება და სიმშვიდე
date:  06/06/2019
---

`“ამიტომ, ყველაფერში, როგორც გინდათ, რომ მოგექცნენ ადამიანები, თქვენც ისევე მოექეცით მათ. ვინაიდან ეს არის რჯული და წინასწარმეტყველნი” (მათ. 7:12). როგორ შეგიძლიათ გამოიყენოთ ეს პრინციპი თქვენს ოჯახში და მის მიღმა? ქვემოთ დაწერეთ, რა პრაქტიკული საშუალებებით შეგიძლიათ ამის გაკეთება.`

პავლე მოციქული ურჩევს ებრაელებს: “ეცადეთ იქონიოთ ყველასთან მშვიდობა და სიწმიდე, ურომლისოდაც ვერავინ იხილავს უფალს” (ებრ. 12:14). მაშინაც კი, როცა მივიღებთ ყველა საჭირო ზომას, ზოგიერთი ადამიანი, რომლებმაც ტკივილი მოგვაყენეს, მაინც არ მოგვისმენს და არ შეიცვლება. ზოგიერთმა მათგანმა შეიძლება ბოდიში მოიხადოს, სხვებმა კი - არა. ნებისმიერ შემთხვევაში, ჩვენთვის უკეთესი იქნება, თუკი ავირჩევთ პატიების გზას, განსაკუთრებით თუ ლაპარაკია ჩვენი ოჯახის წევრზე.

სინამდვილეში პატიება კონფლიქტის გადაჭრის განუყოფელი ნაწილია, განსაკუთრებით ოჯახში. როცა ადამიანი სცოდავს ჩვენ წინააღმდეგ, ღვთის მტერი კედელს აგებს ჩვენსა და ამ ადამიანს შორის, ეს კი არ გვაძლევს საშუალებას, რომ ეს ადამიანი გვიყვარდეს ისე, როგორც ქრისტემ შეგვიყვარა. პატიება არის შეგნებული გადაწყვეტილება ამ დაბრკოლების მოსაშორებლად.

«უფალი მოგვიტევებს არა იმიტომ, რომ ჩვენ სხვებს ვაპატიეთ, არამედ მაშინ, როცა ვპატიობთ. ჭეშმარიტი მიმტევებლობის საფუძველს წარმოადგენს უფლის უანგარო სიყვარული, რომელიც არ დაგვიმსახურებია. და ირგვლივ მყოფ ადამიანებთან ჩვენი დამოკიდებულება თვალნათლივ გვიჩვენებს, არის თუ არა ჩვენში ეს სიყვარული. სწორედ ამას გულისხმობს ქრისტე, როდესაც ამბობს: “რომელი განკითხვითაც განიკითხავთ და რომელი საწყაოთიც მიუწყავთ, იმავეთი მოგეწყვებათ თქვენც”» (ე. უაითი. ქრისტეს იგავები, გვ. 140).

ამავე დროს, როცა კონფლიქტში დამნაშავეები ვართ, უნდა ვეცადოთ, მეორე მხარესთან აღვადგინოთ დარღვეული ურთიერთობები. ამისთვის უნდა ვუთხრათ ადამიანს, რომ ვნანობთ შეცდომას და ვთხოვოთ პატიება. აი, რა თქვა იესომ: “ამიტომ, თუ მიიტან შენს ძღვენს სამსხვერპლოზე და იქ გაგახსენდება, რომ შენს ძმას რაიმე აქვს შენს მიმართ, მიატოვე იქ შენი ძღვენი სამსხვერპლოსთან და წადი, ჯერ შენს ძმას შეურიგდი, მერე მოდი და შესწირე შენი ძღვენი” (მათ. 5:23, 24). კარგია, როცა ადამიანი, რომელმაც ტკივილი მოგვაყენა, პატიებას გვთხოვს. ზუსტად ასევე კარგია, როცაბოდიშს ვიხდით ჩვენი შეცდომების გამო.

`როგორ გეხმარებათ იმ პატიებაზე ფიქრი, რომელიც გჭირდებათ, რომ ისწავლოთ სხვების პატიება?`