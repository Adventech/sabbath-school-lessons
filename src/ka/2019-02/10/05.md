---
title:  კონფლიქტი, სასტიკი მოპყრობა, ძალაუფლება და კონტროლი
date:  05/06/2019
---

ხანდახან გადაუწყვეტელმა კონფლიქტმა და რისხვამ შეიძლება გამანადგურებელი დინამიკა შეიძინოს და დამამცირებელ ურთიერთობამდე მიგვიყვანოს. ძალადობამ შეიძლება მიიღოს სხვადასხვა ფორმა: ფიზიკური, სიტყვიერი, ემოციური, ფსიქოლოგიური, სექსუალური და ა. შ. მაგრამ ძალადობის ნებისმიერი ფორმა ეწინააღმდეგება ღვთის სასუფევლის მთავარ პრინციპს - უანგარო სიყვარულის პრინციპს. 

`ურთიერთობებთან დაკავშირებული რომელი მნიშვნელოვანი ჭეშმარიტებებია ჩამოყალიბებული 1იოან.4:7,8-სა და კოლ. 3:19-ში?`

“ქმრებო, გიყვარდეთ თქვენი ცოლები და ნუ იქნებით სასტიკნი მათ მიმართ” (კოლ. 3:19). ბერძნულ ენაში სიტყვაში “სასტიკნი” იგულისხმება ცოლის მიმართ მკაცრი მოპყრობა, რომელიც იწვევს აუტანელ ტკივილს, არაკეთილგანწყობას და სიძულვილის გამოვლენას. პავლე გასაგებად ამბობს, რომ მეუღლე არ უნდა იყოს მტრულად განწყობილი ან სასტიკი. ემოციური, სექსუალური და ფიზიკური ძალადობა მიუღებელია ქრისტიანი ქმრისთვის. მას უნდა უყვარდეს თავისი ცოლი. პავლე ასევე გვამცნობს, რომ სიყვარული სულგრძელია და მოწყალე, არ შურს, არ ყოყოჩობს, არ ამპარტავნობს, არ სჩადის უწესობას, თავისას არ ეძიებს, არ მრისხანებს და არ განიზრახავს ბოროტს, არ ხარობს სიცრუით, არამედ ჭეშმარიტება ახარებს. სიყვარული ფარავს ყველაფერს, ყველაფრის სწამს, ყოველთვის იმედი აქვს და ყველაფერს იტანს. ასეთი სიყვარულის არც ერთი თვისება არ დაუშვებს რაიმე ფორმის ძალადობასა და სისასტიკეს.

ჯანსაღი ურთიერთობები ისეთი ურთიერთობებია, რომლებშიც ორივე მეწყვილე თავს გრძნობს დაცულად, შეუძლია მართოს თავისი რისხვა და ნორმად მიაჩნია ურთიერთმსახურება. სასტიკი მოპყრობის მსხვერპლნი ხშირად თავს გრძნობენ დამნაშავეებად, თითქოს პასუხისმგებლები არიან იმაზე, რომ გამოიწვიეს თავიანთი მოძალადე ან იმსახურებენ დამცირებას. ისინი, ვინც მიმართავენ ძალადობას, კარგი მანიპულატორები არიან და შეუძლიათ დაარწმუნონ მსხვერპლი, რომ მომხდარში ის არის პასუხისმგებელი. ჭეშმარიტება ისაა, რომ არავინ იმსახურებს სასტიკ მოპყრობას, ხოლო ბოროტმოქმედები თავად არიან პასუხისმგებელნი თავიანთ გადაწყვეტილებებსა და ქცევებზე.

კარგ ამბავს წარმოადგენს ის, რომ ძალადობის მსხვერპლს ბიბლია სთავაზობს ნუგეშს და არა დანაშაულის გრძნობას. გაუკონტროლებელ სიტუაციებში ადამიანებს არ უნდა ეშინოდეთ, რომ სხვაგან ეძებონ შველა. 

`სამწუხაროა, რომ ზოგიერთ კულტურაში მისაღებია ქალთა მიმართ სასტიკი მოპყრობა. რატომ არასოდეს არ უნდა წაახალისოს ქრისტიანმა ასეთი რამე, მიუხედავად კულტურული წეს-ჩვეულებისა?`