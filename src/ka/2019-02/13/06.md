---
title:  გულთა მოქცევა ბოლო დღეებში
date:  27/06/2019
---

გარკვეულწილად ჩვენ, ადვენტისტები, თავს ვგრძნობთ იოანე ნათლისმცემლის როლში. რეფორმებისა და მონანიების მაუწყებელი ისწრაფოდა, გზა მოემზადებინა ქრისტეს პირველი მოსვლისთვის. ჩვენ, როგორც მოძრაობა, იმავეს ვაკეთებთ მეორედ მოსვლისთვის.

`ლოცვით წაიკითხეთ ლუკ. 1:17. როგორ გამოხატავენ ეს სიტყვები ჩვენი მისიის არსს?`

ზეციერმა მამამ თავისი შვილების გული თავისკენ და ერთმანეთისკენ მიაპყრო ქრისტეს ჯვრით. ელიას უწყება ოჯახებს მოუწოდებს, იწამონ ეს საოცარი კეთილი უწყება (იხ. 2კორ. 5:18-21; შეად. ეფეს. 2:11-18) და გახდნენ ისეთი ადამიანები, რომლებიც აღსავსენი იქნებიან მოწყალებით, ხოლო სულიწმიდა გაზრდის მათში სიყვარულის მოსავალს.

წუთისოფელს ძლიერ სჭირდება უანგარო მზრუნველობის, უცვლელი ერთგულებისა და უდრეკი მიძღვნის გამოჩენა. ღვთის წყალობით, ქრისტიანულ ოჯახს შეუძლია ამ ყველაფრის გამოვლენა. გარდა ამისა, უნდა გვესმოდეს, რომ უწყება, რომელიც მიგვაქვს წუთისოფელში, ჩვენთვისაც აქტუალურია. იქამდე, სანამ სახარების, ერთიანობის, სიყვარულის, მიძღვნის პრინციპები არ იმოქმედებს ჩვენში, განსაკუთრებით ჩვენს ოჯახებში, უძლურები ვიქნებით ამ ყველაფრის სხვებისთვის გასაზიარებლად. ყველა მჭევრმეტყველური ქადაგება, ყველა ლოგიკური ახსნა და ბიბლიური არგუმენტი არასაკმარისია: წუთისოფელს სჭირდება დაინახოს, თუ როგორ მჟღავნდება ჩვენს ცხოვრებაში, განსაკუთრებით ჩვენს ოჯახებში მონანიება, ღვთისკენ მოქცევა, სიყვარული და ერთგულება იმისა, რასაც ვქადაგებთ. მსგავსად იოანე ნათლისმცემლისა, რომელსაც ჰქონდა ძალა, რათა შეეცვალა ადამიანთა ცხოვრება და მისი ქადაგება ეფექტური ყოფილიყო, ჩვენც შეგვიძლია ვაკეთოთ იგივე ღვთის მადლის მეშვეობით, თუკი თანახმანი ვართ უფალთან თანამშრომლობისთვის.

ქრისტეს მეშვეობით გავხდით ზეციური ოჯახის ნაწილი (იხ. ეფეს. 3:15). ამიტომ, როგორიც არ უნდა იყოს ჩვენი ოჯახის შემადგენლობა, მოწოდებულნი ვართ ვიყოთ მოწმენი ღვთისა, ვის წინაშეც მოვალენი ვართ ვიმსახუროთ და ვერაფერი აქცევს ჩვენს მოწმობას უფრო ეფექტურს, ვიდრე წუთისოფლისთვის იმის დემონსტრირება, თუ როგორი უნდა იყოს ოჯახი სახარების ძალის წყალობით.

`რა შეგიძლიათ გააკეთოთ განსაკუთრებული, რათა უჩვენოთ თქვენს ახლობლებს, ოჯახს ან კიდევ ვინმეს, რომ გიყვართ ისინი და ზრუნავთ მათზე?`