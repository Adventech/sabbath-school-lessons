---
title:  სიყვარული საჭირო დროს
date:  08/05/2019
---

**წაიკითხეთ ქებ. 4:8-5:1.**

ქებ. 4:16 და 5:1 წარმოადგენენ წიგნის შუაგულსა და კულმინაციას, რომლებიც აღწერენ ქორწინებას სოლომონსა და სულამითს შორის.
   

`რაზე საუბრობს სოლომონი შემდეგ ნაწყვეტებში? ქებ. 4:12, 16; 5:1; 8:8-10.`

ქებათა ქების წიგნში მოგვეპოვება ერთ-ერთი ყველაზე დამაჯერებელი ბიბლიური მტკიცებულება იმისა, რომ, ღვთის გეგმის თანახმად, ადამიანებს ქორწინებამდე არ უნდა ჰქონდეთ სექსუალური კავშირი. ამაზე საუბარი მიდის სულამითის ბავშვობის აღწერაში, სადაც მისი ძმები სვამენ შეკითხვას, არის იგი “ზღუდე” თუ “კარი” (ქებ. 8:8, 9). ისინი მეტაფორული ენის გამოყენებით არკვევენ, დარჩა თუ არა იგი უმანკო ქორწინებამდე (ზღუდე), თუ ეწეოდა უწესო სქესობრივ ცხოვრებას (კარი). უკვე ზრდასრული გოგონა ამტკიცებს, რომ შეინარჩუნა უმანკოება და სუფთა წარდგება ქმრის წინაშე: “მე ზღუდე ვარ” (ქებ. 8:10). სოლომონი ადასტურებს, რომ სულამითმა შეინარჩუნა ქალწულობა ქორწინების ღამემდე, და ასე მიმართავს: “ბაღი ხარ დახშული, ჭა - დაგმანული, წყარო - დაბეჭდილი” (ქებ. 4:12). თავისი გამოცდილებიდან გამომდინარე, ქალს შეუძლია მოუწოდოს თავის მეგობრებს სიფრთხილისკენ ქორწინებისა და სიყვარულის საკითხებში. ქებათა ქების წიგნში სულამითი სამჯერ მიმართავს “იერუსალიმის ასულებს”, არწმუნებს მათ, რომ საკუთარ თავში არ გააღვივონ ძლიერი სასიყვარულო ვნება შესაფერის მომენტამდე (იხ. ქებ. 2:7; 3:5; 8:4) ანუ იქამდე, სანამ მისი მაგალითისამებრ, არ დაოჯახდებიან.

სატრფო კვლავ მოუწოდებს თავის სასძლოს, გაჰყვეს მას (იხ. ქებ. 2:10; 4:8). ქორწინებამდე ქალს არ შეეძლო მიეღო მისი მიწვევა, მაგრამ ახლა საყვარელს ეპატიჟება თავის წალკოტში (იხ. ქებ. 4:16) და ისიც სიხარულით თანხმდება (იხ. ქებ. 5:1). სოლომონი მიიპყრო არა მხოლოდ ქალის სილამაზემ, არამედ სულამითმა დაატყვევა მისი გული (იხ. ქებ. 4:9). მისი ალერსი ღვინოზე უმჯობესია (იხ. ქებ. 4:10) და სოლომონი ბედნიერია, რომ იგი მისია ერთხელ და სამუდამოდ: “ბაღი ხარ დახშული, სასძლოვ, დაო ჩემო, ჭა - დაგმანული, წყარო - დაბეჭდილი” (ქებ. 4:12). ამ სრულყოფილ ქალთან კავშირში იგი თავს გრძნობს ისე, თითქოს მიაღწია აღთქმულ მიწას: “გოლი მოსწვეთავს შენს ბაგეებს, სასძლოვ! თაფლი და რძეა შენი ენის ქვეშ” (იგავ. 4:11).

`რაში მდგომარეობს კეთილი უწყება მათთვის, ვინც ნანობს თავის არასწორ გადაწყვეტილებებს, რომლებიც სექსუალობის გამოხატვას ეხება? იხ. 1იოან. 1:9; ფსალმ. 102:12; ეს. 55:7; იოან. 8:11.`