---
title:  სიყვარულის მეფური საგალობელი
date:  04/05/2019
---

### გამოსაკვლევად შემოთავაზებული ბიბლიური მუხლები: 
ქებათა ქების წიგნი; დაბ. 2:7; 1კორ. 7:3-5; იოან. 17:3; 1იოან. 1:9; რომ. 1:24-27; გალ. 5:24.

> <p>სამახსოვრო მუხლი:</p>
> “დამდევი, როგორც ბეჭედი შენს მკერდზე, როგორც ბეჭედი შენს მკლავზე; რადგან ძლიერია სიკვდილივით სიყვარული, სასტიკია ჯოჯოხეთივით შური; არმური მისი ცეცხლის არმურია, უფლის ალი” (ქებ. 8:6).

ცხოვრების ყველა სეზონს შორის ყველაზე მნიშვნელოვანი ადგილი ქორწინებას უკავია. ყველა არ ქმნის ოჯახს, მაგრამ ვინც ამ ნაბიჯს გადადგამს, მისთვის ქორწინებას მოაქვს როგორც პრობლემები, ასევე კურთხევები. ერთ-ერთ კურთხევას წარმოადგენს სექსუალური ცხოვრება. სექსუალობის საოცარი ძღვენი, რომელიც გამოიყენება საჭირო დროსა და საჭირო ადგილას, შეიძლება სიყვარულის საოცარ გამოვლინებად იქცეს.

გავრცელებული თვალსაზრისის საპირისპიროდ შეგვიძლია ვთქვათ, რომ ბიბლია არ გმობს სექსს. იგი ეწინააღმდეგება ადამიანების მხრიდან შემოქმედის ამ საოცარი ძღვენის ბოროტად გამოყენებას.

ქებათა ქების წიგნი ბიბლიის სხვა წიგნთა შორის არის ერთ-ერთი ყველაზე პატარა და შესაძლოა, ნაკლებად კითხვადი, მასში კი აღწერილია ურთიერთობები ახალგაზრდა პატარძალს სულამითსა და მის სატრფოს შორის; როგორც თვლიან, ეს სატრფო იყო თავად სოლომონ მეფე. წიგნი ნათლად წარმოაჩენს ქორწინებაში ადამიანური სიახლოვისა და მეუღლეთა შორის სიყვარულით ტკბობის საიდუმლოებებს. თუმცა ქებათა ქების წიგნი ხშირად აღიქმება ალეგორიულად, როგორც ღმერთსა და მის ხალხს, ქრისტესა და ეკლესიას შორის ურთიერთობის სიმბოლო, პირველ რიგში ეს არის სიყვარულისა და მამაკაცისა და ქალის ნამდვილი ურთიერთობების პოემა.

ამ კვირის განმავლობაში განვიხილავთ ქორწინების თემას, რომელიც მოცემულია ძველი აღთქმის კონკრეტულ წიგნში.