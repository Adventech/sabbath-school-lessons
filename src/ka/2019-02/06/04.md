---
title:  სიყვარული როგორც შემეცნება
date:  07/05/2019
---

ზოგიერთი ქებათა ქების წიგნში ერთგვარ მსგავსებას ხედავს ედემთან. თუმცა აღწერილი წყვილი არ წარმოადგენს ადამიანთა პირველ წყვილს, მაგრამ პოემა იწვევს ასოციაციას პირველ ბაღთან. როგორც ჩანს, ნატიფი მეტაფორებისა და სიმბოლოების დახმარებით გამოიხატება ღვთის გეგმა, რომლის თანახმადაც, ქმარი და ცოლი უნდა იყვნენ “ერთი ხორცი” (დაბ. 2:24,25).

`როგორ წარმოგვიდგენს ქებათა ქების წიგნი ცოლ-ქმრის წყვილის ინტიმურ ცხოვრებაში ურთიერთდამოკიდებულებას? იხ. ქებ. 4:7-5:1. როგორ ეხმაურება ამ პრინციპის აღწერა პავლეს დარიგებას 1კორ. 7:3-5-ში?`

სოლომონი მოუწოდებს სულამითს: “წამო, ჩემთან” (ქებ. 4:8). სატრფო ეხმაურება. მოგვიანებით ქალი პატიჟებს მას: “მოვიდეს თავის წალკოტში საყვარელი ჩემი” (ქებ. 4:16). კაციც ეხმაურება (იხ. ქებ. 5:1). ამგვარად, წმიდა წერილი გვიჩვენებს, რომ ასეთ ინტიმურ გარემოებაში არ უნდა არსებობდეს ძალდატანება ან მანიპულირება. ორივე პარტნიორი თავისუფლად და სიყვარულით ერთვება ამ ურთიერთობაში. “ჩემი წალკოტი” - “მისი წალკოტია”. 

სახელები “სოლომონი” და “სულამითი” წარმოქმნილია ებრაული სიტყვისგან “შალომ”, რომელიც აღნიშნავს “სიმშვიდეს” ან “მთლიანობას”. მათი აღტაცება ორმხრივი ხასიათისაა. (ქებ. 4:1-5; 5:10-16). მათ ურთიერთობაში ბალანსი ჩანს პოეტური ფორმითაც კი, სადაც მეუღლეების გამონათქვამები ერთმანეთს ენაცვლება. საქორწინო დაპირება “ჩემი საყვარელი ჩემია და მე მისი ვარ” (ქებ. 2:16) გვახსენებს ედემის ენას: “ეს ძვალი ჩემს ძვალთაგანია, ეს ხორცი ჩემს ხორცთაგანია” (იხ. დაბ. 2:23).

`საქორწინო კავშირი, აღწერილი როგორც ,,შეცნობა”, როგორ გვმატებს ცოდნას ღმერთთან ჩვენი ურთიერთობის შესახებ? იხ. დაბ. 4:1,25; 1მეფ. 1:19; ლუკ. 1:34; იოან. 17:3; 1კორ. 8:3.`

ბიბლია სიტყვა “შეცნობა”-ს იყენებს ქმრისა და ცოლის ინტიმურ სიახლოვესთან დაკავშირებით. ამ “შეცნობის” პროცესში მეუღლეები ერთმანეთს უხსნიან თავიანთ ფარულ საიდუმლოებებს. არა მხოლოდ ორი სხეული, არამედ ორი გული ერთიანდება “ერთ ხორცში”. ტერმინი “შეცნობა” ასევე აღწერს ადამიანთა და ღმერთს შორის ურთიერთობას. ახლო ურთიერთობები მეუღლეებისა, რომლებსაც ახასიათებთ მიძღვნა და ერთმანეთით მუდმივი აღფრთოვანება, გამჭრიახ ქრისტიანს ეხმარება უფრო ღრმად ჩასწვდეს ყველაზე ამაღლებულ და წმიდა საიდუმლოს – კავშირს ქრისტესა და ეკლესიას შორის.