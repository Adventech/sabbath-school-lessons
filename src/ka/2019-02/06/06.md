---
title:  ღვთის ძღვენის დაცვისას
date:  09/05/2019
---

ღმერთმა გარკვეული მიზნით დაყო კაცობრიობა მამაკაცებად და დედაკაცებად (იხ. დაბ. 1:26-28). მამაკაცისა და დედაკაცის კავშირი ასევე გულისხმობს ახალი სიცოცხლის შექმნას - ადამიანთა მხრიდან ღვთაებრივი ხატების თავისებურ გამოვლინებას. 

`რა პოზიცია უკავია წმიდა წერილს იმ სექსუალურ პრაქტიკასთან დაკავშირებით, რომელიც არ შეესაბამება შემოქმედის ჩანაფიქრს? იხ. ლევ. 20:7-21; რომ. 1:24-27; 1კორ. 6:9-20.`

წმიდა წერილი არ იწონებს ყველაფერს, რაც ცვლის ან ანგრევს ღვთის ხატებას ადამიანში. გარკვეული სექსუალური პრაქტიკის აკრძალვით ღმერთი თავის ერს სექსუალობის სწორ მიზნებს ასწავლის. როცა ადამიანის გამოცდილება შორდება ღმერთის დადგენილებას, იგი განიკითხება ცოდვის გამო.

`რა სახელმძღვანელო მიეცათ მორწმუნე ქრისტიანებს მიწიერ სამყაროში სექსუალობის გამოხატვის საკითხში? იხ. რომ. 8:1-14; 1კორ. 6:15-20; 2კორ. 10:5; გალ. 5:24; კოლ. 3:3-10; 1თეს. 5:23, 24.`

მორწმუნეები ქრისტეს მოსვლის დროს ელიან ცოდვის შედეგებისაგან განთავისუფლებას. ისინი ელიან რწმენით, ქრისტეს ჯვარზე სიკვდილის საშუალებით თავს თვლიან ცოდვისთვის მკვდრად და ქრისტეში გაცოცხლებულებად მისივე აღდგომის საშუალებით. განუწყვეტელი ლოცვის, სიფხიზლისა და სულის ძალის წყალობით ისინი თავიანთ ცოდვილ ბუნებას მიიჩნევენ ჯვარცმულად და ისწრაფვიან, რომ ყველაფერში დაემორჩილონ ქრისტეს. ისინი აღიარებენ, რომ მათი სხეული და სექსუალობა ეკუთვნის ღმერთს და მათ ღვთის ჩანაფიქრის შესაბამისად გამოიყენებენ.

ღმერთი პატიებს მათ, ვინც ცოდვას ინანიებს (1 იოან. 1:9). სახარება საშუალებას აძლევს ადამიანებს, რომლებიც წარსულში უზნეო ცხოვრებას ეწეოდნენ, ახლა მორწმუნეთა საზოგადოებას შეუერთდნენ. ცოდვამ ისე დაამახინჯა სქესობრივი ურთიერთობები, რომ ზოგიერთმა ადამიანმა, შესაძლებელია, ვერასდროს მიაღწიოს სრულ განკურნებას ამ სფეროში. ვიღაცა უპირატესობას მიანიჭებს ქორწინების გარეშე სექსუალურ ურთიერთობებს, რომელსაც ღვთის სიტყვა კრძალავს.

`როგორ ვექცევით ჩვენ, როგორც ეკლესია, მაგალითად, ჰომოსექსუალებს? როგორ მოქმედებს ჩვენს პასუხზე მათი პირადი დამოკიდებულება საკუთარი სექსუალური ორიენტაციის მიმართ?`