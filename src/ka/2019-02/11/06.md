---
title:  ოცდამეერთე საუკუნის მაცნეები
date:  13/06/2019
---

იუჯინ პეტერსონი თავის კარგად ნაცნობი ბიბლიის პერიფრაზაში ბიბლიური ტერმინის “სახარება”-ს ნაცვლად იყენებს “უწყება”-ს. იესოს შესახებ სახარება მართლაც უწყებაა და წუთისოფელს ჯერ კიდევ ესაჭიროება იგი. ქრისტიანული ოჯახები, რომელ კულტურაშიც არ უნდა ცხოვრობდნენ, მოწოდებული არიან იცხოვრონ ამ უწყებით და გაუზიარონ იგი ადამიანებს.

`როგორ დაახასიათებდით “უწყებას” შემდეგი ტექსტების გამოყენებით? იხ. მათ. 28:5-7; იოან. 3:16; რომ. 1:16, 17; 1კორ. 2:2; 2კორ. 5:18-21.`

პირველი სიახლე, რომელიც ყველგან გავრცელდა, იყო ქრისტეს აღდგომის ამბავი. დღეს ქრისტიანული ოჯახები ასევე ავრცელებენ ამ უწყებას, როცა აცხადებენ: “აღდგა, როგორც თქვა” (მათ. 28:6). მისი აღდგომის რეალობა ადასტურებს ჭეშმარიტებას იმ ყველაფრისა, რასაც ამბობდა თავის თავზე, ღმერთსა და ცოდვილის მიმართ მის სიყვარულზე, პატიებასა და მასში რწმენის მეშვეობით საუკუნო სიცოცხლის მოპოვების დაპირების უცველელობაზე.

_გიყვარდეს სახარება_. წმიდა წერილი გვიჩვენებს, თუ რაოდენ თვალსაჩინოდ შეცვალა სახარებამ ქრისტეს პირველ მიმდევართა ცხოვრება. ისინი სახლში ეპატიჟებიან ბიბლიის შესასწავლად; ჭამენ და ლოცულობენ ერთად; იყოფენ ფულსა და სახსრებს, ზრუნავენ ერთმანეთზე. მთელი ოჯახი ღებულობდა სახარების უწყებას. მაგრამ იქცნენ თუ არა ისინი უნაკლო ადამიანებად თვალის დახამხამებაში? არა. იყო თუ არა მათ შორის კონფლიქტები და უთანხმოება? რა თქმა უნდა. მაგრამ, მიუხედავად ამისა, ისინი მაინც შეიცვალნენ. აღიარებდნენ, რომ სჭირდებათ ღმერთი და ერთმანეთი, პირველ ადგილზე აყენებდნენ ერთიანობასა და ჰარმონიას სახლებსა და ეკლესიაში, ცდილობდნენ ცხოვრებაში განეხორციელებინათ გეთსიმანიაში წარმოთქმული იესოს ლოცვა (იხ. იოან. 17:20-23). გაბედულად უქადაგებდნენ ერთმანეთსა და ურწმუნოებს, სიცოცხლეს საშიშროების ქვეშ დგებოდნენ თავიანთი მრწამსის გამო.

იგივე უნდა დაგვემართოს ჩვენც. ამ საუკუნეშიც კი, რომელშიც რელიგიურ საკითხებს უდგებიან ცრურწმენებით, ადამიანები აღფრთოვანებულები ყვებიან რაიმეზე და იპყრობენ მსმენელთა ყურადღებას. სულიწმიდას უნდა, რომ აღავსოს ადამიანთა გულები სახარების გამო აღტაცებით. როცა კეთილი უწყება პირადად თქვენთვის გახდება იმდენადვე კეთილი, რამდენადაც იგი წარმოდგენილია ღვთის სიტყვაში, თქვენდა უნებურად დაამოწმებთ და ვერავინ დაგაბრკოლებთ. 

`რა ცვლილებები სჭირდება თქვენს ოჯახს, რათა გახდეთ საუკეთესო მქადაგებლები იმ უწყებისა, რომლის გასავრცელებლადაც ვართ მოწოდებულნი?`