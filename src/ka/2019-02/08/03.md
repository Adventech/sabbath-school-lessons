---
title:  როცა ბავშვს ერთი მშობელი ზრდის
date:  20/05/2019
---

ერთ-ერთი გავრცელებული მოვლენაა, როცა ბავშვს ზრდის მარტოხელა მშობელი, უფრო ხშირად, დედა.

ხანდახან გვეჩვენება, რომ მარტოხელა დედები არიან ქალები, რომლებმაც ბავშვი ჩასახეს ქორწინების გარეშე. თუმცა ეს ყოველთვის ასე არ არის. ჰაგარს დააძალეს შვილი გაეჩინა აბრაამისგან, შემდეგ კი შვილთან ერთად გააძევეს (იხ. დაბ. 16:3,4; 21:17). ბათ-შებაყი დაორსულდა გავლენიან ადამიანთან სექსუალური კავშირის შედეგად (იხ. 2მეფ. 11:4,5). უფალმა გააგზავნა ელია ცარფათში, რათა დახმარებოდა ქვრივ დედას (იხ. 3მეფ. 17:9). როცა იესომ დაიწყო თავისი მსახურება, იოსები, მისი მამობილი, დაიღუპა. “სიკვდილმა დააშორა იგი [მარიამი] იოსებს, რომელიც მასთან ერთად ინახავდა იესოს შობის საიდუმლოს. ახლა აღარ დარჩა ვინმე, ვისთვისაც შეძლებდა მას გაენდო თავისი იმედები და განცდები. ბოლო ორი თვე მისთვის განსაკუთრებულად რთული აღმოჩნდა” (ე. უაითი. ქრისტე - წუთისოფლის იმედი, გვ. 98).

იყო მარტოხელა მშობელი, ალბათ, ადამიანისთვის ერთ-ერთი ურთულესი ამოცანაა. ბევრს მატერიალურად უჭირს, ექმნებათ პრობლემები სხვა მშობელთან ურთიერთობისას. დრო არ რჩებათ საკუთარი თავისთვის ან იმისთვის, რომ გაესაუბრონ ღმერთს. მათ აწუხებთ შეკითხვა: კვლავ შეიყვარებს თუ არა ვინმე მათ.

`რა დაპირებებია ჩაწერილი შემდეგ ტექსტებში, რომლებიც მიეცათ ადამიანებს, მათ შორის მარტოხელა მშობლებსაც? იხ. იერ. 31:25; მათ. 11:28; იერ. 29:11; 32:27; იგავ. 3:5,6; ეს. 43:1,2.`

ჩვენ, როგორც ეკლესია, უნდა ვეხმარებოდეთ მარტოხელა მშობლებს. იაკობი წერდა: “წმიდა და შეუბღალავი სარწმუნოება მამის წინაშე ისაა, რომ მიხედო ქვრივ-ობლებს მათ გასაჭირში და შეურყვნელად დაიცვა თავი სოფლისაგან” (იაკ. 1:27). აქ შეგვიძლია მივამატოთ სიტყვები: “და მარტოხელა მშობლებს გასაჭირის დროს”. დახმარება, რომლის შეთავაზებაც შეგვიძლია, არ არის აუცილებელი, რომ ფინანსური იყოს. შეგვიძლია გარკვეული დროით ბავშვები ჩვენთან დავიტოვოთ და მათ საშუალება მივცეთ, რომ ცოტა დაისვენონ, ილოცონ ან ღვთის სიტყვა წაიკითხონ. შეგვიძლია რაღაც ვასწავლოთ მათ შვილებს ან სახლში შევუკეთოთ რამე. მრავალი საშუალება არსებობს, რომ მხარში ამოვუდგეთ მარტოხელა მშობლებს.

`რომ რომ არ განიკითხოთ, თუ რატომ დარჩა იგი მარტო, კონკრეტულად რისი გაკეთება შეგიძლიათ, რათა დაეხმაროთ მარტოხელა მშობლებს?`