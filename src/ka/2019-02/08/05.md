---
title:  მშობლობა, როგორც მოწაფეთა მომზადება
date:  22/05/2019
---

`წაიკითხეთ დაბ. 18:18,19 და 1მეფ. 3:10-14. შეადარეთ ეს ორი მამა. როგორი იყო მათი აღზრდის სტილის შედეგები?`

მშობლები პასუხისმგებელნი არიან იმაზე, რათა თავიანთი შვილები აქციონ იესოს მოწაფეებად. არიან მშობლები, რომლებიც მიიჩნევენ, რომ შვილების სწავლისა და გამოსწორების ერთადერთი ხერხია ფიზიკური დასჯის ხშირი გამოყენება (იხ. იგავ. 22:15; 23:13; 29:15). მსგავსი ტექსტები არასწორად განიმარტება, რასაც მივყავართ ბავშვების მიმართ სასტიკ მოპყრობასა და პიროვნების დამცირებამდე. ხშირად ამას ბავშვის მხრიდან მოსდევს ამბოხება მშობლისა და ღმერთის წინააღმდეგ. 

ბიბლია მშობლებს ასწავლის მართონ სიკეთით (იხ. ეფეს. 6:4; კოლ. 3:21) და აღზარდონ ბავშვები სიმართლეში (იხ. ფსალმ. 77:5; იგავ. 22:6; ეს. 38:19). როგორც მშობლები, ჩვენს შვილებს უნდა უზრუნველვყოფდეთ ყოველივე აუცილებლით (იხ. 2კორ. 12:14) და მათთვის კარგი მაგალითი ვიყოთ (იხ. დაბ. 18:19; გამ. 13:8; ტიტ. 2:2). მოწოდებულნი ვართ, გონივრულად წარვმართოთ ჩვენი ოჯახის წევრები (იხ. 1ტიმ. 3:4,5,12) და დისციპლინას მივაჩვიოთ ჩვენი შვილები (იხ. იგავ. 29:15,17), ამავე დროს, ავირეკლოთ ღვთის სიყვარული (იხ. ეს. 66:13; ფსალმ. 102:13; ლუკ. 11:1). 

რამდენად სამწუხაროც არ უნდა იყოს, ბიბლიაში გვაქვს არასწორი აღზრდის მაგალითები. ისააკმა და რებეკამ შვილები - ესავი და იაკობი ერთმანეთისგან გამოარჩიეს მეტნაკლები სიყვარულით (იხ. დაბ. 25:28). მოგვიანებით იაკობმაც ანალოგიურად დაიახლოვა იოსები (იხ. დაბ. 37:3). ყელიმ, რომელიც რელიგიური ლიდერი იყო, ვერ აღზარდა თავისი შვილები (იხ. 1მეფ. 3:10-14). სამუელი, რომელიც ასევე აღზარდა ელიამ, აღმოჩნდა არასრულყოფილი მამა (იხ. 1მეფ. 8:1-6). მეფე დავითმა, რომელმაც იმრუშა და შეუკვეთა მკვლელობა, ცუდი მაგალითი მისცა თავის შვილებს. მეფე მენაშემ თავისი შვილები დემონებს შესწირა მსხვერპლად (იხ. 4მეფ. 21:1-9), ისევე, როგორც მეფე ახაზმაც (იხ. 4მეფ. 16:2-4).

საბედნიეროდ, წმიდა წერილში კარგი აღზრდის მაგალითებიც გვაქვს. მორდექაი იყო ჰადასას, ანუ დედოფალ ესთერის არაჩვეულებრივი მამობილი (ესთ. 2:7), იობიც რეგულარულად ლოცულობდა თავის შვილებზე (იობ. 1:4, 5). ყველა ამ მაგალითიდან, კარგიდან თუ ცუდიდან, შეგვიძლია გამოვიტანოთ დასკვნები ბავშვების აღზრდასთან დაკავშირებით.

`რა გაკვეთილები შეგვიძლია მივიღოთ ბიბლიაში მოცემული აღზრდის მაგალითებიდან? როგორ შეგვიძლია გამოვიყენოთ ზოგიერთი ამ პრინციპთაგანი მათთან ურთიერთობისას, ვინც  ჩვენი შვილები არ არიან?`