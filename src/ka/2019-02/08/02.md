---
title:  უშვილობის ტკივილი
date:  19/05/2019
---

`წაიკითხეთ დაბ. 18:11; 30:1; 1მეფ. 1:1-8 და ლუკ. 1:7. რა აქვთ საერთო ამ ადამიანებს? როგორ უპასუხა ღმერთმა მათ მისწრაფებებს?`

ბავშვები არის კურთხევა. მაგრამ ღმერთი რატომღაც ყველას არ აკურთხებს შვილებით. ზოგიერთს აქვს იმედი და ლოცულობს ოჯახზე და ღმერთიც მოწყალედ პასუხობს მათ თხოვნას, ხანდახან სასწაულებრივად, როგორც სარას შემთხვევაში. სხვა ასეთივე მხურვალე თხოვნები უფლის ტახტის წინაშე კი უპასუხოდ რჩება. ყოველთვის, როცა ეს ადამიანები ხედავენ, თუ როგორ სწირავენ ღმერთს მადლობას მათი მეგობრები ორსულობისთვის და გულში იკრავენ შვილებს, ფიქრობენ თავიან ცარიელ ბუდეზე და მათი ჭრილობა სულ უფრო მეტად იზრდება. უმნიშვნელო შეკითხვაც კი: “რამდენი შვილი გყავთ?” ტკივილს აყენებს მათ და ახსენებს ელიტურ კლუბს, სადაც უშვილოების ადგილი არ არის.

ის, ვინც მსგავს გრძნობებს განიცდის, უნდა აცნობიერებდეს, რომ ღმერთს ესმის მისი მწუხარება. მეფსალმუნე ამბობს უფლის შესახებ: “ჩემი ხეტიალი გამოთვლილი გაქვს; შენს ჭურჭელში მოათავსე ჩემი ცრემლები! განა შენს წიგნში არ არიან ისინი?” (ფსალმ. 55:9). “როგორც მამა შეიწყნარებს შვილებს, ისე შეიწყნარა უფალმა მოშიშნი მისნი” (ფსალმ. 102:13), თუმცა ხანდახან ისიც გვგონია, რომ იგი დუმს.

 ამავე დროს, ზოგიერთს სხვადასხვა მიზეზით გადაწყვეტილი აქვს, რომ არ იყოლიოს შვილები. ჩვენს სამყაროში, რომელიც აღსავსეა ტანჯვით, ტკივილით, ბოროტებითა და პოტენციური უბედურებით, შეგვიძლია გავუგოთ ამ გადაწყვეტილებას. გარკვეულ შემთხვევებში ადამიანებს ურჩევნიათ იშვილონ სხვისი ბავშვი, ვიდრე საკუთარი შვილი გააჩინონ. როცა ზრდიან უკვე დაბადებულ ბავშვს, ისინი ამით მას აძლევენ შანსს გაცილებით უკეთესი ცხოვრებისა, ვიდრე შეიძლებოდა ჰქონოდა.

მიუხედავად იმისა, გვყავს თუ არა შვილები, შეგვიძლია დარწმუნებულები ვიყოთ ღვთის სიყვარულში და იმაში, რომ იგი დაინტერესებულია ჩვენი კეთილდღეობით. ამავე დროს, მოდით ყოველთვის ტაქტი გამოვიჩინოთ უშვილო ადამიანთა მიმართ.

`იესოს არასდროს ჰყოლია საკუთარი შვილები. რა გაკვეთილი შეგვიძლია მივიღოთ ამ ფაქტიდან?`