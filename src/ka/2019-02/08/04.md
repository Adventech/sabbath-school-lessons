---
title:  მშობლობის პასუხისმგებლობა და სიხარული
date:  21/05/2019
---

`წაიკითხეთ 126-ე ფსალმუნი. რა არის ამ მოკლე ფსალმუნის ძირითადი აზრი? რა პრინციპები უნდა გავითვალისწინოთ ჩვენს ცხოვრებაში?`

როცა გინდათ მოამზადოთ თქვენი საყვარელი კერძი, თქვენ მიჰყვებით რეცეპტს.  თუკი დაამატებთ ყველა აუცილებელ ინგრედიენტს და ყველა ნაბიჯს შეასრულებთ, ძირითადად, სასურველ შედეგს მიიღებთ. აღზრდა არ ჰგავს კერძის მომზადებას. არ არსებობს ორი ერთნაირი ბავშვი და თუკი ბავშვს ისე ზრდით, როგორც სხვა ბავშვებს, შესაძლებელია, ისინი სრულიად სხვადასხვანაირები აღმოჩნდნენ. ეს განსხვავებები შეიძლება განპირობებული იყოს სქესის სხვადასხვაობით, დაბადების რიგობითობით, ტემპერამენტით და სხვა მრავალი მიზეზით. უფლის განზრახვა მდგომარეობს იმაში, რომ მშობლები სწორი გზით წარმართავდნენ თავიანთ შვილებს და ასწავლიდნენ ღვთის სიყვარულსა და მორჩილებას (იხ. რჯლ. 6:4-9; ფსალმ. 77:5-7). ღმერთი ასწავლის მშობლებს: “აღზარდე ყმაწვილი მისი გზის მიხედვით” /დასაწყისში/ (იგავ. 22:6), რათა მშობელს არ უწევდეს ყოველ ნაბიჯზე თავიანთი შვილების დაცვა და შფოთვა მათ არასწორ გადაწყვეტილებებზე.

გვინდა, რომ ჩვენი შვილები საყვარელი, უსუსური პატარებიდან გაიზარდონ დამოუკიდებელ და წარმატებულ ზრდასრულებად, ამიტომ ჩვენი მთავარი მოვალეობა მდგომარეობს იმაში, რომ მათ შეიცნონ ღმერთი, შეიყვარონ იგი და ისწავლონ მის მიმართ მსახურება. როგორც მშობლებს, შეგვიძლია გავყვეთ მეორე რჯულის მე-6 თავში ჩამოყალიბებულ გეგმას ბავშვთა სულიერი განვითარების შესახებ. მასში მოცემულია ოთხი მნიშვნელოვანი მითითება: უფალს აღიარებ როგორც შენს ღმერთს (იხ. რჯლ. 6:4), მთლიანად გიყვარდეს იგი (იხ. რჯლ. 6:5), გაუფრთხილდები მის სიტყვას (იხ. რჯლ. 6:6) და გაუზიარებ შვილებს ცოდნას მის შესახებ (იხ. რჯლ. 6:20-23).

მეორე რჯულის წიგნის მე-6 თავში საუბარია ორ მნიშვნელოვან პრინციპზე. პირველ რიგში, ეს არის პრინციპი “ჩააგონე-ელაპარაკე” (რჯლ. 6:7). ჩაგონება ეკუთვნის ფორმალურ დასწავლას, ხოლო ლაპარაკი - არაფორმალურ დარიგებას. ორივე შემთხვევაში ბიბლიური ჭეშმარიტება ცხადდება მშობლისა და შვილის ურთიერთობის დონეზე. ფორმალური სწავლება შეიძლება ხდებოდეს საოჯახო თაყვანისცემის დროს, როცა ღვთის სიტყვას ერთად ვსწავლობთ. არაფორმალურ სწავლებას სპონტანური ხასიათი აქვს და კიდევ უფრო მეტად მნიშვნელოვან როლს თამაშობს. ცხოვრებისეული ილუსტრაციები შეიძლება ეფექტური საშუალება იყოს იმისთვის, რომ ერთმანეთს ბიბლიური ჭეშმარიტებები გავუზიაროთ (იხ. დაბ. 18:19).

მეორე პრინციპი არის “შეიბი-დააწერე” (რჯლ. 6:8,9). სულიერი ჭეშმარიტება უნდა გამოცხადდეს ჩვენს საქციელებებსა (“ხელი”) და თვალსაზრისში (“თავი”). ასევე იგი უნდა იქცეს ჩვენი პირადი (“სახლის კარის წირთხლები”) და საზოგადოებრივი (“კარიბჭეები”) ცხოვრების ნაწილად. ჩვენი გულებიდან იგი უნდა იფრქვეოდეს ჩვენს სახლებში, ხოლო ჩვენი სახლებიდან - ქვეყნიერებაზე.