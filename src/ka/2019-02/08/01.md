---
title:  მშობლად მოწოდების სიდიადე
date:  18/05/2019
---

### გამოსაკვლევად შემოთავაზებული ბიბლიური მუხლები: 
დაბ. 18:11; იერ. 31:25. მათ. 11:28; ფსალმ. 126; იგავ. 22:6; 1მეფ. 3:10-14; ფილიპ. 3:13.

> <p>სამახსოვრო მუხლი:</p>
> “აჰა, მემკვიდრეობა უფლისაგან - შვილები, გასამრჯელო - მუცლის ნაყოფი” (ფსალმ. 126:3).

ადამიანის დაბადება იმდენად ბუნებრივი მოვლენაა, რომ ყოველთვის როდი ვაცნობიერებთ, თუ რა დიდი სასწაულია ეს. წარმოიდგინეთ, რას გრძნობდა ევა, როცა ხელში ეკავა თავისი შვილი - პირმშო კაენი. ამ უმწეო პატარა არსების დაბადებას წინ უსწრებდა ფიზიოლოგიური ცვლილებები ორსულობის განმავლობაში და ძლიერი ტკივილები მშობიარობის დროს. და რას გრძნობდა ხანში შესული, უკვე შვილოსნობის უნარდაკარგული სარა, რომელიც დაჰყურებდა თავის ძეს ისააკს? ალბათ, მისი სახელის ყოველი წარმოთქმისას ეღიმებოდა. ხანამ, რომელიც დიდი ხანი ევედრებოდა უფალს შვილს, ხელში აიყვანა სამუელი და თქვა: “ამ ყმაწვილის გამო ვევედრებოდი და აჰა, ამისრულა უფალმა სათხოვარი, რასაც ვთხოვდი” (1მეფ. 1:27). და რაოდენ გაოგნებული იყო ჯერ კიდევ ნორჩი ქალწულის მარიამის გული, როცა ფრთხილად და მოწიწებით იკრავდა გულში თავის ვაჟს - ღვთის ძეს!

ამავდროულად, ყველას არ მისცემია უპირატესობა და პასუხისმგებლობა იყოს მშობელი. ამ კვირის განმავლობაში განვიხილავთ მშობლად ყოფნის ძღვენს თავისი პრობლემებით, შიშებით, კმაყოფილებითა და სიხარულით.