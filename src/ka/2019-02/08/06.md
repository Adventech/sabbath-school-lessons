---
title:  ბრძოლა გზასაცდენილი ძისთვის
date:  23/05/2019
---

`წაიკითხეთ იგავ. 22:6. როგორ გესმით ეს ნაწყვეტი? ეს არის გარანტია, დაპირება თუ ალბათობა?`

ზოგჯერ ხდება, რომ თქვენ, როგორც მშობელი, აკეთებთ ყველაფერ აუცილებელს: თქვენს შვილებს ასწავლით სწორ რამეებს, ცხოვრობთ იმის  შესაბამისად, რაც ღმერთზე იცით, შესაბამისად, შვილები დაგყავთ კარგ სკოლაში, რეგულარულად დადიხართ ეკლესიაში, შვილებთან ერთად მონაწილეობთ მისიონერულ საქმიანობაში, ისინი კი ტოვებენ იმ რწმენას, რომელშიც აღზარდეთ. ტკივილი შეიძლება იყოს აუტანელი, ხოლო მათ ხსნაზე შიში არ გტოვებთ არც ერთი წუთით. თუმცა მშობლები არ არიან ყოველთვის დამნაშავეები. ბავშვებს თავიანთი თავი აბიათ მხრებზე და საბოლოოდ, საკუთარი ქმედებების გამო პირადად აგებენ პასუხს ღმერთის წინაშე.  

გამონათქვამს “კიდევაც რომ მოხუცდეს, არ გადაუხვევს მისგან [სწორი გზიდან]”, ზოგიერთი აღიქვამს როგორც დაპირებას, გარანტიას იმისა, რომ სათანადო აღზრდას ყოველთვის მივყავართ ბავშვის გადარჩენამდე. მაგრამ იგავების წიგნი აყალიბებს ზოგად პრინციპებს და არა უტყუარ დაპირებებს. ეს ტექსტი გვარწმუნებს, რომ ბავშვობაში მიღებული გაკვეთილები მთელი ცხოვრების განმავლობაში გვამახსოვრდება. ყოველი ბავშვი აღწევს იმ ასაკს, როცა მშობლების მემკვიდრეობას ან იღებს, ან უარყოფს. მშობლებს, რომლებიც საგულდაგულოდ არიგებდნენ თავიანთ შვილებს, შეუძლიათ დარწმუნებული იყვნენ, რომ მშობლების სახლში ნასწავლი ჭეშმარიტებები სამუდამოდ დარჩება მათ შვილებში და თუკი ოდესმე ბავშვებს გზა დაეკარგებათ, მარცვალი, რომელიც დათესილია მათ გულებში, ყოველთვის მოუწოდებს, რომ სახლში დაბრუნდნენ. ჩვენი არჩევანია, რომ ვიყოთ კარგი მშობლები; ის, თუ როგორები იქნებიან ჩვენი შვილები, მათი არჩევანია. 

რა უნდა გააკეთოს მშობელმა, თუკი მისმა შვილმა გზიდან გადაუხვია? გადაეცით ისინი ღმერთს გულწრფელ ლოცვაში. მას ისე, როგორც არავის, ესმის ჩვენი ტკივილი, მრავალრიცხოვანმა შვილებმა ხომ ზურგი აქციეს შემოქმედს _  იდეალურ მშობელს. შეგიძლიათ თქვენს გზასაცდენილ შვილებს ლოცვითა და სიყვარულით დაუჭიროთ მხარი და გვერდიდან არ მოსცილდეთ, როცა ისინი ღმერთს ებრძვიან. 

ნუ შეგრცხვებათ ითხოვოთ დახმარება და ლოცვები, ნუ იდანაშაულებთ თავს და ნუ ზრუნავთ გზასაცდენილ შვილზე ოჯახის სხვა წევრების საზიანოდ. უძღები შვილის აღზრდამ შეიძლება დაანგრიოს თქვენი ოჯახი; ამიტომ თქვენს მეუღლესთან ერთად ერთი პოზიცია დაიკავეთ და თქვენს შვილს ზუსტი საზღვრები დაუწესეთ. გახსოვდეთ, რომ ღმერთს თქვენზე მეტად უყვარს თქვენი ძე თუ ასული, იქონიეთ უკეთესის იმედი და გწამდეთ, რომ ღმერთი მუშაობს თქვენს შვილზე. 

`ასეთ შემთხვევაში სრულიად ბუნებრივია საკუთარი თავის დადანაშაულება. კიდევაც რომ დაგეშვათ შეცდომები წარსულში, რატომ არის უკეთესი, რომ ყურადღება გაამახვილოთ მომავალსა და ღვთის დაპირებებზე? იხ. ფილიპ. 3:13.`