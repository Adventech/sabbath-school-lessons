---
title:  ნდობის დაკარგვა (გაგრძელება)
date:  28/05/2019
---

ნდობა ასევე შეიძლება დაიკარგოს ოჯახში ძალადობის გამოც. გამოკვლევები გვიჩვენებს, რომ ყველაზე ხშირად სისასტიკე მჟღავნდება ოჯახში. ოჯახური ძალადობა ეხება ოჯახის ყველა სახეობას, მათ შორის ქრისტიანულსაც. ძალადობა არის ნებისმიერი სახის თავდასხმა, იქნება ეს სიტყვიერი, ფიზიკური, ემოციური, სექსუალური, აქტიური თუ პასიური უგულებელყოფა, ოჯახის ერთი თუ რამდენიმე წევრის მიერ ჩადენილი.

**წმიდა წერილში მოცემულია ოჯახური ძალადობის მაგალითები ღვთის ერს შორისაც კი. რა გრძნობებით კითხულობთ ამ ტექსტებს? როგორ ფიქრობთ, რატომ არის ჩაწერილი ეს ისტორიები ბიბლიაში?**

`დაბ. 37:17-28`

`2მეფ. 13:1-22`

`4მეფ. 16:3; 17:17; 21:6`

ძალადობა არის ადამიანის გაცნობიერებული გადაწყვეტილება, რომ გამოიყენოს ძალაუფლება და კონტროლი სხვებზე. იგი ვერ გამართლდება და ვერც აიხსნება ალკოჰოლით, სტრესით, სექსუალური სურვილებით, თვითკონტროლის უკმარისობით ან მსხვერპლის რაიმე სახის ქმედებით. მსხვერპლი ვერ იქნება დამნაშავე იმაში, რომ ბოროტმოქმედი გამოიწვია ძალის გამოსაყენებლად. ადამიანები, რომლებიც მიმართავენ ძალადობას, ამახინჯებენ სიყვარულს, რადგან “სიყვარული არ უბოროტებს მოყვასს” (რომ. 13:10). პროფესიულ მკურნალობას შეუძლია გამოასწოროს დამნაშავის ქცევა მხოლოდ იმ შემთხვევაში, თუკი ადამიანი საკუთარ თავზე იღებს თავისი ქცევის პასუხისმგებლობას და ეძებს დახმარებას. ღმერთს სასწაულებრივი სახით შეუძლია დაეხმაროს მათ, ვინც გულს გაუხსნის. მას შეუძლია დაეხმაროს ადამიანს, რომ შეწყვიტოს თავისი თავდასხმები და მოინანიოს საკუთარი აზრები და ქცევები. ღმერთს ძალუძს მისი აღდგენა და აღვსება თავისი აღაპე სიყვარულით, რომელიც კურნავს გულებს და ასწავლის სხვების სიყვარულს (შეად. ეფეს. 3:20).

`შეეცადეთ საკუთარი თავი დააყენოთ იმ ადამიანის ადგილას, რომელიც იყო ძალადობის მსხვერპლი. მიღების, ნუგეშისა და იმედის რომელი სიტყვების მოსმენას ისურვებდით? რატომ არის უფრო მნიშვნელოვანი უზრუნველვყოთ უსაფრთხოება და ვიზრუნოთ ადამიანზე ნაცვლად იმისა, რომ შევთავაზოთ რჩევები, თუ უკეთ როგორ იცხოვროს მოძალადესთან ერთად?`