---
title:  ჯანმრთელობის დაკარგვა
date:  26/05/2019
---

ათასწლეულების განმავლობაში დავკარგეთ სიცოცხლის ხესთან წვდომა და ეს შესამჩნევად აღიბეჭდება ჩვენს ჯანმრთელობაზე. კიდევ უფრო მტკივნეულად აღიქმება ახლობელი ადამიანის მიერ ჯანმრთელობის დაკარგვა! მშობლები, რომელთა შვილებიც მძიმე ავადმყოფები არიან, არჩევდნენ თავად ყოფილიყვნენ ავად, ვიდრე საკუთარი შვილების ტანჯვას უყურებდნენ. მაგრამ, სამწუხაროდ, არ გვაქვს ასეთი არჩევანი.

`რა აქვთ საერთო შემდეგ ნაწყვეტებს? იხ. მარკ. 5:22-24, 35-43; მათ. 15:22-28; ლუკ. 4:38,39; იოან. 4:46-54.`

ყოველ ამ შემთხვევაში, როგორც სხვა მრავალში, სწორედ ოჯახის წევრი ევედრებოდა იესოს დახმარებოდა თავის ნათესავს. 

ვიცით, ვიტანჯებით იმის გამო, რომ ვცხოვრობთ ცოდვილ წუთისოფელში. როცა ცოდვა შემოიჭრა სამყაროში, მასთან ერთად მოვიდა არა მხოლოდ სიკვდილი, არამედ ქრონიკული ტკივილიც, ტანჯვაც და ავადმყოფობაც. თუკი ვხვდებით ქრონიკულ ან მწვავე დაავადებას, შეგვიძლია განვიცადოთ შოკი, რისხვა, სასოწარკვეთა და შევძახოთ კიდეც: “ღმერთო ჩემო! ღმერთო ჩემო! რად მიმატოვე? მე შემოგღაღადებ, მაგრამ შორს არის ჩემი შველა” (ფსალმ. 21:2). დავითის მსგავსად, ჩვენც შეგვიძლია ღმერთთან მივიტანოთ ჩვენი შეკითხვები, რისხვა და ტკივილი. 

დაავადება და ტანჯვა საიდუმლოდ დარჩება მანამ, სანამ სიკვდილი საბოლოოდ არ დამარცხდება იესოს დაბრუნების დროს. ამავე დროს ღვთის სიტყვაში შეგვიძლია ვიპოვოთ მნიშვნელოვანი ჭეშმარიტებები. როცა იობი აუტანელ ტკივილს განიცდიდა, ღმერთთან ურთიერთობაში შეიგრძნო განსაკუთრებული სიახლოვე. იგი ამბობს: “ყურმოკვრით მქონდა გაგონილი შენზე, ახლა კი ჩემმა თვალმა გიხილა შენ” (იობ. 42:5). პავლე იტანჯებოდა ქრონიკული დაავადებით და მისი გამოცდილება მოწმობს, რომ ტანჯვას შეუძლია დაგვეხმაროს სხვების დამშვიდებაში, შეუძლია მოგვანიჭოს ავადმყოფთა მიმართ თანაგრძნობა, შეუძლია დაგვეხმაროს, რომ უფრო ეფექტურად ვიმსახუროთ (იხ. 2კორ.  1:3-5), თუკი ტანჯვას საშუალებას არ მივცემთ, გაგვტეხოს.

`თუკი ჩვენ (ან ჩვენი ოჯახის წევრები) ვიტანჯებით დაავადების გამო, რა დაპირებებს შეგვიძლია დავეყრდნოთ? რატომ არის ასეთ დროს მნიშვნელოვანი გვახსოვდეს, რომ ჩვენი უფალი იესო იტანჯებოდა ჯვარზე? როგორ მოწმობს ჯვარცმული ქრისტე ღვთის მარადიული სიყვარულის შესახებ?`