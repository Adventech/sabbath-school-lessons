---
title:  სიცოცხლის დაკარგვა
date:  30/05/2019
---

როგორც ადამიანებმა, ჩვენ ყურმოკვრით კი არ ვიცით, რა არის სიკვდილი. ჩვენ წაგვიკითხავს სიკვდილის შესახებ, ვხედავთ სხვის სიკვდილს და ნებისმიერ დროს შეგვიძლია პირისპირ შევხვდეთ მას.

`წაიკითხეთ 1კორ. 15:26. როგორ არის აქ აღწერილი სიკვდილი და რატომ არის იგი აღწერილი ასე?`

რომელ თქვენგანს, ვისაც დაუკარგავს საყვარელი ადამიანი, არ გამოუცდია, თუ რაოდენ ამაზრზენი და გარდაუვალია სიკვდილი? სხვა მხრივ, მკვდრებისთვის იგი ნეტარებაა. თუკი მათ მიიძინეს უფალში, მაშინ შემდეგ წამს ისინი თვალს გაახელენ უკვდავებისთვის. «მორწმუნისთვის სიკვდილი არაფერს ნიშნავს... ქრისტიანისთვის სიკვდილი - ეს ძილია, სიბნელისა და მდუმარების წამი. “თქვენი სიცოცხლე დაფარულია ქრისტესთან ღმერთში”. “როცა გამოჩნდება ქრიატე, თქვენი სიცოცხლე, მაშინ თქვენც გამოჩნდებით მასთან ერთად დიდებით”» (ე. უაითი. ქრისტე - წუთისოფლის იმედი, გვ. 619).

ცოცხლები, განსაკუთრებით დარჩენილი მეგობრები ან ნათესავები, განიცდიან დანაკარგის მთელ ტკივილსა და სიმწარეს. გლოვა არის ბუნებრივი რეაქცია დანაკარგზე. ჩვენ ემოციურად ვიტანჯებით, როცა ვკარგავთ მათ, ვინც გვიყვარს.

გლოვის პერიოდი ყველასთან განსხვავებულად მიმდინარეობს, მაგრამ ადამიანთა უმრავლესობა მას რამდენიმე ეტაპად გადის. 

ახლობელი ადამიანის სიკვდილზე პირველი და ყველაზე გავრცელებული რეაქცია არის შოკი და უარყოფა მაშინაც კი, როცა სიკვდილს ელოდებიან. შოკი არის ემოციური თავდაცვა მოულოდნელად თავს დამტყდარი დანაკარგის გრძნობისგან და ეს მდგომარეობა შეიძლება ორი ან სამი თვე გრძელდებოდეს. 

ადამიანი ასევე შეიძლება გადიოდეს პერიოდს, როცა გამუდმებით ფიქრობს საყვარელ ადამიანზე, ყოველდღიური საქმეების შესრულების დროსაც კი. ყველა საუბარი გადადის გადატანილ დანაკარგზე. ეს პერიოდი შეიძლება გრძელდებოდეს ექვსი თვიდან ერთ წლამდე. 

სასოწარკვეთისა და დეპრესიის სტადია წარმოადგენს გლოვის ხანგრძლივ პერიოდს, შესაძლებელია, ყველაზე მტკივნეულ და გაჭიანურებულ ეტაპს, რომლის განმავლობაშიც ადამიანი თანდათან ეგუება თავის დანაკარგს. ამ ეტაპზე ადამიანი განიცდის ემოციების მთელ გამას, ისეთს, როგორიცაა: რისხვა, დანაშაულის გრძნობა, მონანიება, სევდა და შფოთვა. გლოვის მიზანს არ წარმოადგენს მთელი თქვენი ტკივილისა თუ დანაკარგის ხსოვნის გაქრობა.

გამოჯანმრთელების დასკვნით ეტაპზე ადამიანი იწყებს ინტერესის გამომჟღავნებას ყოველდღიური საქმიანობისადმი და ნორმალურ ფუნქციონირებას დღითი დღე.

`რა დამამშვიდებელი სიტყვები მოგვეპოვება შემდეგ ნაწყვეტებში? იხ. რომ. 8:31-39; გამოცხ. 21:4; 1 კორ. 15:52-57.`