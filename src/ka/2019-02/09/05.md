---
title:  თავისუფლების დაკარგვა
date:  29/05/2019
---

მხოლოდ ღმერთმა იცის, რამდენი მილიონი თუ მილიარდი ადამიანი ებრძვის დამოკიდებულების რომელიმე ფორმას. მეცნიერებმა დღემდე ბოლომდე ვერ გაიგეს ის, თუ რა იწვევს დამოკიდებულებას, თუმცა გარკვეულ შემთხვევებში მათ მართლაც შეიძლება დაინახონ ტვინის ის ნაწილი, რომელშიც თავმოყრილია ჩვენი სურვილები. 

სამწუხაროდ, დამოკიდებულებათა ადგილმდებარეობის პოვნა არ არის იგივე, რაც მათგან განთავისუფლება. 

დამოკიდებულება მძიმე ტვირთია ყველასთვის და არა მხოლოდ დამოკიდებული ადამიანისთვის. ოჯახის წევრები: მშობლები, მეუღლეები, შვილები - ყველა აუტანლად იტანჯება, როცა მათთვის ძვირფასი ადამიანი მავნე ჩვევის ზეგავლენის ქვეშ იმყოფება და ვერ თავისუფლდება მისგან.

ნარკოტიკები, ალკოჰოლი, თამბაქო, აზარტული თამაშები, პორნოგრაფია, სექსი და საკვებიც კი – მაინც რა აქცევს ამ ყველაფერს დამოკიდებულებად? მათი ბოროტად გამოყენების ჩვეული პროგრესირებადი ხასიათი. მაშინაც კი, როცა იცით, რომ მავნეა, ვერ ჩერდებით. იქცევით დამღუპველი ჩვევის მონად და, ფაქტობრივად, კარგავთ თავისუფალ არჩევანს. პეტრეს აქვს მარტივი ახსნა იმისა, თუ რა არის დამოკიდებულება და როგორია მისი შედეგები: “თავისუფლებას პირდებიან მათ, თვითონ კი გახრწნილების მონები არიან, რადგან ვინც ვისგანაა ძლეული, მისივე მონაა” (2 პეტრ. 2:19).

`რამ შეიძლება მიიყვანოს ადამიანები დამოკიდებულებამდე? იხ. ლუკ. 16:13; რომ. 6:16; იაკ. 1:13-15; 1იოან. 2:16.`

აუცილებელი არ არის, რომ ცოდვა და დამოკიდებულება ერთი და იგივე იყოს. შეგიძლიათ ჩაიდინოთ ცოდვა, რომლისკენაც არ ხართ მიდრეკილი, თუმცა, ხშირ შემთხვევაში, იგი მიდრეკილებაში გადადის. უმჯობესია ცოდვის შეჩერება ღვთის ძალით მანამ, სანამ დამოკიდებულებად გადაიქცევა. და, რა თქმა უნდა, ცოდვისა და დამოკიდებულების პრობლემის ერთადერთი საიმედო გადაწყვეტილებაა ზეციდან შობა და ახალი გულის შეძენა. “ხოლო მათ, ვინც ქრისტესნი არიან, ჯვარს აცვეს თავიანთი ხორცი ვნებებთან და გულისთქმასთან ერთად” (გალ. 5:24). პავლე ასევე უხსნის რომაელებს, თუ რას ნიშნავს მოკვდე ცოდვილი დამოკიდებული ბუნებისთვის, რათა გქონდეს საშუალება იცხოვრო ქრისტესთვის (იხ. რომ. 6:8-13), შემდეგ კი დასძენს: “არამედ შეიმოსეთ უფალი ქრისტე და ხორცზე ზრუნვას გულისთქმად ნუ გაიხდით” (რომ. 13:14).

`თითოეულმა ჩვენგანმა იცის საკუთარი ან სხვისი გამოცდილებიდან გამომდინარე, თუ რას ნიშნავს ბრძოლა დამოკიდებულებასთან. როგორ დავეხმაროთ დამოკიდებულ ადამიანებს გააცნობიერონ, რომ პროფესიონალთან დასახმარებლად მისვლა არ წარმოადგენს სულიერი არშემდგარობის აღიარებას?`