---
title:  გარდაქმნა
date:  03/04/2019
---

ადამიანები ხშირად ემონებიან თავიანთ ჩვევებს და ეს ფაქტია. სინამდვილეში, რაღაცას ვეჩვევით და რაც უფრო გვემატება ასაკი, მით უფრო გვიჭირს ჩვენი ჩვევების მიტოვება. 

რთულია, შეიცვალო. წლების განმავლობაში რამდენი ცოლი ჩივის: “ვცდილობდი შემეცვალა ჩემი ქმარი, მაგრამ ამაოდ”? მიუხედავად ამისა, ღმერთი ცდილობს გარდაგვქმნას და ცვლის არა იმდენად ჩვენს პიროვნებას, რამდენადაც ხასიათს. ზუსტად ეს არის ხსნის გეგმის არსი: ღმერთი თავის თავში გვაქცევს ახალ ადამიანებად.

`რა მნიშვნელოვანი ცვლილება დაატყდა თავს ტარსუსელ სავლეს და როგორ მოხდა ეს? იხ. საქმე. 8:1,3; 9:1-22; გალ. 1:15-17.`

“როცა სავლე სრულად დაემორჩილა სულიწმიდის მამხილებელ ძალას, მიხვდა თავისი ცხოვრების შეცდომას და აღიარა ღვთის რჯულის ყოვლისმომცველი მოთხოვნები. მან, ვინც ოდესღაც იყო ამაყი ფარისეველი და დარწმუნებული, რომ აქვს გამართლება თავისი კეთილი საქმეების დამსახურებით, ქედი მოიხარა ღმერთის წინაშე მორჩილებით, ბავშვური უბრალოებით, აღიარა ყველა უღირსობა და დაეყრდნო ჯვარცმული და აღმდგარი მხსნელის დამსახურებებს. სავლეს სწყუროდა მამასთან და ძესთან სრული თანხმობა და სურდა რაც შეიძლება ახლოს ყოფილიყო ღმერთთან; მადლის ტახტის წინაშე აღავლენდა მიტევების მტკიცე თხოვნებს, რადგან ეყრდნობოდა პატიებასა და მოწყალებას.

მონანიე ფარისეველის ლოცვები არ აღმოჩნდა უშედეგო. მისი წრფელი განზრახვები და აზრები ღვთის მადლით გარდაიქმნა და მისი განახლებული არსება ახლა თანხმობაში იმყოფებოდა ღვთის საუკუნო ნებასთან. ქრისტე და მისი სიმართლე სავლესთვის ყველაზე ძვირფასი გახდა” (ე. უაითი. მოციქულთა საქმეები, გვ. 119,120).

შეიძლება ღვთისკენ ჩვენი შემობრუნების ისტორია არ იყოს ისეთივე დრამატული, როგორიც სავლესია, თუმცა უფალი მოქმედებს ჩვენს ცხოვრებაშიც, სურს გარდაგვქმნას ისეთებად, როგორებიც უნდა ვიყოთ. დიახ, ეს პროცესი შეიძლება აღმოჩნდეს ხანგრძლივი და ხანდახან არც კი გვჯეროდეს, რომ ოდესმე შევიცვლებით. ასეთ დროს მნიშვნელოვანია მივმართოთ ბიბლიურ ორ ტექსტს.

`წაიკითხეთ ფილიპ. 1:6 და რომ. 8:1. რომელი ორი უდიდესი დანაპირები დევს ამ ტექსტებში და როგორ შეესაბამება ისინი ერთმანეთს ქრისტიანის გამოცდილებაში?`