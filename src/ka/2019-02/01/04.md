---
title:  მოულოდნელობები
date:  02/04/2019
---

`წაიკითხეთ იობ. 1:13-19; 2:7-9. რა დაემართა იობს? როგორ ასახავს მისი გამოცდილება იმას, რაც, ადრე თუ გვიან, ყველა ჩვენგანს ემართება?`

ბერძენი ფილოსოფოსი ჰერაკლიტე ამბობს: “ყველაფერი მიედინება, ყველაფერი იცვლება”. როცა გვეჩვენება, რომ ყველაფერი კარგადაა, მაშინ ხდება მოულოდნელი რამ. სამსახურის დაკარგვა თუ დაავადება, ხანძარი, სტიქიური უბედურება ან უბედური შემთხვევა.

რა თქმა უნდა, ყველა ცვლილება არ არის ნეგატიური. შესაძლოა, სამსახურში დაწინაურებამ მატერიალური კეთილდღეობა მოგიტანთ ან შეხვდეთ იმას, ვინც გახდება თქვენი მეუღლე, რის შემდეგაც ბევრი ადამიანი ცვლილებას ელის.

ყოველ შემთხვევაში, ჩვენი ცხოვრების მშვიდი რიტმი შეიძლება ნებისმიერ მომენტში დაირღვეს, ჩვენს მიერ აშენებული კი წამში დაინგრეს. 

ეჭვგარეშეა, იობი თავის ცხოვრებაში არ ელოდა ახალ სეზონს. ბიბლია მასზე ამბობს, რომ ის იყო  “კაცი ალალი, წრფელი, ღვთისმოშიში და ბოროტებას განრიდებული” (იობ. 1:1). ასევე ვიცით, რომ იყო დაოჯახებული, ჰყავდა შვიდი ვაჟი, სამი ქალიშვილი და იყო ძალიან მდიდარი კაცი (იობ. 1:2,3). წიგნის შუა ნაწილამდე მან განიცადა, ყოველ შემთხვევაში, ექვსი დიდი დანაკარგი: დაკარგა ქონება, მუშახელი, შვილები, ჯანმრთელობა, მეუღლის მხარდაჭერა და მეგობრების დახმარება. მისი სამყარო თავდაყირა დადგა  და მისი ოჯახური ცხოვრება დაცარიელდა. 

თუმცა იობს თავს დაატყდა განსაკუთრებული უბედურება, მაგრამ რომელ ჩვენგანს არ გადაუტანია მოულოდნელად თავს დატეხილი უბედურება? უცბად და მთლიანად იცვლება ჩვენი და ჩვენი ოჯახის აწყობილი ცხოვრება.

ამაში არაფერია ახალი. ალბათ, აბელი არ ფიქრობდა, რომ ვინმეს შეეძლო მისი მოკვლა, იოსები კი ნამდვილად არ ელოდა, რომ ეგვიპტის მონობაში გაყიდიდნენ. ორივე შემთხვევაში ოჯახის წევრები იქცნენ მოღალატეებად და ორივე ისტორიაში მომხდარმა მოვლენებმა შესამჩნევად იმოქმედეს ყველა პერსონაჟზე. წმიდა წერილში ბევრი მაგალითია იმისა, თუ როგორ შეიცვალა ადამიანისა და მისი ოჯახის ცხოვრება მოულოდნელი მოვლენის გამო. 

`როგორ დაგეხმარათ თქვენი რწმენა გაგეძლოთ იმ განსაცდელისთვის, რომელმაც მოულოდნელად დაარღვია თქვენი ცხოვრების ჩვეული რიტმი?`