---
title:  ურთიერთობები
date:  04/04/2019
---

ბიბლია არის ურთიერთობების წიგნი. ღმერთმა შეგვქმნა სხვებთან ურთიერთობების ასაგებად. მართლაც, ცოტა ვინმე თუ ცხოვრობს სრულ განცალკევებაში.  პირველ რიგში, ნაკლებად სავარაუდოა, რომ რომელიმე ჩვენგანი ამქვეყნად დაბადებულიყო გარეშე პირის დაუხმარებლად. დაბადების შემდეგაც კი გვჭირდება ვინმე, ვინც იზრუნებდა ჩვენზე, ყოველ შემთხვევაში, გარკვეულ ასაკამდე, როდესაც, თეორიულად მაინც, შევძლებდით დამოუკიდებლად არსებობას. და რომც შეგვძლებოდა მლიანად ავტონომიურად გვეცხოვრა, ვინ მოისურვებდა ამას? უმრავლესობას ესაჭიროება სხვა ადამიანებთან ურთიერთობა. თუმცა ისეთი შინაური ცხოველები, როგორებიც არიან ძაღლები, შეიძლება იყვნენ არაჩვეულებრივი მეგზურები, მაგრამ ყველაზე ღრმა, მნიშვნელოვანი და საბედისწერო ურთიერთობები მაინც ადამიანებს შორის მყარდება. ამიტომ არ არის გასაკვირი, რომ ოჯახი და ოჯახური ურთიერთობები ამდენად მნიშვნელოვანია ჩვენი არსებობისთვის.

რადგან უმრავლესობას, პრაქტიკულად, გამუდმებით აქვს ურთიერთობა სხვა ადამიანებთან, ამ ურთიერთობებს ჩვენს ცხოვრებაში კორექტივები შემოაქვს. ეს ორმხრივი ზეგავლენაა. სხვა ადამიანები ახდენენ ზეგავლენას ჩვენს ცხოვრებაზე მაშინ, როცა ჩვენც ვახდენთ ზეგავლენას მათ ცხოვრებაზე. ვაცნობიერებთ ამას თუ არა (უფრო ხშირად - არა), ეს ორმხრივი ზეგავლენა შეიძლება აღმოჩნდეს ჩვენთვის სასიკეთო ან საბოროტო. რამდენად მნიშვნელოვანია ჩვენთვის ვიყოთ ყოველთვის აქტიურ პოზიციაზე, რათა მოვახდინოთ უწყვეტი სასიკეთო ზეგავლენა სხვებზე, განსაკუთრებით კი მათზე, ვინც ყველაზე უფრო ახლობელია ჩვენთვის - ჩვენი ოჯახის წევრებზე.

`წაიკითხეთ შემდეგი მუხლები. რას გვირჩევენ ისინი, თუ როგორ უნდა მოვიქცეთ სხვა ადამიანებთან ურთიერთობაში? რომ. 15:7; ეფეს. 4:2, 32; 1თეს. 3:12; იაკ. 5:16.`

ამ მუხლებში ჩანს უბრალო პრინციპი. თუკი სხვებს მოვექცევით პატივისცემით, თანაგრძნობითა და სიკეთით, მათზე მოვახდენთ დადებით ზეგავლენას და შესაძლებელია, მათი ცხოვრება უკეთესობისკენაც კი შევცვალოთ. მოცემული გვაქვს ადამიანთა ცხოვრების უკეთესობისკენ შეცვლის პრივილეგია, მსგავსად იმისა, როგორც ამას იესო აკეთებდა. უნდა გვახსოვდეს, რომ ჩვენი ზეგავლენა იქნება ან კარგი, ან ცუდი, როგორ უმნიშვნელოდაც არ უნდა გვეჩვენებოდეს იგი. და ეს ზეგავლენა განსაკუთრებით აშკარაა ჩვენს ოჯახებში.

`შეხედეთ იესოს ორ მტკიცებულებას ლუკ. 11:34 და მარკ. 4:24, 25-ში. რას გვეუბნება ისინი სხვებთან ჩვენი ურთიერთმოქმედების შესახებ?`