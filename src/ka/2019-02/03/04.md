---
title:  მოემზადო, რათა გახდე მშობელი
date:  16/04/2019
---

არც თუ ისე ბევრ მოვლენას შეუძლია ჩვენი ცხოვრების შეცვლა უფრო ძლიერ, ვიდრე ბავშვის დაბადებას. ოჯახში პატარას დაბადებასთან ერთად უნდა დავემშვიდობოთ ცხოვრების უწინდებურ სტილს.

“როგორც ისრები მეომრის ხელში, ისეა ახალგაზრდა თაობა. ნეტარია კაცი, რომელმაც გაივსო კაპარჭი მათით” (ფსალმ. 126:4, 5).

ბავშვებს არ მოჰყვებათ ინსტრუქცია, რომელიც გაითვალისწინებდა ყველა მოულოდნელ სიტუაციას. ხშირად გამოცდილი მშობლებიც კი იბნევიან და არ იციან რა რეაქცია ჰქონდეთ თავიანთი შვილების ქცევებზე, სიტყვებსა თუ შეხედულებებზე.

რამდენადაც მნიშვნელოვანია მზადება ქორწინებისთვის, იმდენადვე მნიშვნელოვანია, რომ ის, ვინც შვილის დაბადებას ელოდება, მზად იყოს ასეთი დიდი პასუხისმგებლობისთვის.

`თუმცა დაბადების შემდეგი ისტორიები საკმაოდ უნიკალურია, მაინც რა პრინციპების აღება შეუძლიათ აქედან მათ, ვინც ემზადება გახდეს მშობელი? იხ. 1მეფ. 1:27; მსაჯ. 13:7; ლუკ. 1:6, 13-17, 39-45, 46-55, 76-79.`

რა დიდი პასუხისმგებლობა და რა საოცარი შესაძლებლობები მიიღეს ამ მშობლებმა! სამ ოჯახში დაიბადნენ ვაჟები, რომლებიც მომავალში ისრაელის წინასწარმეტყველები და ლიდერები გახდნენ, ერთ-ერთი ბავშვი გახდა დაპირებული მესიის წინამორბედი, ხოლო მარიამისა და იოსების ოჯახში დაიბადა თავად ქრისტე.

მაგრამ ჩვენი შვილები კიდევაც რომ არ გახდნენ ბიბლიური წინასწარმეტყველები, მშობლები მაინც უნდა ემზადებოდნენ რადიკალური ცვლილებებისთვის თავიანთ ცხოვრებაში.

“ჯერ კიდევ ბავშვის დაბადებამდე უნდა გაკეთდეს ის, რაც მას დაეხმარება ბოროტებასთან გამკლავებაში. თუკი ბავშვის დაბადებამდე დედა იკმაყოფილებდა ყველა თავის სურვილს, თუკი იგი იყო ეგოისტური, გაღიზიანებული, მომთხოვნი, მაშინ მისი ეს თვისებები აისახება ბავშვის ხასიათშიც. ასე იღებს ბევრი ბავშვი მემკვიდრეობით ბოროტებისაკენ თითქმის დაუძლეველ სწრაფვას” (ე. უაითი. ქრისტიანული სახლი, გვ. 256).

`იქნება ეს საკუთარი შვილების აღზრდა თუ სხვა ადამიანებზე ზრუნვა, როგორ შეგვიძლია აღვასრულოთ საუკეთესო სახით ჩვენი მოვალეობები?`