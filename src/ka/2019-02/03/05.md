---
title:  მზადება სიბერისთვის
date:  17/04/2019
---

“ჩვენს წელთა რიცხვი სამოცდაათი წელიწადია, ხოლო ჯანმაგრობის დროს - ოთხმოცი წელიწადი; და ამათგან უმეტესი ჯაფისა და არარაობისა, რადგან სწრაფად მიჰქრიან და ჩვენც იქით მივფრინავთ” (ფსალმ. 89:10). მოსეს ეს სიტყვები გვახსენებს დროის სწრაფ სვლას. წლები მიდის, ჩვენს სხეულზე ვხედავთ და ვგრძნობთ ცვლილებებს. თმები გვცვივა ან გვიჭაღარავდება, უფრო სწრაფად ვიღლებით, ხოლო ტკივილი და ავადმყოფობა ჩვენს ყოველდღიურ თანამგზავრებად იქცევა. თუკი ვართ დაოჯახებულები და გვყავს შვილები, ახლა მათ უკვე შეუძლიათ საკუთარი შვილების გაჩენა და შეგვიძლია დავტკბეთ შვილიშვილებთან ურთიერთობით. ცხოვრების წინა სეზონები გვეხმარება მოვემზადოთ უკანასკნელისთვის.

`წაიკითხეთ 70-ე ფსალმუნი. რას გვასწავლის ის?`

70-ე ფსალმუნი არის ასაკოვანი ადამიანის ფსალმუნი, რომელიც აგვარებს ცხოვრებისეულ საკითხებს, მაგრამ ბედნიერია, რადგან განუწყვეტლივ ენდობა ღმერთს. სიბერე არ არის საშიში, თუკი ღმერთს ჯერ კიდევ ახალგაზრდობაში მიენდეთ. ამ ფსალმუნის ავტორი გვასწავლის სამ მნიშვნელოვან რამეს, რომელიც თავად შეისწავლა თავისი ცხოვრების უკანასკნელ სეზონთან მიახლოების დროს.

1.	_ღვთის სიღრმისეულად, პირადად გაცნობის განვითარება._ ყრმობიდანვე (ფსალმ. 70:17) ღმერთი იყო მისი თავშესაფარი (ფსალმ. 70:1, 7) და მხსნელი (ფსალმ. 70:2). ღმერთია მისი ბურჯი და სიმაგრე (ფსალმ. 70:3), მისი იმედი და სასო (ფსალმ. 70:5). მეფსალმუნე საუბრობს ღვთის საოცრებების შესახებ (ფსალმ. 70:16, 17), მის ძალასა და დიდებულებაზე (ფსალმ. 70:18) და ყველა იმ დიდებულ საქმეზე, რომელიც მოიმოქმედა (ფსალმ. 70:19). ბოლოს და ბოლოს, იგი შესძახებს: “ღმერთო, ვინ არის შენი ბადალი?” (ფსალმ. 70:19). ღმერთთან ყოველდღიურად გასაუბრება, როცა ვსწავლობთ ღვთის სიტყვას და ვფიქრობთ იმაზე, რაც მან გააკეთა ჩვენთვის, ეს ყველაფერი აღრმავებს ჩვენს სულიერ გამოცდილებას.

2.	_განავითარეთ კარგი ჩვევები._ კარგი კვება, ფიზიკური ვარჯიში, წყალი, მზის სინათლე და დასვენება დაგეხმარებათ უფრო ხანგრძლივად დატკბეთ ცხოვრებით. განსაკუთრებული ყურადღება მიაქციეთ იმას, რასაც მეფსალმუნე ამბობს ნდობის (ფსალმ. 70:3), განდიდებისა (ფსალმ. 70:6) და იმედის (ფსალმ. 70:14) ჩვევაზე.

3.	_განავითარეთ სიყვარული ღვთის საქმის მიმართ._ ამ ფსალმუნში ადამიანი არ მოელოდა, რომ სიბერეში უსაქმოდ იქნებოდა. მას მაშინაც კი სურდა ღვთის განდიდება (ფსალმ. 70:8) და სხვებისთვის მის შესახებ თხრობა (ფსალმ. 70:15-18).

`რა შეუძლიათ თქვან უფროსი თაობის წარმომადგენლებმა თავიანთი ასაკის უპირატესობების შესახებ? რა იცით ახლა, რაც არ იცოდით ახალგაზრდობაში და რა შეგიძლიათ გაუზიაროთ ახალგაზრდებს?`