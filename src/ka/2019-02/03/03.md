---
title:  მზადება ქორწინებისთვის
date:  15/04/2019
---

ადამიანი ყველაზე დიდ ცვლილებებს ხვდება მაშინ, როცა გადაწყვეტს შექმნას ოჯახი.

რა თქმა უნდა, ყველა არ ქორწინდება და არ თხოვდება. ბოლოს და ბოლოს, იესო, ჩვენთვის უდიდესი მაგალითი, არასდროს ყოფილა დაოჯახებული, ასევე ბიბლიის სხვა მრავალი პერსონაჟიც.


მიუხედავად ამისა, ბევრი ადამიანი ოჯახდება, ამიტომ ბიბლია ბევრს საუბრობს ქორწინებაზე, რომელიც, რა თქმა უნდა, მნიშვნელოვნად ცვლის ჩვენს ცხოვრებას.

ბიბლიაში მოხსენიებულ პირველ სოციალურ მოვლენას წარმოადგენს ქორწინება. იგი ღმერთისთვის იმდენად მნიშვნელოვანია, რომ იგივე სიტყვები, რაც მან უთხრა ადამსა და ევას ედემში ქორწინებასთან დაკავშირებით, ბიბლიაში ნახსენებია კიდევ სამ ადგილას. “და ამიტომ მიატოვებს კაცი თავის მამას და თავის დედას და მიეკრობა თავის დედაკაცს. და იქნებიან ისინი ერთ ხორცად” (დაბ. 2:24; იხ. აგრეთვე მათ. 19:5; მარკ. 10:7; ეფეს. 5:31). ეს ტექსტები გვამცნობს: როგორც კი ადამიანი ქმნის ოჯახს, მის ცხოვრებაში უმნიშვნელოვანეს ურთიერთობას წარმოადგენს მეუღლესთან ურთიერთობა. ეს კავშირი უფრო მჭიდროა, ვიდრე მშობელსა და შვილს შორის არსებული ურთიერთობა. ქორწინება დედაკაცსა და მამაკაცს შორის ღმერთისთვის იმითაც არის მნიშვნელოვანი, რომ იგი წარმოადგენს სიმბოლოს ურთიერთობისა ღვთის ძის - იესოსა და ეკლესიას - მის სასძლოს შორის (იხ. ეფეს. 5:32).

თუკი გადაწყვიტეთ სახლის აშენება, უპირველეს ყოვლისა, უნდა შეჩერდეთ და შეადგინოთ ხარჯთაღრიცხვა (იხ. ლუკ. 14:28-30). ეს ორმაგად უფრო გამართლებულია, როცა საუბარი მიდის ოჯახის შექმნაზე. სახლი შენდება აგურისა და ქვიშა-ცემენტისგან, ხისგან, რკინისა და მინისგან. ოჯახი კი შენდება იმ მასალებისგან, რომლებიც ყოველთვის არ ჩანს.

`რა არის ის კომპონენტები, რომლებიც ცხოვრების ყველა ასპექტისთვის არის მნიშვნელოვანი, განსაკუთრებით კი ქორწინებისთვის მზადების პროცესში? იხ. 1კორ. 13:4-8; გალ. 5:22, 23.`

ქორწინებისთვის მზადება უნდა იწყებოდეს პირადად თითოეულისგან. ამავე დროს, ყურადღებით უნდა დავაკვირდეთ მომავალ მეუღლეს, რათა დავრწმუნდეთ, რომ ნამდვილად შეგვეფერება. უყვარს თუ არა მას შრომა (იხ. იგავ. 24:30-34)? კარგი ხასიათი აქვს თუ არა (იხ. იგავ. 22:24)? გაკავშირებთ თუ არა საერთო მრწამსი (იხ. 2კორ. 6:14,,15)? როგორ ექცევიან ჩემი ოჯახი და მეგობრები ჩემს მომავალ მეუღლეს (იხ. იგავ. 11:14)? ვხელმძღვანელობ თუ არა რწმენით თუ მხოლოდ გრძნობები მამოძრავებს (იხ. იგავ. 3:5, 6)? ამ შეკითხვებზე პასუხი აღნიშნავს ან მომავალ ბედნიერებას, ან სინანულით აღსავსე ცხოვრებას.

`დაფიქრდით ბედნიერი ქორწინების მაგალითებზე. კეთილდღეობის მომტანი რომელი პრინციპების გამოყენება შეიძლება სხვა სახის ურთიერთობებში პიროვნებებს შორის?`