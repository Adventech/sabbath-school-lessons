---
title:  ოჯახური ცხოვრება, როგორც მოწმობა
date:  19/06/2019
---

`ყურადღება გაამახვილეთ ახალაღთქმისეულ შემდეგ ტექსტებში სიტყვების “გაყოლა”-სა და “მიბაძვა”-ს გამოყენებას. რას გვეუბნებიან ისინი ქრისტიანად ჩამოყალიბებისა და ზრდის პროცესის შესახებ? რა კავშირია მიბაძვასა და მოწმობას შორის? იხ. 1 კორ. 4:16; ეფეს. 5:1; 1 თეს. 1:6; ებრ. 6:12; 13:7; 3 იოან. 11.`

ახალი აღთქმა ჩვენს ყურადღებას ამახვილებს მიბაძვაზე, რომელსაც სწავლის პროცესში მნიშვნელოვან როლს ანიჭებს. ადამიანებს მიდრეკილება აქვთ დაემსგავსონ იმას, რასაც უყურებენ. ეს პრინციპი გამოსაყენებელია ზოგადად ურთიერთობებისთვის, მაგრამ განსაკუთრებით აქტუალურია ოჯახში, სადაც მუდამ ხდება მიბაძვა. ბავშვები ბაძავენ მშობლებს, ძმებსა და დებს; მეუღლეები ხშირად ერთმანეთის ასლები არიან. ეს კონცეფცია იძლევა მნიშვნელოვან გასაღებს იმისა, თუ როგორ წარმატებულად შეუძლიათ მეუღლეთა წყვილებსა და ოჯახებს, რომ ქრისტიანული მოწმობა სხვა წყვილებსა თუ ოჯახებს მიუტანონ.

_საზოგადოებრივი ზეგავლენის ძალა._ როცა საშუალებას ვაძლევთ სხვებს თვალყური გვადევნონ, ამით ვქადაგებთ საკუთარ სახლებში, ვეპატიჟებით მათ და ვუყვებით ოჯახში გადატანილი ამა თუ იმ გამოცდილებების შესახებ. ზოგიერთს უბრალოდ საშუალება არ ჰქონია დაენახა ოჯახური ურთიერთობებისათვის მიბაძვის ღირსი მაგალითი. ჩვენს სახლებში მათ შეუძლიათ დაინახონ, თუ რა ცვლილებების მოხდენა შეუძლია ქრისტეს სულს. “საზოგადოებრივ ზეგავლენას აქვს საოცარი ძალა, მონდომების შემთხვევაში შეგვიძლია მისი გამოყენებაც, როგორც გარშემომყოფებისთვის დახმარების საშუალება” (ე. უაითი. განკურნების მსახურება, გვ. 354).

ოჯახური წყვილები, რომლებიც საერთო სუფრასთან ეპატიჟებიან სხვა წყვილებს ურთიერთობისთვის, ბიბლიის ერთობლივი შესწავლისთვის, ოჯახის განსამტკიცებლად გამართულ კურსებზე დასასწრებად, მოწვეულებისთვის შეიძლება მისაბაძი მაგალითები გახდნენ. ურთიერთმოქმედების გამოხატვა, ერთმანეთის გამხნევება, კონფლიქტების გადაჭრა და განსხვავებულობის დაძლევა ოჯახურ ცხოვრებაში მოწმობს, რომ ოჯახი ცხოვრობს ქრისტეში.

`მიუხედავად ამისა, რას უნდა ვარიდოთ თავი შემდეგი ტექსტებიდან გამომდინარე? იერ. 17:9; იოან. 2:25; რომ. 3:23.`

_მიბაძეთ მას, ვინც ქრისტეს ბაძავს._ ყველა ადამიანის მაგალითი არასრულყოფილია, მაგრამ იმისთვის, რომ თქვენი ოჯახი ქრისტიანულ მოწმობას ატარებდეს, არ არის საჭირო, თავად იყო სრულყოფილი. ახალი აღთქმა მოუწოდებს მორწმუნეებს მიბაძოს მათ, ვინც ბაძავს ქრისტეს. ეს იდეა იმაში მდგომარეობს, რომ ადამიანები ქრისტეში რწმენას პოვებენ მაშინ, როცა ხედავენ, თუ როგორ მჟღავნდება იგი სხვა ადამიანთა ცხოვრებაში, ადამიანებისა, რომლებიც მიუხედავად ხასიათების არასრულყოფილებისა, ისწრაფვიან დაემსგავსონ უფალს.

`რა შეგიძლიათ გააკეთოთ, რომ თქვენი სახლი სხვებისთვის წარმოადგენდეს უფრო ნათელ ქრისტიანულ მოწმობას?`