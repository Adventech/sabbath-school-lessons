---
title:  სიკვდილი და მარტოობა
date:  24/04/2019
---

ადამიანებიც და ცხოველებიც არიან მოკვდავები, მაგრამ ცხოველებისაგან განსხვავებით ადამიანებმა იციან, რომ დაიღუპებიან. გარდაუვალი სიკვდილის გაცნობიერება ძლიერ ზეგავლენას ახდენს ჩვენს ცხოვრებაზე.

ჩვენ ვიცით, რომ ყველა ურთიერთობა, მათ შორის ცოლ-ქმრულიც, ადრე თუ გვიან, მთავრდება ჩვენი უდიდესი მტრის - სიკვდილის მოსვლასთან ერთად. მიუხედავად სიყვარულისა, ერთიანობისა, ნდობისა და ერთად გატარებული დროისა, ვიცით, რომ ადრე თუ გვიან, მოვა სიკვდილი და ჩვენი ურთიერთობები დასრულდება. ასეთია ჩვენი ხვედრი ცოდვის გაჩენის მომენტიდან იესოს დაბრუნებამდე.

ბიბლია არ გვამცნობს, ვინ დაიღუპა პირველი, ადამი თუ ევა, მაგრამ ცოცხლად დარჩენილი მეუღლისთვის განსაკუთრებით მძიმე იყო დანაკარგი, მითუმეტეს, რომ სიკვდილი იყო არაბუნებრივი მოვლენა. როგორც წინა გაკვეთილში აღვნიშნეთ, თუკი ერთმა ჩამოვარდნილმა ფოთოლმა აატირა ადამიანი, მძიმედ წარმოსადგენია ის ემოციები, რომლებიც მეუღლის სიკვდილმა გამოიწვია.

პრობლემა იმაში მდგომარეობს, რომ იმდენად მივეჩვიეთ სიკვდილს, რომ ბუნებრივად აღვიქვამთ მას. მაგრამ სიკვდილი მუდამ წარმოადგენდა ადამიანისთვის არაბუნებრივ მოვლენას. მთელი ძალით ვცდილობთ ვიპოვოთ მასში რაიმე აზრი მაინც, მაგრამ ამაოდ.

`რას გვეუბნებიან შემდეგი ტექსტები სიკვდილის შესახებ და იმაზე, თუ როგორ ებრძვიან მას ადამიანები? იხ. ეს. 57:1; გამოცხ. 21:4; 1თეს. 4:17, 18; მათ. 5:4; 2 მეფ. 18:33; დაბ. 37:34.`

ეჭვგარეშეა, რეალურად აღვიქვამთ არა მხოლოდ საკუთარ სიკვდილს, არამედ სხვა ადამიანების, ახლობლებისა და, შესაძლებელია, ჩვენი ცხოვრების თანამგზავრის სიკვდილსაც კი. ამიტომ, ადრე თუ გვიან, მრავალ ჩვენგანს ეწვევა მარტოობის სეზონის განცდა, რაც გამოწვეული იქნება ახლობელი ადამიანის სიკვდილით. ეს მძიმე და მტკივნეულია, მაგრამ ასეთ დროს შეგვიძლია დავეყრდნოთ ღვთის დაპირებებს. ბოლოს და ბოლოს, მეტი რა დაგვრჩენია ცოდვის, ტანჯვისა და სიკვდილის ამ წუთისოფელში?

`როგორ შეუძლია თქვენს ეკლესიას დაეხმაროს ადამიანებს, რომლებიც იტანჯებიან ახლობლების დაკარგვით?`