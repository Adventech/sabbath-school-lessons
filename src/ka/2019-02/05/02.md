---
title:  გიყვარდეს შენი სიყრმის ცოლი
date:  28/04/2019
---

`ჩამოთვალეთ იგავ. 5:3-14-ში ნაჩვენები პრობლემები და შედეგები, რომლებიც დაკავშირებულია ქორწინებამდე ან ქორწინების მიღმა არსებულ სექსუალურ ურთიერთობებთან.`

ღვთისმოშიში ადამიანი თავს ინახავს (თუკი არ დაქორწინდა) და იცავს (თუკი დაქორწინდა) თავის ღრმა სიყვარულს და ინტიმურ სიახლოვეს ქორწინებისთვის. იგავების წიგნი მიმართავს მამაკაცებს, მაგრამ იგივე იდეა, რომელიც შეგვიძლია მივუსადაგოთ ქალებს, გამოხატულია ქებათა ქების წიგნში (იხ. ქებ. 4:12-15). არაკანონიერი სიყვარულის მიმზიდველობა უნდა შევადაროთ ამ ცოდვის საშინელ შედეგებს. შემთხვევით სექსუალურ კავშირში არ არის მიძღვნა, ამიტომ მათ შორის ჭეშმარიტი სიახლოვე შეუძლებელია. იხარჯება მატერიალური, ფიზიკური და ემოციური რესურსები. ყველაზე მთავარი - ღვთის წინაშე ყველა პასუხისმგებელია საკუთარი არჩევანის გამო.

სექსუალური სიახლოვე, რომელიც ღვთის ძღვენს შორის ერთ-ერთი უდიდესთაგანია, წარმოადგენს მხოლოდ ქორწინების პრივილეგიას (იხ. მათ. 19:5; 1კორ. 7:3, 4; ებრ. 13:4). იგავებში მაცოცხლებელი და უხვი წყლით სავსე წყაროს ხატება წარმოადგენს მოსიყვარულე მეუღლეთა წყვილის სიამოვნებისა და დაკმაყოფილების სიმბოლოს. ღალატის შემთხვევაში, პირიქით, ადამიანი იმკის მწარე შედეგებს. გამონათქვამი “შენი სიყრმის ცოლი” (იგავ. 5:18) გვიჩვენებს, რომ სიბერეშიც კი მეუღლეები კვლავ ერთმანეთისთვის არიან მიძღვნილები. ცოლისადმი ქმრის სიყვარული უწინდებურად თავბრუს ხვევს მას (იხ. იგავ. 5:19).

იმ ადამიანის სექსუალურმა ინსტინქტებმა, რომელიც ცოდვილ მდგომარეობაშია, შეიძლება ძალიან შორს წაიყვანოს იგი სექსუალობის ღვთაებრივი დანიშნულებისგან. თუმცა ღმერთმა ადამიანს ასევე მისცა მსჯელობისა და არჩევანის უნარი. ცდუნებამ, თუკი ის გამუდმებით არ გადაილახება, შეიძლება შეიპყროს ადამიანი. ქორწინებაში სექსუალობასთან დაკავშირებით ღვთის ჩანაფიქრის მტკიცე ერთგულებას შეუძლია აღკვეთოს უკანონო სექსუალური ურთიერთობები. მოცემულ საკითხში ღვთის ნების მორჩილება არა მხოლოდ გონივრულია, არამედ უხვი კურთხევებიც მოქვს. 

`თუკი გაიგებთ, რომ ვინმე ებრძვის სექსუალურ ცდუნებას, რომელიც ქორწინებას დანგრევით ემუქრება, რა რჩევას მისცემდით ამ ადამიანს?`