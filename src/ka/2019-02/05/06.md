---
title:  ჭეშმარიტად მდიდარი ცოლი
date:  02/05/2019
---

`იგავების წიგნის უკანასნელი თავი აქებს მარჯვე ცოლს. ჩამოთვალეთ საქებარი მახასიათებლები და თვისებები. იხ. იგავ. 31:10-31.`

პოეტური ენით აღწერილი დედაკაცი განსაკუთრებულია ისევე, როგორც თავად პოეზია. იგავ. 31-10-დან და შემდგომ ყოველი ტექსტი იწყება ებრაული ანბანის 22 ასოთაგან ერთ-ერთით. ღირსეული ცოლის მიმართ პატივისცემის ასეთი ხარკი იმაზე მეტყველებს, რომ მთელი ებრაული ანბანიც კი ძლივს გახდა საკმარისი, რათა მისთვის შეესხათ შესაბამისი ხოტბა!

იგავების წიგნი საუბრობს მეუღლის სწორი შერჩევის მნიშვნელობაზე და ეს სიტყვები ეხმიანება რაბინის გამონათქვამს: “ადამიანის სახლი მისი ცოლია”. “გამრჯე ქალი გვირგვინია თავისი ქმრისა, შემარცხვენელი კი - როგორც ხრწნა მის ძვლებში” (იგავ. 12:4). აქ, იგავების წიგნის უკანასკნელ თავში, იდეალურ სახეში იგულისხმება სხვადასხვა ჩვევები: ტანსაცმლის შექმნა, უძრავი ქონების შესყიდვა, სასოფლო-სამეურნეო საქმიანობა, მოვლა და ფინანსების მართვა. გარდა ყველაფრისა, კარგი ცოლი საგულდაგულოდ ზრუნავს ოჯახზე, სადაც იგი უყვართ და აქებენ.

არ არის მოსალოდნელი, რომ თითოეულ ქალს გააჩნდეს ყველა ეს უნარი და მათი არსებობა არ წარმოადგენს კრიტერიუმს, რის მიხედვითაც ქმრები შეაფასებენ ცოლებს. უფრო სავარაუდოა, რომ როცა იგავების წიგნი აღწერს ამ უნარებსა და თვისებებს, იგი აღნიშნავს ყველაზე მეტად მნიშვნელოვანსა და უნივერსალურს როგორც ქალისთვის, ასევე მამაკაცისთვის: საიმედოობა, თანაგრძნობა, დაუზარებლობა, ერთგულება, სიკეთე და შრომისმოყვარეობა. იგავ. 31:30-ის თანახმად, ასეთი ცხოვრების საიდუმლო მდგომარეობს იმაში, რომ ადამიანი არის “უფლის მოშიში”.

იგავ. 31:10-ში სიტყვა “მარჯვე” ნიშნავს “ძლიერს”, “მოქმედს” ან “წარმატებულს”. მას საერთო ფუძე გააჩნია სიტყვასთან “დოვლათი” ფსალმ. 61:11-ში. ბოყაზი მადლობას უხდის რუთს და უწოდებს მას “ღირსეულს” (რუთ. 3:11). იგავ. 31:10-ში გავლებულია პარალელი “სიმდიდრის” ცნებასთან. ჭეშმარიტი სიმდიდრე მდგომარეობს კეთილშობილურ ხასიათში, ერთიანობასა და უფლის მოშიშებაში. ამ თვისებების ფასეულობა მნიშვნელოვნად აღემატება ძვირფასი ქვების ფასეულობას. 

`იცნობთ თუ არა ისეთ მარჯვე ქალებს, რომლებმაც ზეგავლენა იქონიეს თქვენს ცხოვრებაზე? როგორ განავრცობდით ღვთისმოსავ ქალთა პირადი თვისებების, სათნოებებისა და ჩვევების ჩამონათვალს?`