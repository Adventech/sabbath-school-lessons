---
title: იყო ერთიანი უფლის სიყვარულის წყალობით
date:  13/05/2019
---

`“უფალმა გაგიზარდოთ და გიმატოთ სიყვარული ერთმანეთისა და ყველას მიმართ, როგორც ჩვენა ვართ თქვენდამი” (1 თეს. 3:12).`

`იესო ლოცულობდა მამის წინაშე, რათა მისი მიმდევრები ყოფილიყვნენ ერთიანნი: “რათა ერთი იყვნენ, როგორც ჩვენ ვართ ერთნი” (იხ. იოან. 17:22). განაზოგადეთ იესოს სიტყვები და განსაკუთრებული ყურადღება მიაქციეთ სიყვარულის როლს ასეთი ერთიანობის მიღწევაში.`

იესო ლოცვის დროს ფიქრობდა ერთიანობაზე თავის მიმდევრებს შორის. ასეთი ერთიანობისთვის არსებითია აღაპე სიყვარულის ცოცხალი გამოცდილება. აღაპე არის ბიბლიური სიტყვა, რომელიც გამოიყენება ღვთის სიყვარულის აღსაწერად როგორც ამ ლოცვაში, ასევე ახალი აღთქმის სხვა ბევრ ადგილასაც. ასეთი სიყვარული ღვთის ბუნების არსს წარმოადგენს (იხ. 1 იოან. 4:8) და იგი დამახასიათებელია იესოს მიმდევრებისთვისაც (იხ. იოან. 13:35). ღვთის სიყვარული არ ახასიათებს კაცობრიობის ცოდვილ გულს. იგი ადამიანის ცხოვრებაში მაშინ მოდის, როცა იესო არის მორწმუნესთან ერთად სულიწმიდის შუამავლობით (იხ. რომ. 5:5; 8:9,11).

“გიყვარდეთ ერთმანეთი, როგორც მე შეგიყვარეთ თქვენ” (იოან. 15:12). მოწაფეს, სახელად იოანეს, მას, ვინც ჩაწერა ეს სიტყვები, თავიდან არ გააჩნდა ეს სიყვარული, იგი იყო ამაყი და სწყუროდა ძალაუფლება, იყო კრიტიკული და გულფიცხი (იხ. მარკ. 3:17; ლუკ. 9:54, 55; იხ. ასევე ე. უაითი. ქრისტე - წუთისოფლის იმედი, გვ. 219). ბოლოს იგი იხსენებდა, თუ როგორ განაგრძობდა იესო მის სიყვარულს, მიუხედავად მისი ხასიათის ასეთი თვისებებისა. იესოს სიყვარულმა თანდათანობით შეცვალა იოანე და მიანიჭა უნარი, რომ სხვები ყვარებოდა. “ჩვენ გვიყვარს იმიტომ, რომ პირველად მან შეგვიყვარა - წერდა იოანე, _ თუკი ასე შეგვიყვარა ღმერთმა, ჩვენც გვმართებს ერთმანეთის სიყვარული” (1 იოან. 4:11,19).

`წაიკითხეთ 1 კორ. 13:4-8. სცადეთ სიტყვა “სიყვარულის” ნაცვლად ჩასვათ თქვენი სახელი. რამდენად კარგად შეესაბამება თქვენი სახელი ამ ტექსტებს? სთხოვეთ იესოს, რომ სულიწმიდის მეშვეობით შემოიტანოს სიყვარულის ეს თვისებები თქვენს ცხოვრებაში. რა ცვლილებებისთვის შეუძლია სულიწმიდას აღგძრათ იმისთვის, რათა მიაღწიოთ ამ ქრისტიანულ იდეალს?`