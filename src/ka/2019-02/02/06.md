---
title:  გზის არჩევა
date:  11/04/2019
---

გარკვეულ მომენტში აუცილებელია გადავწყვიტოთ, თუ რა გვინდა ვაკეთოთ ცხოვრებაში, იგულისხმება სამუშაო ან კარიერა. გარდა შეძლებული ადამიანებისა ან მათი, ვინც მთელი დღე სახლში მუშაობს, ზრუნავს სახლზე და ოჯახზე (ყველაზე კეთილშობილური პროფესია), უმრავლესობას უწევს მონახოს გზები, რათა გამოიმუშაოს ცხოვრების სახსრები. 

ეჭვგარეშეა, ყველა ვიმყოფებით გარკვეულ გარემოებებში, რომლებიც, მნიშვნელოვანწილად, ზღუდავს სამუშაოს არჩევის საზღვრებს. მაგრამ ასეთი გადაწყვეტილებების მიღება შეგვიძლია იმ შრომით საქმიანობასთან დაკავშირებით, რომლებიც ჩვენს ცხოვრებას დამატებით აზრსა და მიზანს მიანიჭებს (განსაკუთრებით იმ შეგნების ფონზე, რომ ხსნა იესო ქრისტეში გვაქვს). რასაც არ უნდა ვაკეთებდეთ, შეგვიძლია ვაკეთოთ ღვთის სადიდებლად.


`რა შეცდომა დაუშვა სოლომონმა და როგორ შეგვიძლია თავი ავარიდოთ მსგავს შეცდომებს? იხ. ეკლ. 2:1-11. `

არ არის აუცილებელი იყო მდიდარი, რომ იმავე მახეში გაება, რომელშიც სოლომონი. “ვინაიდან ყოველგვარი ბოროტების ფესვი ვერცხლის მოყვარეობაა და ზოგიერთები, რომლებიც მან გაიტაცა, განშორდნენ რწმენას და თავიანთ თავს მრავალი ტკივილი მიაყენეს” (1ტიმ. 6:10). შეიძლება ღარიბი იყო, მაგრამ ისევე გიყვარდეს ფული, როგორც მდიდარს.

დიახ, საჭიროა ცხოვრების სახსრების გამომუშავება, მაგრამ, მიუხედავად იმისა, თუ რას ვაკეთებთ და რამდენს გამოვიმუშავებთ, სიმდიდრე კერპად არ უნდა ვაქციოთ. მრავალი ოჯახი იტანჯება იმის გამო, რომ მამა, რომელიც შეპყრობილია ფულის შოვნით, უგულებელყოფს ოჯახთან ურთიერთობას. ბავშვებისა და ცოლების უმრავლესობას ურჩევნია შედარებით ხელმომჭირნედ იცხოვროს, ვიდრე მამასთან და ქმართან გაიფუჭოს ურთიერთობები. 

ღმერთმა შექმნიდანვე განაწესა, რომ შრომა წარმოადგენდეს ცხოვრების ნაწილს (იხ. დაბ. 2:15). საშიშროება წარმოიქმნება მაშინ, როცა ჩვენი სამსახური ჩვენი ცხოვრების ცენტრად ან გამდიდრების საშუალებად იქცევა. სოლომონი მცდარად ეძებდა აზრს თავის საქმიანობაში და თუმცა ზოგიერთი ჩანაფიქრი კმაყოფილებას ანიჭებდა, საბოლოოდ გააცნობიერა, რომ ყოველივე ამაოა. 

`ერთხელ ვიღაცამ თქვა: “იშვიათად უნანია მომაკვდავ ადამიანს ის, რომ ნაკლები დრო გაატარა ოფისში და მეტი - ოჯახში”. რა მნიშვნელოვანი აზრი დევს ამ მტკიცებულებაში?`