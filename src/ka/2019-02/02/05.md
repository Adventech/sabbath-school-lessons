---
title:  ცხოვრების მეგზურის შერჩევა
date:  10/04/2019
---

თუკი აუცილებელია ასე საგულდაგულოდ მეგობართა შერჩევა, მაშინ გაცილებით ფრთხილად უნდა ვიყოთ მომავალი მეუღლის შერჩევის საკითხში. ადამს ნამდვილად გაუმართლა, რომ ღმერთმა მას საკუთარი ხელით შეუქმნა ცხოვრების მეგზური. მას არ უწვალია არჩევანის გაკეთებაში, რადგან ევა იყო არა მხოლოდ ერთადერთი, არამედ იდეალური ქალიც. სხვა ადამიანებს კი შედარებით რთულად აქვთ საქმე, რადგან არც ერთი ჩვენგანი არ არის იდეალური და არჩევანი უნდა გავაკეთოთ ადამიანთა უზარმაზარ რაოდენობას შორის.

რადგან ეს გადაწყვეტილება მეტისმეტად მნიშვნელოვანია, ჩვენი ცხოვრების ამ საკითხში ღმერთს არ მივუტოვებივართ ხელმძღვანელობის გარეშე. ორშაბათის გაკვეთილში განხილული ყველა სხვა მნიშვნელოვანი ნაბიჯის გარდა, გვაქვს კიდევ რამდენიმე კონკრეტული ნაბიჯი, რომლებიც უნდა გავითვალისწინოთ ცხოვრების მეგზურის შერჩევის დროს (ქორწინების საკითხს უფრო დაწვრილებით განვიხილავთ მე-6 გაკვეთილში). მსგავსად იმისა, როგორც უფლის მიმართ სამსახურის არჩევანი განსაზღვრავს მთელ ჩვენს შემდგომ ცხოვრებას, ცხოვრების მეგზურის შერჩევას კიდევ უფრო შორეული შედეგები აქვს.

`მეუღლის შერჩევასთან დაკავშირებით რა საერთო რჩევებს მოიცავს ეს ტექსტები? იხ. ფსალმ. 36:27; 119:97; 1კორ. 15:33; იაკ. 1:23-25. `

გარდა იმისა, სანამ ოჯახის შესაქმნელად იპოვით შესაბამის ადამიანს, ჯერ თქვენ გახდით ასეთი. “ამიტომ, ყველაფერში, როგორც გინდათ, რომ მოგექცნენ ადამიანები, თქვენც ისევე მოექეცით მათ. ვინაიდან ეს არის რჯული და წინასწარმეტყველნი” (მათ. 7:12). შეგიძლიათ იპოვოთ არაჩვეულებრივი პოტენციური მეუღლე, რომელსაც გააჩნია ყველა სასურველი თვისება, მაგრამ თუკი ის, ვინც სხვა ადამიანში ეძებს კარგ თვისებებს, თავად არ ფლობს მათ, პრობლემებს ვერ აარიდებს თავს. 

ეს წესი ეხება არა მხოლოდ ქორწინებას, არამედ მთელ ცხოვრებას. რომაელთა წერილის დასაწყისში პავლე მიმართავს იუდეველებს, რომლებიც წარმართებს განიკითხავენ სამარცხვინო ქცევების გამო, თავად კი იგივეს აკეთებენ (იხ. რომ. 2:3). იესომ ჭეშმარიტად თქვა: “რად უყურებ წველს შენი ძმის თვალში, საკუთარ თვალში კი დირესაც ვერ ამჩნევ?” (მათ. 7:3). 


`რამდენად ხშირად ამჩნევთ, რომ სხვებისგან (შესაძლებელია, მეუღლისგან) ელით კეთილ თვისებებს, თავად კი არ გაგაჩნიათ ისინი? დაფიქრდით ამის შესახებ.`