---
title:  შემდგომი გამოკვლევისათვის
date:  12/04/2019
---

მთელ წმიდა წერილში გვხვდება ადამიანის თავისუფალი ნების გაგება. უცოდველ ადამსა და ევასაც (იხ. დაბ. 3) კი ჰქონდათ არჩევანის თავისუფლება და, სამწუხაროდ, არასწორად გამოიყენეს იგი. თუკი უცოდველმა, სრულყოფილმა არსებებმა ბოროტად გამოიყენეს თავისუფლება, მაშინ რა უნდა ვთქვათ ჩვენზე, ცოდვაში ჩაფლულ ადამიანებზე?

უნდა გვახსოვდეს, რომ არჩევანი იმიტომაც არის თავისუფალი, რათა მიუხედავად როგორც შინაგანი, ასევე გარეგანი ზეწოლისა, ვალდებულნი არ ვიყოთ, რომ ბოროტება ავირჩიოთ. ჩვენში არსებული ღვთის ძალის წყალობით შეგვიძლია გავაკეთოთ სწორი არჩევანი იმ თავისუფალი ნების დახმარებით, რომელიც უფალმა მოგვანიჭა. ამგვარად, საჭიროა საგულდაგულოდ ავწონოთ ჩვენი გადაწყვეტილებები, დავფიქრდეთ იმაზე, თუ როგორ იმოქმედებს ისინი ჩვენს ოჯახურ ცხოვრებაზე.

კაენის ნებაყოფლობითმა გადაწყვეტილებამ, მოეკლა თავისი ძმა, ეჭვგარეშეა, დაანგრია მისი ოჯახი. იოსების ძმის ნებაყოფლობითმა გადაწყვეტილებამ, რომ იგი მონად გაეყიდათ, დააქცია მათი მამის ცხოვრება. «მან იცნო ის და თქვა: “ჩემი შვილის კვართია. მძვინვარე მხეცს შეუჭამია იგი! დაგლეჯილია იოსები!” და შემოიხია იაკობმა სამოსელი, და შემოიხვია ძაძა წელზე, და დიდხანს გლოვობდა თავის შვილს. და ადგნენ მისი ძენი და მისი ასულნი, რათა ნუგეში ეცათ მისთვის, მაგრამ არ ინდომა მან ნუგეშისცემა, და თქვა: “მგლოვიარე ჩავალ ჩემს შვილთან შავეთში!” და დიდხანს გლოვობდა მამა თავის ძეს» (დაბ. 37:33-35).

როგორც ბიბლიაში, ასევე ცხოვრებაში შეგვიძლია ვიპოვოთ მაგალითები იმისა, თუ როგორ მოქმედებს ოჯახის ერთი წევრის არჩევანი სხვა წევრებზე დადებითად ან უარყოფითად. ამის შესახებ მოწმობს, მაგალითად, კორახის, დათანის და აბირამის არჩევანი (რიცხ. 16:1-32; იხ. აგრეთვე დან. 6:23, 24; დაბ. 18:19).

**კითხვები მსჯელობისათვის:**

`1.	რა ნებაყოფლობითი არჩევანი გააკეთეთ დღეს? რას გეუბნებათ თქვენი არჩევანი თქვენს შესახებ, ასევე თქვენსა და ღმერთს შორის ან თქვენსა და სხვებთან ურთიერთობის შესახებ? არის თუ არა თქვენს გადაწყვეტილებებს შორის ისეთები, რომელთა შეცვლასაც ისურვებდით?`

`2.	ბიბლიის რომელმა პერსონაჟებმა მიიღეს არასწორი გადაწყვეტილება? რა შეგვიძლია ვისწავლოთ მათი შეცდომებიდან? რა ნეგატიური ზეგავლენა იქონია მათმა არჩევანმა ოჯახზე?`

`3.	რაც უფრო მეტად ვნანობთ არასწორ გადაწყვეტილებებს, მით უფრო ფასეულია ჩვენთვის სახარება. ბიბლიის რომელ დაპირებას ეყრდნობით, როცა დანაშაულს გრძნობთ წარსული შეცდომების გამო?`

`4.	თქვენთვის რომ ეკითხათ რჩევა ქორწინებასთან დაკავშირებით, რას ურჩევდით და რატომ? რა პრინციპებზე შეგიძლიათ მიუთითოთ ღვთის სიტყვაში სხვებს, რათა დაეხმაროთ, მიიღონ ეს მნიშვნელოვანი გადაწყვეტილება? `