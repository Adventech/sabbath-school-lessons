---
title:  მეგობრების შერჩევა
date:  09/04/2019
---

ცხოვრებაში ერთ-ერთი უმნიშვნელოვანესი არჩევანია მეგობრების შერჩევა. ხშირად წინასწარი განზრახვით არ ვეძებთ მეგობრებს; მეგობრობა ბუნებრივად ვითარდება, რადგან დროს ვატარებთ ადამიანებთან, ვისაც მოსწონთ იგივე, რაც ჩვენ. 

`მეგობრების შერჩევის რომელ პრინციპებს ვხვდებით შემდეგ ტექსტებში? იგავ. 12:26; 17:17; 18:24; 22:24, 25.`

იგავების 18:24-ში ნათქვამია, რომ, თუკი გვსურს გვყავდეს მეგობრები, მაშინ თავადაც უნდა ვიყოთ მეგობრულები. ხანდახან ადამიანები მარტონი რჩებიან. მათ დაღვრემილ, ნეგატიურ დამოკიდებულებას სხვები ერიდებიან. “საუკეთესო ადამიანშიც კი არსებობს ხასიათის არასასიამოვნო თვისება. აი, რატომ არის მნიშვნელოვანი, რომ მეგობრის შერჩევისას არჩევანი შევაჩეროთ მათზე, ვინც ზურგს არ გვაქცევს მაშინაც კი, როცა დაინახავს ჩვენს არასრულყოფილებას. საპასუხო პატივისცემა და ანგარიშის გაწევა - აი, ის, რაც სჭირდება ნებისმიერ ურთიერთობას. ერთმანეთის მიმართ სიყვარული და პატივისცემა უნდა გამოიხატოს მიუხედავად ახლობელთა შეცდომებისა და არასრულყოფილებისა, როგორი საშინელიც არ უნდა ჩანდეს ისინი, რადგან ეს არის ქრისტეს სული.  ჩვენში უნდა აღვზარდოთ მორჩილება, თვითგანადგურება და მომთმენნი ვიყოთ სხვათა შეცდომების მიმართ. საბოლოოდ, ეს აღმოფხვრის ყველანაირი სახის ეგოიზმსა და ვიწრო აზროვნებას, რაც გვაქცევს დიდსულოვან პიროვნებად სხვა ადამიანებთან დამოკიდებულებაში” (ე. უაითი. საპასტორო მსახურება, გვ. 95).

დავითისა და იოანათანის მეგობრობა არის ერთ-ერთი ყველაზე ცნობილი მეგობრობის ისტორია. საული, ისრაელის პირველი მეფე და იონათანის მამა, ერთგული და მორჩილი რომ ყოფილიყო, მისი მეფობა შეიძლება რამდენიმე თაობის განმავლობაში გაგრძელებულიყო და იონათანი მისი მემკვიდრე იქნებოდა. როცა საული არ აღმოჩნდა თავისი მოწოდების ღირსი, ღმერთმა შეარჩია დავითი, რათა ისრაელის ახალი მეფე ის გამხდარიყო. ამის შედეგად იონათანმა დაკარგა ის, რაც წესით, მას ეკუთვნოდა. ეს თვალსაჩინო მაგალითია იმისა, თუ როგორ იმოქმედა ოჯახის ერთი წევრის (საულის) არასწორმა არჩევანმა მეორე წევრზე (იონათანზე).

მაგრამ იონათანი არ განრისხებულა დავითზე და არ შეშურებია მისი. ამის ნაცვლად მან გადაწყვიტა დავითს დახმარებოდა და საკუთარი მამის რისხვისგან დაიცვა. “შეეკრა იონათანის სული დავითის სულს, და შეიყვარა იგი იონათანმა, როგორც საკუთარი სული” (1მეფ. 18:1). ნამდვილი მეგობრობის რა საოცარი მაგალითია!

`“ნუ დაიბნევით: ცუდი საზოგადოებანი ხრწნიან კეთილ ჩვევებს” (1კორ. 15:33). გაუზიარეთ სხვებს თქვენი მეგობრობის გამოცდილება. გქონიათ თუ არა შემთხვევები, როცა მეგობრებს არ ნდომებიათ თქვენთვის ბოროტება, მაგრამ, საბოლოო შედეგად, ზიანი მოგაყენეს? როგორ აზიანებს ოჯახურ ურთიერთობებს მეგობართა არასწორი შერჩევა?`