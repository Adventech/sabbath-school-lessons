---
title:  თავისუფალი ნება, თავისუფალი არჩევანი
date:  07/04/2019
---

ზოგიერთ ქრისტიანს სჯერა, რომ ღმერთმა ჯერ კიდევ ადამიანის დაბადებამდე განსაზღვრა მისი გადარჩენა თუ დაღუპვა. ამ ლოგიკის თანახმად, ის, ვინც, ბოლოს და ბოლოს, დაიღუპება, დაკარგავს სასუფეველს, ვინაიდან ღმერთმა თავისი სიბრძნით გადაწყვიტა, რომ ეს ადამიანი დაიღუპოს. აქედან გამომდინარე, გამოდის, რომ ეს ადამიანი განიკითხება თავისი არჩევანის მიუხედავად. 

საბედნიეროდ ჩვენ, როგორც მეშვიდე დღის ადვენტისტები, არ ვიზიარებთ მსგავს ღვთისმეტყველებას. გვჯერა, რომ ღმერთმა მოუწოდა ყოველ ადამიანს გადასარჩენად და რომ ჯერ კიდევ ამ სამყაროს შექმნამდე მან აგვარჩია, რათა საუკუნო სიცოცხლე მოენიჭებინა.


`წაიკითხეთ ეფეს. 1:1-4; ტიტ. 1:1, 2; 2 ტიმ. 1:8, 9. რას გვეუბნება ეს ტექსტები იმის შესახებ, თუ როდის აგვარჩია ღმერთმა?`

მიუხედავად ამ მშვენიერი უწყებისა, ზოგიერთი ადამიანი მაინც დაკარგული იქნება სასუფევლისთვის (იხ. მათ. 25:41). თუმცა ღმერთმა ყველას მოგვიწოდა გადარჩენისკენ, ადამიანებს მაინც მიცემული აქვთ ყველაზე წმიდა ძღვენი – არჩევანის ნების თავისუფლება.

`რას გვეუბნება მათ. 22:35-37 არჩევანის თავისუფლების შესახებ?`

უფალი არ გვაიძულებს გვიყვარდეს იგი. სიყვარული რომ იყოს სიყვარული, ამისთვის საჭიროა ნებაყოფლობა. ბიბლია არის ისტორია იმის შესახებ, თუ როგორ მოუწოდებს ღმერთი გზააბნეულ კაცობრიობას და როგორ სურს ძალის გარეშე მიიზიდოს ადამიანთა გულები. ეს საუკეთესოდ ჩანს იესოს ცხოვრებასა და მსახურებაში და იმაში, თუ როგორ პასუხობდნენ მის მოწოდებას ადამიანები, რომლებიც იყენებდნენ თავიანთ თავისუფალ არჩევანს. ერთნი მოიქცნენ მისკენ; სხვებს მისი სიკვდილი სურდათ.

დიახ, ღმერთმა ამოგვირჩია გადარჩენისთვის, მაგრამ, ბოლოს და ბოლოს, უნდა გავაკეთოთ არჩევანი, რათა მივიღოთ ეს ხსნა. ეჭვი არ არსებობს იმაში, რომ ყველა არჩევანს შორის, რომელიც მომავალში უნდა მივიღოთ, უფლის მსახურებას უდიდესი შედეგები მოაქვს ჩვენთვის და ჩვენი ახლობლებისთვის.
