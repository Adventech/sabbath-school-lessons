---
title: ბაყალ-ფეღორი
date: 01/11/2021
---


რჯლ. 4:3,4-ში ისრაელიანთა ძეებს ეძლევა კიდევ მცირე გაკვეთილი ისტორიისა, რათა ეს იყოს შეხსენება წარსულის შესახებ და იმის შესახებ, თუ რა სახის სულიერი და პრაქტიკული ჭეშმარიტებები უნდა შეითვისონ ამისგან.

`ბაყალ-ფეღორთან დაკავშირებული ისტორია ჩაწერილია რიცხ. 25:1-15. წაიკითხეთ იგი. რაში მდგომარეობდა ისრაელიანთა ცოდვა?`

`რა სახის სულიერი და პრაქტიკული გაკვეთილები უნდა შეეთვისებინა ხალხს ამ სამწუხარო ისტორიიდან?`

როგორი არასასიამოვნოც არ უნდა იყოს ჩვენთვის ისტორიები ისრაელის მიერ ზოგიერთი მათ გარშემო მყოფი წარმართი ხალხების განადგურების შესახებ, ეს ისტორია, ეჭვგარეშეა, გვეხმარება ავხსნათ ლოგიკა, რომელიც საფუძვლად უდევს ასეთ ბრძანებას. ისრაელს უნდა დაემოწმებინა გარშემო მყოფი წარმართი ხალხებისთვის ერთადერთი და ჭეშმარიტი ღმერთის შესახებ. ისრაელიანები უნდა ყოფილიყვნენ მაგალითი, რომელიც აჩვენებს, თუ როგორი უნდა იყოს ჭეშმარიტი ღმერთის თაყვანისცემა. ამის ნაცვლად, როდესაც მიჰყვებოდნენ მათ გარშემო მყოფ წარმართულ "ღმერთებს", ისინი ხშირად ვარდებოდნენ პირდაპირ ამბოხში სწორედ იმ ღმერთის წინააღმდეგ, რომელიც მათ ქვეყნიერებისთვის უნდა წარედგინათ.

მართალია სიტყვა "მრუშობას" ხშირად სულიერი მნიშვნელობა აქვს, რადგანაც ისრაელი წარმართულ ღმერთებსა და რიტუალებს მისდევდა (იხ. ოს. 4:12-14), ამ შემთხვევაში ენა (და ისტორიის დანარჩენი ნაწილი) გულისხმობს, რომ ეს იყო სექსუალური სახის დანაშაული, ყოველ შემთხვევაში, თავიდან. და აქ სატანამ კვლავ ისარგებლა ადამიანის დაცემული ბუნებით, გამოიყენა რა წარმართი ქალები, რათა ეცდუნებინა მამაკაცები, რომლებმაც, როგორც ჩანს, ნება დართეს საკუთარი თავის ცდუნების.

ეჭვგარეშეა, ფიზიკური მრუშობის აქტი ასევე გადაიზარდა სულიერ მრუშობაში. ის ადამიანები, ვინც ამაში მონაწილეობდა, საბოლოოდ გაიტაცა თაყვანისცემის წარმართულმა რიტუალებმა, რომლებშიც ისრაელი "მიჰყვა ბაყალ-ფეღორს", ანუ ისინი რატომღაც მიეტმასნენ ამ ცრუ ღმერთს და მსხვერპლებსაც კი სწირავდნენ მას. მიუხედავად ყველაფრისა, რასაც მათ ასწავლიდნენ და რასაც მათ ეუბნებოდნენ, ისინი მზად იყვნენ ეს ყველაფერი მოესროლათ ვნებისა და ავხორცობის ქარცეცხლში. 

როგორ შეიძლებოდა ეს მომხდარიყო? ადვილად. გაისასტიკეს რა საკუთარი სინდისი პირველი ცოდვით (ფიზიკურით), ისინი იქამდე მივიდნენ, რომ ჩაცვივდნენ მეორე ცოდვაში (სულიერში), რაც იყო კიდეც სატანის საბოლოო მიზანი. ისინი სულიერად ისე დაეცნენ, რომ, ბიბლიის თანახმად, ერთმა მამაკაცმა მიდიანელი ქალი პირდაპირ ბანაკში მოიყვანა მოსეს თვალწინ და ხალხის თვალწინ, რომელიც კარვის შესასვლელთან ტიროდა.

`რაში შეიძლება მდგომარეობდეს ამჟამად ბაყალ-ფეღორას საფრთხე ღვთის ხალხისთვის?`

