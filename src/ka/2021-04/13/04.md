---
title: მოსეს სიკვდილი
date: 21/12/2021
---

უბედური მოსე! გაიარო ესოდენ გრძელი გზა, ამდენი გადაიტანო და ისე მოკვდე, რომ აბრაამისთვის მრავალი საუკუნის წინ დაპირებული გამარჯვება არ იხილო?! „შენს შთამომავლობას მივცემ ამ ქვეყანას“ (იხ. დაბ. 12:7).

`წაიკითხეთ რჯლ. 34:1-12 - მოსეს აღსასრულის ისტორია. რამდენად ზუსტად აღსრულდა უფლის სიტყვა მოსეს სიკვდილის შესახებ (იხ. რჯლ. 34:5)?.`   

`ბოლოს ვის ელაპარაკა მოსე ნებოს მთაზე, მისი მიწიერი გზის დასასრულის წინ?`

`მოსეს რომელ გასაოცარ პირად თვისებებს უსვამს ხაზს წმიდა წერილი? (იხ. რჯლ. 34:7,10-12)`

"საკუთარ თავთან მარტო დარჩა მოსე... გაახსენდა მთელი თავისი გაჭირვებული ცხოვრება, ბედის უკუღმართობა ფარაონის სასახლის დატოვების შემდგომ, სადაც, ეგვიპტის სამეფო დიდებულ მომავალს უქადდა, მაგრამ ღვთის ხალხთან ყოფნა და მათი ბედის გაზიარება არჩია პატივით ცხოვრებას. გაახსენდა უდაბნოში გატარებული ხანგრძლივი წლები, ითროს ფარას რომ მწყემსავდა; ცეცხლმოდებულ ბუჩქში ანგელოზის გამოცხადება, სწორედ მაშინ, როცა უფალმა ისრაელის გათავისუფლება დაავალა. და კვლავ, მეხსიერებაში ამოუტივტივდა საოცარი სასწაულები, რომელნიც თავისი რჩეული ხალხისთვის მოახდინა უფალმა; უფლის ხანგრძლივი მოთმინება და გულმოწყალება მთელი მოგზაურობის განმავლობაში და ამბოხებების ჟამს. ბევრს სწყალობდა ღმერთი ისრაელს, მაგრამ, როგორ არ ემუდარა მას მოსე, ღვთისადმი ერთგულად მსახურების მიუხედავად, ეგვიპტიდან გამოსვლის დროინდელ სრულწლოვანთა შორის, აღთქმულ ქვეყანაში შესვლის ღირსად მხოლოდ ორი ადამიანი სცნო უფალმა. და ახლა, თავისი შრომის შეჯამებისას, განსაცდელითა და თავდადებით სავსე მთელი თავისი ცხოვრება თითქმის ამაო გარჯად ეჩვენა მოსეს" (ე. უაითი. პატრიარქები და წინასწარმეტყველები, გვ. 296).

რჯლ. 34:4-ში,  მეტად საინტერესო რამ წერია: «ეს არის ქვეყანა, რომელიც შევფიცე მე აბრაამს, ისაკსა და იაკობს ასე: ‘შენს შთამომავლობას მივცემ მას’». უფალმა თითქმის სიტყვასიტყვით გაიმეორა ის, რასაც პატრიარქებს და მათ შვილებს ეუბნებოდა - რომ ამ ქვეყანას მათ მისცემს. ახლა იგივეს მოსეს უმეორებს.

უფალმა ასევე თქვა: "საკუთარი თვალით გახილვინე, მაგრამ ვერ შეხვალ იქ" (რჯლ. 34:4). შეუძლებელია, მოსეს ენახა ყველაფერი, რაზეც უფალმა მიუთითა - მოაბიდან დანამდე და ნეფთალიმამდე და ა.შ. ელენ უაითი აზუსტებს, რომ ეს ზებუნებრივი გამოცხადება იყო არა მხოლოდ აღთქმული მიწის შესახებ, არამედ იმის შესახებაც, თუ როგორი იქნება ეს ქვეყანა მას შემდეგ, რაც ისინი დაეუფლებიან მას. 

გარკვეულწილად ეს ისე ჩანდა, თითქოს, უფალი მოსეს დასცინოდა, როცა მუდმივად ახსენებდა: შენც აქ იქნებოდი, ჩემთვის რომ მოგესმინა. ამის ნაცვლად, უფალი მოსეს უჩვენებდა, რომ მისი შეცდომის მიუხედავად, ღმერთი მამებისა და ისრაელისათვის მიცემული აღთქმის დაპირებების ერთგული იქნება. მაგრამ, უფალმა თავისი ერთგული, თუმცა არასრულყოფილი მონისთვის უფრო კარგი რამ მოამზადა.