---
title: ჩვენი აღდგომა
date: 23/12/2021
---


ახალი აღთქმის ნათელში რომ შევხედოთ, მოსეს აღთქმულ ქვეყანაში არ შეშვება არც ისე დიდი სასჯელი ჩანს. მიწიერი ქანაანისა და მიწიერი იერუსალიმის ნაცვლად, რომლებიც მთელი ისტორიის განმავლობაში ომების, დაპყრობებისა და ტანჯვის ადგილი იყო, მისი სახლი ახლა არის "ზეციური იერუსალიმი" (ებრ. 12:22). ეს ადგილსამყოფელი კი გაცილებით უკეთესია!

მოსე არის პირველი მკვდრეთით აღმდგარი, რომელსაც ბიბლია ახსენებს. ენოქი და ელია ისე იქნენ ცაში ატაცებული, რომ სიკვდილი არ უნახავთ (იხ. დაბ. 5:24; 4მეფ. 2:11). ჩვენ არ ვიცით, რამდენ ხანს დაჰყო მოსემ მიწაში, მაგრამ ამას არანაირი მნიშვნელობა არ აქვს. მან, სიკვდილის მომენტში, თვალები დახუჭა; ეს სამი საათით იყო თუ სამასი წლით, მისთვის ამ დრომ წამში ჩაიარა. ასევეა ყველა მკვდრისთვის. მათი გამოცდილება სიკვდილთან მიმართებაში მოსეს გამოცდილებისგან არ განსხვავდება. როდესაც ვკვდებით, ვხუჭავთ თვალებს და შემდეგი, რასაც ვიხილავთ ან იესოს მეორედ მოსვლაა ან საშინელი სამსჯავრო (იხ. გამ. 20:7-15)

წაიკითხეთ 1კორ. 15:13-22. რომელ დიდ დაპირებას შეიცავს ეს ადგილი? რატომ აქვს პავლეს სიტყვებს მნიშვნელობა მხოლოდ იმ შემთხვევაში, თუკი გვესმის, რომ მკვდრებს ქრისტეში აღდგომამდე სძინავთ?

აღდგომის იმედის გარეშე საერთოდ არაფრის იმედი არ გაგვაჩნია. ქრისტეს აღდგომა ჩვენი მტკიცე იმედია; "როდესაც მან ჩვენი ცოდვების განწმედა აღასრულა" (ებრ. 1:3), როგორც სამსხვერპლო კრავი, ქრისტე მოკვდა და აღდგა მკვდრეთით, და მისი აღდგომის წყალობით, ჩვენ გვაქვს დაპირება, მოსეს მსგავსად, რომელიც იყო პირველი მაგალითი მკვდრეთით აღმდგარი ცოდვილი ადამიანისა. მოსე აღდგა იმის წყალობით, რაც ქრისტეს უნდა აღესრულებინა; ჩვენც იმის წყალობით აღვდგებით, რაც ქრისტემ აღასრულა.

ამგვარად, მოსეში ვხედავთ მაგალითს რწმენით დახსნისა, რომელიც გამოვლინდა მის ცხოვრებაში ღმერთისადმი ერთგულებასა და ნდობაში, მიუხედავად იმისა, რომ თავისი ცხოვრების ბოლოს მან საშინელი ცოდვა ჩაიდინა. მეორე რჯულის წიგნში ვხედავთ მოსეს, რომელიც ცდილობს ღვთის ხალხი ასეთივე ერთგულებამდე, მადლის დაფასებამდე მიიყვანოს; ჩვენც ხომ აღთქმული ქვეყნის საზღვრებთან ვდგავართ.

განა უცვლელი ღმერთი ერთგულებისკენ არ მოგვიწოდებს? რის გაკეთება შეგვიძლია იმისთვის, რომ დავრწმუნდეთ, რომ იგივე შეცდომებს არ დავუშვებთ, რომლებზეც მოსე გვაფრთხილებდა მეორე რჯულში?

