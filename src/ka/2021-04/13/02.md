---
title: 'მოსეს ცოდვა: ნაწილი 1'
date: 19/12/2021
---


კვლავ და კვლავ, განდგომისა და უდაბნოში ხეტიალის პირობებშიც კი, ღმერთი სასწაულებრივად ზრუნავს ისრაელის ერზე. როგორი უღირსებიც არ უნდა ყოფილიყვნენ, მათზე ღვთის მადლი იღვრებოდა. დღეს ჩვენც ვიღებთ მის მადლს, თუმცა არანაირად ამას არ ვიმსახურებთ. ბოლოსდაბოლოს, მადლი რის მადლია, თუკი დამსახურებულია?

გარდა საკვებისა, რომლითაც უდაბნოში უფალი ისრაელს ამარაგებდა, მისი მადლის გამოხატულება იყო წყალი, რომლის გარეშე ისინი ცხელ, მშრალ, უკაცურ უდაბნოში მალე დაიღუპებოდნენ. პავლე ამის შესახებ ასე წერს: "და ყველანი სვამდნენ ერთსა და იმავე სულიერ სასმელს, ვინაიდან სვამდნენ სულიერი კლდიდან, რომელიც თან დაჰყვებოდა მათ. ხოლო ეს კლდე იყო ქრისტე" (1კორ. 10:4). ელენ უაითმა ასე დაამატა: "მაგრამ, ნებისმიერ ადგილას, კლდის ნაპრალთაგან მუდამ მოედინებოდა კამკამა წყალი და აცოცხლებდა დაუძლურებულ ხალხს" (პატრიარქები და წინასწარმეტყველები, გვ. 255).

`წაიკითხეთ რიცხ. 20:1-13 აღწერეთ მომხდარი მოვლენები. რაში გამოიხატა მოსეს ურჩობა?`

`როგორ ფიქრობთ, უფლისგან მოსეს და აარონის სასჯელი მათი საქციელი თანაზომიერი იყო?`

`რის სწავლა შეგვიძლია ამ გაკვეთილიდან?`  

ერთი მხრივ, მოსეს იმედგაცრუებას შეგვიძლია გავუგოთ. იმ ყველაფრის შემდეგ, რაც უფალმა მათთვის გააკეთა - ნიშნები, სასწაულები და სასწაულებრივი ხსნა - ისინი აღთქმული მიწის საზღვრებთან აღმოჩნდნენ. და რა მოხდა შემდეგ? წყალი დააკლდათ და მოსესა და აარონის წინააღმდეგ შეთქმულება მოაწყვეს. განა არ შეეძლო უფალს ისინი წყლით მოემარაგებინა, როგორც ადრე? რა თქმა უნდა, უფალს შეეძლოო მათი მომარაგება.

მაგრამ, აი, მოსეს სიტყვები, როდესაც მან ორჯერ დაარტყა კვერთხი კლდეს: "ისმინეთ, ურჩებო, ამ კლდისაგან ხომ არ გამოგიდინოთ წყალი?" (რიცხ. 20:10). მის სიტყვებში ისმის მრისხანება, რადგან ის მათ „ურჩებს“ უწოდებს. პრობლემა არა იმდენად მრისხანებაშია, რამდენადაც თავად მის სიტყვებში: „ამ კლდიდან ხომ არ ამოგიჩქეფოთ წყალი?“ თითქოს მას ან რომელიმე ადამიანს შეეძლო კლდიდან წყლის ამოყვანა. მრისხანების მომენტში მას დაავიწყდა, რომ მხოლოდ ღვთის ძალას, რომელიც მათ შორის მოქმედებდა, შეეძლო ასეთი სასწაულის მოხდენა. მას ეს ყველაზე უკეთ უნდა სცოდნოდა.

`რამდენად ვიქცევით ან ვლაპარაკობთ მრისხანებით, თუნდაც გვჯეროდეს, რომ ჩვენი მრისხანება გამართლებულია? როგორ ვისწავლოთ შეჩერება, ლოცვა და ღვთის შეწევნის თხოვნა, რათა არ ვისაუბროთ და არ მოვიქცეთ მრისხანებით?`

