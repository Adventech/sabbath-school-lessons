---
title: გეშინოდეს ღმერთის
date: 18/10/2021
---


მოსემ მცნებად დაუდო ისრაელის ძეებს, რომ მათ უნდა უყვარდეთ ღმერთი ყველაფრით, რაც მათ გააჩნიათ. ეს იყო არა უბრალოდ ბრძანება, არამედ მცნება. თუმცა რამდენიმე მუხლით ადრე მოსემ მათ მისცა სხვა მცნება: "რათა გეშინოდეს უფლისა, შენი ღვთისა" (რჯლ. 6:2).

`წაიკითხეთ რჯლ. 10:12. რა არის ამ მუხლში ნათქვამი სიყვარულის და შიშის შესახებ?`

`როგორ უნდა ურთიერთქმედებდეს ჩვენ ცხოვრებაში სიყვარული ღმერთის მიმართ, შიში ღმერთის წინაშე და მორჩილება ღმერთისადმი?`

ერთ მუხლში ნათქვამია გეშინოდეს ღმერთის, მეორეში - შეიყვარე ღმერთი, ხოლო ამ მუხლში კი საუბარია იმის შესახებ, რომ ერთდროულად უნდა გეშინოდეს და გიყვარდეს ღმერთი. ჩვენ სწორად უნდა გავიგოთ სიტყვა "შიში", რათა მოიხსნას წინააღმდეგობა. შიში ღმერთის წინაშე ნიშნავს მოწიწებით თრთოლას და პატივისცემას მის მიმართ, მისი ავტორიტეტისა და ძალის, სამართლიანობისა და სიმართლის მიმართ, განსაკუთრებით ჩვენი ცოდვილი მდგომარეობისგან, სისუსტისგან და მასზე სრული დამოკიდებულებისგან განსხვავებით. ასეთი შიში უნდა იყოს ჩვენი ბუნებრივი რეაქცია. ჩვენ დაცემული არსებები ვართ, რომლებმაც დავარღვიეთ ღვთის რჯული და ვიმსახურებთ სასჯელს და მარადიულ სიკვდილს, მაგრამ ღვთის მადლით გამართლებული და გამოსყიდული ვართ.

`წაიკითხეთ ეფეს. 2:1-10. როგორ გვეხმარება ეს ნაწყვეტი იმის გაგებაში, თუ როგორ შეგვიძლია ერთდროულად გვეშინოდეს და გვიყვარდეს ღმერთი?`

მიუხედავად იმისა, რომ ჩვენ ვიყავით "ურჩი შვილები" (ამიტომ უნდა გვეშინოდეს ღმერთის), ქრისტე მოკვდა ჩვენთვის და, ამრიგად, მოგვცა ახალი სიცოცხლე მასში, რომელიც გულისხმობს გათავისუფლებას ცოდვისგან და წარსულის განკითხვისგან (აი, რატომ უნდა გვიყვარდეს ღმერთი).

და ზუსტად ისე, როგორც ეს მართებულია ამჟამად ჩვენთვის, ეს მართებულია ძველი ისრაელისთვისაც: ისინი იყვნენ ტყვეები ეგვიპტეში, განწირული მონობისა და ჩაგვრისთვის, და მხოლოდ ღვთის სიყვარულმა და გულმოწყალებამ მიიყვანა ისინი დიდებულ გამოსყიდვასთან. "გახსოვდეს, რომ მონა იყავი ეგვიპტელთა ქვეყანაში, და გამოგიყვანა შენ უფალმა, შენმა ღმერთმა, იქიდან" (რჯლ. 5:15). ამიტომ გასაკვირი არ არის, რომ მათ ერთდროულად უნდა ჰყვარებოდათ ღმერთი და მისი შიში ჰქონოდათ. და თუკი ისინი უნდა მოქცეულიყვნენ ასე, მაშინ მით უფრო ჩვენ, როდესაც ვიცით ჭეშმარიტება იესოს ჯვარზე სიკვდილის შესახებ თითოეული ჩვენგანის გამო.

`წაიკითხეთ გამოცხ. 14:6-7. ბრძანება "გეშინოდეთ ღმერთის" რატომ უნდა იყოს პირველი ბრძანება უფლის უწყებაში ქვეყნიერებისადმი უკანასკნელ დღეებში?`

