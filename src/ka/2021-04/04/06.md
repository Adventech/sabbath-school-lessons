---
title: პირველი მცნება
date: 21/10/2021
---

როგორც არ უნდა ეცადოს ზოგიერთი ქრისტიანი სხვადასხვა მიზეზის გამო ძველი აღთქმა გამოჰყოს ახალი აღთქმისაგან, ამის გაკეთება შეუძლებელია ისე, რომ ახალ აღთქმას არ მოაკლდეს ჭეშმარიტი მნიშვნელობა. ახალი აღთქმა თავისი გამოცხადებით იესოს შესახებ და თავისი განმარტებით მისი ცხოვრების, სიკვდილის, აღდგომისა და მღვდელმთავრული მსახურების შესახებ მიუთითებს მრავალი ძველ აღთქმისეული წინასწარმეტყველებისა და პირველსახეს შესრულებაზე. ბევრ რამეში ძველი აღთქმა ქმნის ფონს, კონტექსტს, საფუძველს ახალი აღთქმისათვის. ორივე აღთქმა გვიმჟღავნებს ღმერთის სახიერებასა და სიყვარულს. ეს ერთ-ერთი მიზეზია იმისა, თუ რატომ არის ახალ აღთქმაში, მათ შორის თავად იესოს მიერ, ასე ხშირად ციტირებული ძველი აღთქმა.

`წაიკითხეთ მარკ. 12:28-30. რა შეკითხვა იქნა დასმული "უპირველესი მცნების შესახებ"? რომელი ციტატა მოჰყავს იესოს მეორე რჯულის წიგნიდან მისი შეკითხვის საპასუხოდ? იხ. რჯლ. 6:4-5.`

`არის თუ არა ახალ აღთქმისეული მცნებები - შეიყვარე უფალი და მოყვასი - სრულიად ახალი თუ ისინი იმეორებს ცნობილ სიტყვებს ძველი აღთქმიდან? დაასაბუთეთ თქვენი პასუხი?`

საინტერესოა, რომ ასეთი შეკითხვა დასვა მწიგნობარმა, ადამიანმა, რომელმაც თავისი სიცოცხლე მიუძღვნა რჯულის შესწავლას და იმას, თუ როგორ გამოიყენოს იგი. მაგრამ, მათ სურდათ, რომ ის მრავალი კანონი, რომლებიც მათ მიაჩნდათ, რომ უნდა დაეცვათ (უფრო გვიანი ებრაული ტრადიციის თანახმად ასეთი კანონი იყო 613), ერთ შეკითხვაში შეჯამებულიყო.

და რას აკეთებს იესო? იგი ციტირებს სიტყვებს მეორე რჯულის წიგნიდან - "ისმინე, ისრაელ: უფალი, ჩვენი ღმერთი, ერთი უფალია" (რჯლ. 6:4), შემდეგ კი ციტირებს შემდეგ მუხლს ღმერთის სიყვარულის შესახებ მთელი გულით, სულით და ძალით. მან წარმოთქვა ძირითადი მტკიცებულება უფლის შესახებ, როგორც მათ ერთადერთ ღმერთზე, და, ამ უდიდესი ჭეშმარიტების საფუძველზე, ისინი მოწოდებული არიან უყვარდეთ იგი ძლიერ.

განა ეს მცნება არ არის ყველაზე უდიდესი "ჭეშმარიტება აწმყო დროისთვის"? როდესაც ბოლო ჟამის მოვლენები ახდენას დაიწყებს მთელი სისრულით და ყოველი ადამიანი მოწოდებული იქნება აირჩიოს ესა თუ ის მხარე, ღვთის მცნებები (იხ. გამოცხ. 14:12) გადამწყვეტ როლს შეასრულებს.

დევნის წინაშე რომ აღმოვჩნდებით, ჩვენი არჩევანი დაფუძნებული იქნება იმაზე, ნამდვილად გვიყვარს თუ არა ღმერთი. ეს გადამწყვეტი საკითხია. ჩვენ შეგვიძლია გვიყვარდეს ღმერთი მთელი ჩვენი გულით, სულით და ძალით მხოლოდ მაშინ, როცა პირადად შევიცნობთ მას და საკუთარ თავზე გამოვცდით მის სახიერებას, სიყვარულსა და მადლს. მაშინ, თუ საჭირო იქნება, მზად ვიქნებით საკუთარი სიცოცხლე გავიღოთ მისთვის.

`ვინმეს რომ ეკითხა თქვენთვის: "როგორ შეუძლიათ ადამიანებს შეიყვარონ ღმერთი, რომელიც მათ არასოდეს უნახავთ პირადად", რას უპასუხებდით? იმსჯელეთ ჯგუფში თქვენს პასუხზე.`