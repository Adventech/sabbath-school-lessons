---
title: შემდგომი გამოკვლევისათვის
date: 22/10/2021
---


«ქრისტეს ჯვარი გახდება გამოსყიდულთათვის შესწავლისა და ქება-დიდების საგანი მთელ მარადისობაში. განდიდებულ ქრისტეში ისინი მუდამ დაინახავენ ჯვარცმულ ქრისტეს. დავიწყებას არასოდეს მიეცემა ის, რომ მან, რომლის შემოქმედების ძალამ შექმნა და სიცოცხლე მისცა ურიცხვ სამყაროს უსასრულო სივრცეში - უფლის საყვარელმა ძემ, ზეცის დიდებამ, რომელსაც სიყვარულით თაყვანს სცემდნენ ქერუბიმები და სერაფიმები - დაიმდაბლა თავი, რათა დაცემული ადამიანი აღემაღლებინა; თუ როგორ აიღო თავის თავზე ყველა ადამიანის ცოდვის დანაშაული და სირცხვილი, როგორ მოარიდა მამამ მას თავისი სახე, სანამ დაღუპული კაცობრიობისათვის მწუხარებამ არ დაამსხვრია მისი გული და არ გამოასალმა სიცოცხლეს გოლგოთას ჯვარზე. მთელი სამყაროს შემქმნელმა, ადამიანის სიცოცხლის შემოქმედმა დატოვა თავისი დიდება და კაცთა სიყვარულისათვის დაიმდაბლა თავი - ეს მუდამ გამოიწვევს მთელი სამყაროს გაოცებასა და აღტაცებას. და როდესაც ყოველი ერისაგან გამოსყიდულნი შეხედავენ თავიანთ მხსნელს, მამის მარადიულ დიდებას, რომელიც მისი სახიდან გამოდის, ტახტს, რომელიც სამუდამოდ იარსებებს, რადგან მისი სამეფო უსასრულოა, მაშინ თავიანთ გრძნობებს საზეიმო საგალობლით გამოხატავენ: "ღირსია, ღირსია კრავი, რომელიც დაკლულ იქნა და გამოგვისყიდა ღვთისათვის თავისი ძვირფასი სისხლით!"» (ე. უაითი. დიადი ბრძოლა, გვ. 651, 652).

კითხვები მსჯელობისათვის:

1. წაიკითხეთ ე. უაითის ზემოთ მოყვანილი გამონათქვამი. გამოყავით ამ ციტატაში სიტყვები, რომლებიც განმარტავს, რატომ უნდა იყოს ჩვენი სიყვარული ღმერთის მიმართ გამოვლინება უმაღლესი სიყვარულისა, რის უნარიც ჩვენ გვაქვს? რას ნიშნავს პირადად თქვენთვის, რომ ის, ვინც "სიცოცხლე მისცა ურიცხვ სამყაროს უსასრულო სივრცეში", ჯვარს ეცვა ჩვენი გულისთვის? რატომ უნდა ედოს ეს ჭეშმარიტება საფუძვლად ჩვენს ურთიერთობებს ღმერთთან?

2. დაწვრილებით განიხილეთ იდეა ერთდროულად გვიყვარდეს და გვეშინოდეს ღმერთის. რატომ უნდა გავაკეთოთ ერთიც და მეორეც? როგორ ვაკეთებთ ერთსაც და მეორესაც? ერთი საქმეა გვიყვარდეს ღმერთი, როცა ჩვენს ცხოვრებაში ყველაფერი კარგად მიდის, მეორე საქმეა, როცა თავს ტრაგედია გვატყდება. რატომ არის ღმერთის სიყვარული კიდევ უფრო მნიშვნელოვანი მსგავს პერიოდში, ვიდრე მაშინ, როცა საქმეები კარგად მიგვდის?

3. უპასუხეთ ხუთშაბათის თემის ბოლო შეკითხვას. როგორ აუხსნიდით ღმერთის ურწმუნო ადამიანს, რას ნიშნავს გიყვარდეს ღმერთი? ჩვენ, ადამიანებს, როგორ შეგვიძლია გვიყვარდეს ის, ვინც არასოდეს გვინახავს? რატომ არ აქვს მნიშვნელობა იმას, რომ ჩვენ არასოდეს გვინახავს იგი?

