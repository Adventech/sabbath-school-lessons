---
title: მოსე ატარებს ისტორიის გაკვეთილს
date: 02/10/2021
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
რჯლ. 1-3; გამ. 32:29-32; რიცხ. 14; ეფეს. 3:10; დაბ. 15:1-16; იოან. 14:9.

> <p>სამახსოვრო მუხლი:</p>
> "და ყველანი ჭამდნენ ერთსა და იმავე სულიერ საჭმელს, და ყველანი სვამდნენ ერთსა და იმავე სულიერ სასმელს, ვინაიდან სვამდნენ სულიერი კლდიდან, რომელიც თან დაჰყვებოდა მათ. ხოლო ეს კლდე იყო ქრისტე" (კორ. 10:3-4).

"აჰა, სიტყვანი, რომელნიც გამოუცხადა მოსემ" (რჯლ. 1:1). ასე იწყება მეორე რჯულის წიგნი. და თუმცა მოსეა ცენტრალური ფიგურა ამ წიგნში, დაწყებული ამ პირველი სიტყვებიდან და მის სიკვდილამდე მოაბის ქვეყანაში (იხ. რჯლ. 34:5), სინამდვილეში მეორე რჯულის წიგნი (როგორც მთელი ბიბლია) უფალ იესო ქრისტეს შესახებ მოგვითხრობს. ვინაიდან ის არის ის, ვინც შეგვქმნა ჩვენ (იხ. დაბ. 1,2; იოან. 1:1-3), გვეხმარება (იხ. კოლ. 1:15-17; ებრ. 1:3) და ახდენს ჩვენს გამოსყიდვას (იხ. ეს. 41:14; ტიტ. 2:14). ამიტომ უფრო ფართო გაგებით მეორე რჯულის წიგნი გვიჩვენებს, როგორ აგრძელებდა უფალი შექმნას, დახმარებას და გამოსყიდვას თავისი ხალხისა ხსნის ისტორიის იმ ეტაპზე, როცა ისრაელი ბოლოსდაბოლოს ქანაანში უნდა შესულიყო.

მაგრამ ამის წინ მოსე ატარებს ისტორიის გაკვეთილს თემაზე, რომელიც მთელი ბიბლიის განმავლობაში მეორდება: გახსოვდეთ, რა მოიმოქმედა უფალმა თქვენთვის წარსულში (იხ. რჯლ. 8:2).

ეს გაფრთხილება რაღაცას უნდა ნიშნავდეს ჩვენთვისაც - ვინც, უკეთესი აღთქმული ქვეყნის საზღვარზე იმყოფება: "როდესაც ჩვენს წარსულ ისტორიას ვიხსენებ, ჩვენ მიერ განვლილ ყოველ ნაბიჯს დღევანდელ დღემდე, შემიძლია ვთქვა: დიდება ღმერთს! როდესაც ვხედავ, რა გააკეთა ღმერთმა ჩვენთვის, გაოცებით და ნდობით ვივსები ქრისტეს, როგორც ჩვენი წინამძღოლის მიმართ. ჩვენ არ უნდა გვეშინოდეს მომავლის, თუ არ დავივიწყებთ გზას, რომლითაც უფალმა გვატარა, და იმ გაკვეთილებს, რომლებიც მან წარსულში გვასწავლა" (ე. უაითი. რჩეული უწყებანი, ტ. 3, გვ. 162).