---
title: შესრულებული წინასწარმეტყველება
date: 04/10/2021
---


თანამედროვე მეცნიერების ზოგიერთი მცდარი წარმოდგენის მიუხედავად, რომელიც ცდილობს ჰიპოთეზა ჭეშმარიტებად გამოაცხადოს (მაგალითად, რომ ჩვენი სამყარო გაჩნდა თავისთავად "აბსოლუტურად არაფრისგან" ან რომ ჩვენი სიცოცხლე დედამიწაზე გაჩნდა შემთხვევით მარტივი ქიმიური ნივთიერებებისგან), მეცნიერებამ, მაინც მოგვცა ზოგიერთი საოცარი მოწმობა ღვთის შემოქმედებითი ძალის შესახებ. ჰარმონია, წონასწორობა, ბუნების სამყაროს მრავალი ასპექტის უმაღლესი სიზუსტე, თუნდაც მის დაცემულ მდგომარეობაში, კვლავ აოცებს იმ ადამიანებს, ვინც იკვლევს მათ.

და თუკი ღმერთს შეუძლია ესოდენ ზუსტი იყოს ფიზიკურ მოვლენებთან დაკავშირებით, იგი, უეჭველად, ზუსტი იქნება სულიერ მოვლენებთან დაკავშირებითაც. შესაბამისად, მეორე რჯულის წიგნის პირველ მუხლებში ჩვენ შეგვიძლია მეტი გავიგოთ ღვთის საოცარი სიზუსტის შესახებ.

`წაიკითხეთ რჯლ. 1:1-6. რა წინასწარმეტყველური მნიშვნელობა აქვს იმ ფაქტს, რომ რჯლ. 1:3 საუბრობს "ორმოცი წლის" შესახებ (შეადარ. რიცხ. 14:34-ს)?`

რა მოხდა მას შემდეგ, რაც მოსემ კადეშ-ბარნეაყიდან გააგზავნა მზვერავები ქვეყნის დასაზვერად, მაგრამ ხალხმა უარყო მოწოდება დაეპყროთ ეს ქვეყანა? მათ ეთქვა, რომ ისინი ვერ შევლენ აღთქმულ ქვეყანაში. და რამდენად დიდხანს მოუწევთ ლოდინი, როცა შეძლებენ შესვლას? "იმ დღეთა რიცხვის მიხედვით, ქვეყანას რომ ზვერავდით: ორმოცი დღე, თითო წელი თითო დღეზე. თქვენი ცოდვებისათვის ორმოცი წელი ეწამებით და გამოსცდით ჩემგან მიტოვებას" (რიცხ. 14:34).

ამრიგად, მეორე რჯულის წიგნი ღვთის ხალხის ისტორიას განიხილავს მეორმოცე წლიდან, სწორედ ისე, როგორც მათ ღმერთმა უთხრა. სხვა სიტყვებით, ღვთის წინასწარმეტყველური სიტყვა ისეთივე ნდობას იმსახურებს, როგორც თავად ღმერთი, და ის, რასაც ჩვენ აქ ვხედავთ, მეორე რჯულის წიგნის პირველ მუხლებში, ადასტურებს ამას - ღმერთი გააკეთებს იმას, რასაც ამბობს, იმ დროს, რომელიც მან განსაზღვრა. რა თქმა უნდა, ეს ერთადერთი წინასწარმეტყველური პერიოდი როდია, რომელიც ღვთის სიტყვის თანახმად შესრულდა. მაგალითად, ჩვენ ვპოულობთ დან. 9:24-27-ში დროის პერიოდს, რომელიც ეხება იესოს და შესრულდა ისე, როგორც უფალმა თქვა. ჩვენ შეგვიძლია დავინახოთ, რომ პერიოდი "დრო, ორი დრო და ნახევარი დრო" (დან. 7:25; იხ. აგრეთვე გამოცხ. 12:6;14; გამოცხ. 13:5) ისევე შესრულდა ისტორიაში, როგორც 2300 დღე დან. 8:14-დან. გარდა იმისა, რომ უშეცდომოდ წინასწარმეტყველებს მსოფლიო ისტორიას, დან. 2,7,8-ის წინასწარმეტყველებანი ღვთის განგებულების, მმართველობისა და საიმედოობის უტყუარ მტკიცებულებას იძლევა.

`ჩვენ ვხედავთ, რომ უფალმა ერთგულად შეასრულა ძველი წინასწარმეტყველებანი, როგორც იყო ნაწინასწარმეტყველები. რატომ შეგვიძლია ვენდოთ ღმერთს და ვიყოთ დარწმუნებული მის იმ სიტყვებში, რომლებიც ჯერ არ შესრულებულა?`

