---
title: თეშუვა
date: 23/11/2021
---

მეორე რჯულის საკვანძო თემა ასეთია: დაემორჩილეთ უფალს და კურთხეული იქნებით, ხოლო თუ არ დაემორჩილებით, მწარე შედეგებს მიიღებთ. ახალი აღთქმა იგივეს გვეუბნება: "ნუ მოტყუვდებით: ღმერთი არ შეურაცხყოფს, ვინაიდან, რასაც დათესავს კაცი, იმას მოიმკის. ვინც თავის ხორცისთვის თესავს, ხორცისგან მოიმკის ხრწნილებას. ხოლო ვინც სულისთვის თესავს, სულისგან მოიმკის საუკუნო სიცოცხლეს" (გალ. 6:7-8). ჩვენი რეალობა ისეთია, რომ ცოდვით დაცემის მერე, ცოდვა ისეთივე ბუნებრივად გვეჩვენება, როგორც სუნთქვა. ყველა გაფრთხილებისა თუ აღთქმის მიუხედავად - "რადგან ეს მცნება, რომელსაც მე გიბრძანებ დღეს, არ არის შენთვის საძნელო და მიუწვდომელი" (რჯლ. 30:11) - ჩვენ ხშირად ვცოდავთ, რაზეც ღმერთი გვაფრთხილებდა. მაგრამ, თუ მოვინანიებთ და მოვბრუნდებით, ღმერთი გვაპატიებს და მიგვიღებს.

`კიდევ ერთხელ წაიკითხეთ რჯლ. 30:1-10. რა დაპირებებს აძლევს უფალი ხალხს, თუნდაც ის დაეცეს და ეურჩოს ღმერთს? რა პირობას ემყარება ეს საოცარი აღთქმები (30:2)?`

მოცემული იდეა მარტივია და ცალსახა: თუ შესცოდავთ, თქვენ და თქვენს ოჯახს საშინელი შედეგები ეწევა. ამას ცოდვა აკეთებს. მაგრამ, შეგიძლიათ მოინანიოთ და ღმერთი მიგიღებთ და გაკურთხებთ. ამ მუხლებში ბევრჯერ გვხვდება ებრაული ზმნა „შუვ“, რომლიდანაც წარმოდგება სიტყვა „თეშუვა“. მაგ., რჯლ. 30:2-ში ნათქვამია: "და დაბრუნდები უფალთან, შენს ღმერთთან". რჯლ. 30:8 შეიძლება პირდაპირი მნიშვნელობითაც ვთარგმნოთ: "შენ კი მოიქცევი და შეისმენ უფლის ხმას". დაბოლოს, რჯლ. 30:10 ასე ჟღერს: "თუ დაუბრუნდები უფალს, შენს ღმერთს, მთელი შენი გულით და მთელი შენი სულით". ხალხის მხრიდან აღთქმის დარღვევის მიუხედავად, უფალს მათი მიტოვება არ სურდა და არც მათ უნდა მიეტოვებინათ უფალი.

`რამდენად მნიშვნელოვანია ჩვენთვის ჭეშმარიტი მონანიება? ჩვენ ხომ, ისრაელის მსგავსად, ვარღვევთ ხოლმე აღთქმას, რომელიც ღმერთთან დავდეთ?`