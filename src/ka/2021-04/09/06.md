---
title: მოინანიეთ და მოიქეცით
date: 25/11/2021
---

ახალი აღთქმა განმსჭვალულია სინანულის იდეით. იოანე ნათლისმცემელმა სინანულისკენ მოწოდებით დაიწყო თავისი მსახურება.

`წაიკითხეთ მათ. 3:1-8. როგორ ვლინდება ამ მუხლებში „დაბრუნების“ იდეა? ასევე, რატომ იყო მისი სიტყვები მიმართული, განსაკუთრებით, ფარისევლებისა და სადუკეველების მიმართ?`  

იესომაც სინანულისკენ მოწოდებით დაიწყო თავისი მსახურება.

`წაიკითხეთ მარკ. 1:15. რაში მდგომარეობდა იესოს მოწოდება ამ ტექსტის თანახმად? თქვენი აზრით, რატომ აკავშირებს ის სინანულს სახარებისეულ რწმენასთან?` 

სინანულის იდეა ერთია (იქნება ეს იოანე ნათლისმცემლის შემთხვევა, რომელიც, უშუალოდ, რელიგიურ ლიდერებს მიმართავდა, თუ იესოს შემთხვევა, რომელიც სრულიად ერს მიმართავდა). ჩვენ ცოდვილები ვართ და თუმცა იესო ცოდვილთა სახსნელად მოვიდა, ჩვენ მაინც უნდა მოვინანიოთ ცოდვები. სინანული გულისხმობს ჩვენი ძველი ცოდვილი გზების მიტოვებას (იქნება ეს რწმენისგან განდგომილი ადამიანის სინანული თუ ქრისტიანისა, რომელმაც შესცოდა ან ახალ მოქცეული ადამიანის სინანული). ჩვენ უნდა ვაღიაროთ ჩვენი ცოდვილი მდგომარეობა და შევინანოთ თავად ცოდვა და არა მხოლოდ მისი შედეგები. შემდეგ, უნდა გავაკეთოთ შეგნებული არჩევანი - განვეშოროთ ცოდვებს, მთლიანად დავეყრდნოთ იესოს დამსახურებას და შევისმინოთ უფლის, ჩვენი ღმერთის, ხმა (რჯლ. 15:5).

ბიბლიის ზოგიერთი მკვლევარი ახალ აღთქმაში ხედავს სინანულის იმ იდეის გამოძახილს, რომელიც მეორე რჯულშია აღწერილი.  მაგალითად, როდესაც პეტრე ხალხს ადანაშაულებს იესოს ჯვარცმაში, ბევრი ადამიანი "ეს რომ მოისმინეს, გულზე მოხვდათ და უთხრეს პეტრესა და დანარჩენ მოციქულებს: “როგორ მოვიქცეთ, კაცნო ძმანო?”" (საქმე. 2:37) ანუ, მათ გააცნობიერეს თავისი ცოდვა და მოინანიეს („გულის სიღრმემდე შეიძრნენ“) და უნდოდათ გაეგოთ, რა ექნათ აწი, რათა მართალი ყოფილიყვნენ ღვთის წინაშე, რომელიც შეურაცხყვეს. განა ეს იგივე სიტუაცია არ არის, რომელშიც ჩვენ ვართ - ცოდვილები, რომლებმაც ღმერთს შეურაცხყოფა მივაყენეთ?

`წაიკითხეთ საქმე. 2:38. რა უპასუხა პეტრემ მათ კითხვას, ვინც სულთმოფენობის დღეს მის ქადაგებას უსმენდა?`