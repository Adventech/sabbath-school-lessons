---
title: შემდგომი გამოკვლევისათვის
date: 26/11/2021
---

"ჩვენს ქრისტიანულ ცხოვრებაში ყოველ ახალ გადადგმულ ნაბიჯთან ერთად უფრო გაღრმავდება ჩვენი მონანიებაც. სწორედ იმ ადამიანთა მიმართ წარმოთქვა უფალმა ეს სიტყვები, რომელთაც მიუტევა და თავისი ერი უწოდა: “და გაიხსენებთ თქვენს ბოროტ გზებს და თქვენს მოქმედებას, რომელიც უკეთურია, და შეგძაგდებათ თქვენი თავი თქვენი ურჯულოებისა და თქვენს სისაძაგლეთა გამო” (ეზეკ. 36:31). და შემდეგ განაგრძობს: “და მე აღვადგენ ჩემს აღთქმას შენთან და მიხვდები, რომ მე ვარ უფალი, რათა გაიხსენო და შეგრცხვეს და აღარ გქონდეს შენ მეტად გასახსნელი პირი შენი სირცხვილის გამო, როდესაც მოგიტევებ ყოველივეს, რაც გააკეთე. - სიტყვა უფალი ღმერთისა” (ეზეკ. 16:62,63). მაშინ მართლაც ვერ გავხსნით ბაგეს საკუთარი თავის განსადიდებლად. გვეცოდინება, რომ მხოლოდ ქრისტეა ჩვენი ციხესიმაგრე. მაშინ გავითავისებთ მოციქულის ნათქვამს: "ვინაიდან ვიცი, რომ ჩემში, ესე იგი, ჩემს სხეულში, არ იმყოფება კეთილი" (რომ. 7:18).  "თუ დავიკვეხო, მხოლოდ ჩვენი უფლის იესო ქრისტეს ჯვრით, რომლითაც სოფელია ჯვარცმული ჩემთვის და მე სოფლისთვის" (გალ. 6:14).

“ღვთის სახიერებას მონანიებისაკენ მიჰყავხარ” (რომ. 2:4). ღვთიური სიყვარული და მოწყალება - აი ის ოქროს ჯაჭვი, რომელიც იცავს ხიფათში მყოფ ყოველ ცოდვილს. “საუკუნო სიყვარულით შეგიყვარე... ამის გამო მიგიზიდე წყალობით” (იერ. 31:3), - ამბობს უფალი ღმერთი" (ე. უაითი. ქრისტეს იგავები, გვ. 202).

**კითხვები მსჯელობისათვის:**

`1. ჩვენ კი უნდა მოვინანიოთ, მაგრამ გვმართებს სიფრთხილე, რათა ისე არ გამოგვივიდეს, თითქოს მონანიება რაიმე სათნოება იყოს; თითქოს, თავისთავად მონანიება ღვთის წინაშე მართალს გვხდის. ღვთის წინაშე მართალი მხოლოდ ერთი გზით შეიძლება იყო. რა გზაა ეს?`

`2. "როცა იუდამ, მისმა გამცემმა, დაინახა, რომ მას მსჯავრი დასდეს, ინანა და უკან მიუბრუნა ოცდაათი ვერცხლი მღვდელმთავრებს და უხუცესებს, და უთხრა: “შევცოდე, მართალი სისხლი რომ გავეცი.” მათ უთხრეს: “ჩვენ რა? შენ იცი.” და დაყარა ვერცხლი ტაძარში, გამოვიდა, წავიდა და თავი ჩამოიხრჩო" (იხ. მათ. 27:3-5). ეჭვს არ იწვევს, რომ იუდა ნანობდა თავის საქციელს (ბოლოსდაბოლოს, თავი მოიკლა). მაგრამ, რატომ არ ითვლება მისი მოქმედება ჭეშმარიტ სინანულად?`

`3. როგორ გვაძლევს ადამიანის ცოდვილი მდგომარეობის (თუნდაც, ჩვენი პირადი ცოდვილი მდგომარეობის) რეალობა იმის სტიმულს, რომ თავმდაბალი ვიყოთ სხვების წინაშე (არ განვიკითხოთ) და ღვთის წინაშე? როგორ გვიჩვენებს ღვთის ძის სიკვდილი ცოდვის საშინელებას?` 