---
title: ცოდვით დაცემა და წარღვნა
date: 27/09/2021
---

თქვენ ალბათ გაგიგიათ ისტორია იმ ვაშლის შესახებ, რომელიც ისააკ ნიუტონს დაეცა თავზე, და აი, ნიუტონმა აღმოაჩინა გრავიტაცია. არც ისე მნიშვნელოვანია,  ნამდვილად დაეცა თუ არა  მას ვაშლი თავზე, მნიშვნელოვანია ის, რომ ნიუტონი (თუმცა მან არ აღმოაჩინა გრავიტაცია;  ყოველმა ადამიანმა, რომელიც ეცემოდა, უკვე იცოდა გრავიტაციის შესახებ) მიხვდა, რომ იგივე ძალა, რომელმაც ჩამოაგდო ვაშლი (გრავიტაცია), ასევე აკავებდა მთვარეს ორბიტაზე დედამიწის გარშემო, დედამიწას ორბიტაზე მზის გარშემო და ასე შემდეგ.

ნიუტონმა მნიშვნელოვანი წვლილი შეიტანა ბუნების მოცემული კანონის გაგებაში, რადგან ათასწლეულების განმავლობაში ადამიანები თვლიდნენ, კანონები, რომლებიც მართავს ზეცას, განსხვავდება იმ კანონებისგან, რომლებიც მართავს დედამიწას. ნიუტონმა აჩვენა, რომ ეს შეხედულება მცდარია. ეს მართებულია ზნეობრივ კანონთან დაკავშირებითაც. თავისუფლებამ, რომელიც ახასიათებს სიყვარულს, და რომელმაც გამოიწვია ლუციფერის ცოდვით დაცემა ზეცაში, ასევე გამოიწვია კაცობრიობის ცოდვით დაცემა დედამიწაზე.

`წაიკითხეთ დაბ. 2:16-17 და დაბ. 3:1-7. ეს ბიბლიური მონაკვეთები სრულყოფილი ადამიანების შესახებ, რომლებიც შექმნილი იყვნენ სრულყოფილი ღმერთის მიერ სრულყოფილ სამყაროში საცხოვრებლად, როგორ გვიმჟღავნებს დიდებულ ჭეშმარიტებას თავისუფლების შესახებ, რომელიც ახასიათებს სიყვარულს?` 

შეცოდების შემდეგ საქმე კიდევ უფრო ცუდად წავიდა, იმდენად ცუდად, რომ უფალმა კაცობრიობის შესახებ თქვა, „მისი გულის ყოველი წადილი მუდამ მხოლოდ ბოროტება იყო“ (დაბ. 6:5). 

და თუკი მათი აზრები მიმართული იყო ბოროტებისკენ, მაშინ მათი ქმედებებიც ალბათ ასეთივე იყო. ადამიანები იმდენად დაეცნენ ზნეობრივად, უფალმა მთელი მსოფლიო წარღვნით გაანადგურა, რითაც გარკვეულწილად კაცობრიობას მისცა შანსი ყველაფერი თავიდან დაეწყო (ერთგვარი მეორე შექმნა). თუმცა, როგორც ბაბილონის გოდოლის შესახებ ისტორია გვიჩვენებს (იხ. დაბ. 11:1-9), კაცობრიობა კვლავინდებურად აპირებდა წინააღმდეგობა გაეწია ღმერთისთვის. „კოშკის სრულ აშენებამდე მისი ერთი ნაწილი მშენებლების საცხოვრებლად გამოიყენეს, მდიდრულად მორთული მეორე ნაწილი კი კერპებს დაეთმო. ადამიანებს უხაროდათ საკუთარი წარმატება და ხოტბას ასხამდნენ ოქროსა და ვერცხლის ღმერთებს, რითაც სრულიად ეწინააღმდეგებოდნენ ცისა და დედამიწის მეუფის ნებას“ (ე. უაითი. პატრიარქები და წინასწარმეტყველები).  ამრიგად, ღმერთმა არა მარტო ენა აურია მათ, არამედ მიწის ზურგზე გაფანტა ზნედაცემული მოდგმა.

`დაფიქრდით საკუთარი აზრების შესახებ დღის განმავლობაში. რას გეუბნებათ ეს თქვენი საკუთარი გულის მდგომარეობის შესახებ?`