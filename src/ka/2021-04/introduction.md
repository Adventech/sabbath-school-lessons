### ჭეშმარიტება აწმყო დროისთვის მეორე რჯულის წიგნში

მეფე იოშიას მმართველობის დროს იერუსალიმში (ძვ. წ. 640-609 წწ.) მღვდელმთავარმა ხილკიაჰუმ ტაძარში იპოვა წიგნი. მან წიგნი მწერალ შაფანს გადასცა და იგი წაუკითხეს მეფეს.

"და როცა მოისმინა მეფემ რჯულის წიგნის სიტყვები, შემოიხია ტანსაცმელი" (4მეფ. 22:11).

რატომ? იმიტომ, რომ მან გააცნობიერა, რომ ის და მისი ხალხი არ ასრულებდა იმას, რაც მასში იყო ჩაწერილი.

შემდეგ ამ წიგნის საფუძველზე, რომელსაც "აღთქმის წიგნი" უწოდეს (4მეფ. 23:2), იოშიამ დაიწყო უდიდესი გარდაქმნა (იხ. 4მეფ. 23).

რა წიგნი იყო ეს, რომ ასეთი გავლენა მოახდინა მეფეზე და მის ხალხზე? ბიბლიის მკვლევარები თვლიან, რომ ეს არის მეორე რჯული - წიგნი, რომელსაც ჩვენ გამოვიკვლევთ ამ კვარტალში.

სახელწოდება "მეორე რჯული" მოდის სეპტუაგინტიდან - ძველი აღთქმის ძველბერძნული თარგმანიდან, სადაც ებრაული სიტყვები "მიშნე ჰათორა" 17:18-ში, რომელიც ნიშნავს "ამ რჯულის ასლი/დარიგება", ითარგმნა როგორც "მეორე რჯული" (დუეტერონომიონ). და ეს სიტყვები ეწოდა წიგნს, მაგრამ, რა თქმა უნდა, მეორე რჯულის წიგნი არ შეიცავს მეორე რჯულს.

წიგნის შინაარსი მოკლედ შეიძლება გადმოიცეს შემდეგნაირად. როდესაც ეგვიპტიდან გამოვიდნენ და უფალთან აღთქმა დადეს სინაის მთაზე, ისრაელის ძენი, ნაცვლად იმისა, რომ პირდაპირ ქანაანისკენ წასულიყვნენ, 40 წელი დაეხეტებოდნენ უდაბნოში. როდესაც ხეტიალის 40 წელი დასრულდა და ებრაელები ბოლოსდაბოლოს მზად იყვნენ გადაეკვეთათ აღთქმული ქვეყნის საზღვარი, მოსემ მათ სიტყვით მიმართა. მისი მიმართვის არსი მდგომარეობდა შემდეგში: თქვენ აპირებთ აღთქმულ ქვეყანაში შესვლას. როგორც იქნა! არ დაივიწყოთ იმის შესახებ, რა გააკეთა თქვენთვის უფალმა, და არ დაივიწყოთ ის, თუ რას ითხოვს იგი თქვენგან ამჟამად, კერძოდ კი: გიყვარდეთ იგი მთელი თქვენი გულით და სულით და გამოავლინოთ ეს სიყვარული მისი ყველა მცნების მიმართ მორჩილებაში, ღვთის აღთქმის თანახმად.

აღთქმის მნიშვნელობის ხაზგასმის მიზნით, მოსემ ხალხს გაუმეორა ათი მცნება - მათი ვალდებულებების უფლებრივი საფუძვლები აღთქმაში, რომელიც უფალმა თავიდან მათ მამებთან დადო, ახლა კი მათთან, როდესაც ისინი ქანაანის საზღვრებს მიუახლოვდნენ.

არსებობს თუ არა კავშირი ისრაელის ძეებს, რომლებიც ის-ის იყო უნდა შესულიყვნენ აღთქმულ ქვეყანაში, და ჩვენ შორის, რომლებიც ველოდებით ქრისტეს მოსვლას და ვემზადებით აღთქმულ ქვეყანაში - ღვთის სასუფეველში - შესასვლელად?

დიახ, არსებობს, ამიტომ ამ კვარტლის თემას ჰქვია "ჭეშმარიტება აწმყო დროისთვის მეორე რჯულის წიგნში". ჩვენ განვიხილავთ აწმყო დროის უწყებებს, ანუ თანამედროვე უწყებებს, რომლებიც მიმართულია აღთქმის ამჟამინდელი ხალხისკენ.

ჩვენ შევისწავლით მეორე რჯულის წიგნს თემატურად და შევეხებით ისეთ თემებს, როგორიცაა მარადიული აღთქმა, რჯული და მადლი, რას ნიშნავს გიყვარდეს ღმერთი და საკუთარი მოყვასი, და, რაც ყველაზე მთავარია, როგორ გვიმჟღავნებს მეორე რჯულის წიგნი ღვთის სიყვარულს, რომელიც ყველაზე ნათლად გამოვლინდა იესოს სიკვდილში ჯვარზე და მის აღდგომაში.

ეჭვგარეშეა, ჩვენი ეკლესია ამჟამად ბევრად განსხვავდება უდაბნოში არსებული ეკლესიისგან. მაგრამ ჩვენ ბევრი რამ გვაქვს საერთოც. მაგალითად, განა შემდეგი სიტყვები არ შეიძლება ჩვენს მიმართ ითქვას?

"შეხედეთ, გასწავლეთ თქვენ წესები და სამართალნი, როგორც მიბრძანა მე უფალმა, ჩემმა ღმერთმა, აღსასრულებლად იმ ქვეყანაში, სადაც თქვენ მიდიხართ დასამკვიდრებლად. დაიცავით და აღასრულეთ, რადგან ესაა თქვენი სიბრძნე და თქვენი გონიერება, სხვადასხვა ხალხების თვალწინ, რომელნიც ყურს მოკრავენ ამ წესებს და იტყვიან: “მხოლოდ ეს ხალხია ბრძენი და გონიერი, დიდი ერია ეს" (რჯლ. 4:5, 6).

ყურადღება მიაქციეთ, თავად კანონები როდი იყო მათი "სიბრძნე და გონიერება" ხალხების თვალწინ. რა თქმა უნდა ეს სიტყვები შეიცავს უწყებას ჩვენთვისაც. მაგრამ ეს მხოლოდ ერთ-ერთი უწყებაა მეორე რჯულის წიგნიდან.

ავტორის შესახებ: კლიფორდ გოლდშტეინი საშაბათო სკოლაში ბიბლიის შესასწავლი სახელმძღვანელოს მთავარი რედაქტორია. იგი თორმეტი წიგნის და მრავალი სტატიის ავტორია.