---
title: თქვენთვის მიუწვდომელი არ არის
date: 17/11/2021
---

რჯლ. 30 იწყება იმით, რომ უფალი ამცნობს, რა მოხდება, თუკი ხალხი მოინანიებს და მოიქცევა თავისი ბოროტი გზებიდან. რა საოცარი დაპირებები მიეცა მათ!

`წაიკითხეთ რჯლ. 30:1-10. რა დაპირებებს აძლევს ღმერთი თავის ხალხს, თუ ისინი მოინანიებენ თავისი დაუმორჩილებლობის შემდეგ? რას გვეუბნება ეს ღვთის მადლის შესახებ?`

ასეთი სიტყვების მოსმენა სასიამოვნო იყო. მაგრამ ეს არ ნიშნავს იმას, რომ ღმერთისთვის მნიშვნელობა არ აქვს, დაიცავენ თუ არა ისინი მცნებებს. უფალი არავის სთავაზობს იაფასიან მადლს. დაპირებებს უნდა დაენახვებინა მათთვის ღმერთის სიყვარული, რასაც უნდა გამოეწვია საპასუხო სიყვარული მათ გულებში და გამოვლენილიყო მორჩილებაში.

`წაიკითხეთ რჯლ. 30:11-14. რას ნიშნავს, რომ ღვთის მცნება "არ არის შენთვის საძნელო და მიუწვდომელი?`

`რა სახის დაპირებას პოულობთ პირადად თქვენ ამ სიტყვებში?`

ყურადღება მიაქციეთ მოწოდებას, რომელიც ძალიან ლამაზი ენით არის აქ გამოხატული, და უნაკლო ლოგიკას. უფალი არაფერს მოითხოვს მათგან ზედმეტად საძნელოს შესასრულებლად. ღვთის მცნება ახლოსაა და ხელმისაწვდომია გასაგებად. უფალი ამბობს: "რადგან ეს სიტყვა ძალზე ახლოსაა შენთან: ის შენს ბაგეებშია და შენს გულში, რათა შეასრულო" (რჯლ. 30:14). ანუ მცნება თქვენთვის გასაგებია, თქვენ შეგიძლიათ მისი წარმოთქმა, იგი თქვენს გულშია, ამიტომ თქვენ შეგიძლიათ მისი შესრულება. შესაბამისად, დაუმორჩილებლობას არ აქვს გამართლება

"უფლის ყოველი დავალება მის მიერვე ბოძებული ძალითა და შესაძლებლობებით სრულდება" (ე. უაითი, ქრისტეს იგავები, გვ. 191).

ფაქტობრივად, პავლე მოციქული ციტირებს ზოგიერთს ამ მუხლებიდან ქრისტეში ხსნის კონტექსტში, და იშველიებს მათ როგორც რწმენით გამართლების მაგალითს (იხ. რომ. 10:6-10).

ამ მუხლების შემდეგ მეორე რჯულის წიგნში, ისრაელის ძეებს ეთქვა აირჩიონ სიცოცხლე ან სიკვდილი, კურთხევა ან წყევლა. და თუ მადლით და რწმენით ისინი აირჩევენ სიცოცხლეს, მაშინ ისინი ამას მოიპოვებენ.

რა არჩევანს გააკეთებთ თქვენ?