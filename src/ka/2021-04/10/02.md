---
title: გახსოვდეს ცისარტყელა
date: 28/11/2021
---


სიტყვა „გახსოვდეს“ ბიბლიაში გვხვდება დაბადების 9-ში, როდესაც წარღვნის შემდეგ უფალმა ნოეს უთხრა, რომ ის ზეცაზე ცისარტყელას გამოაჩენდა, როგორც დედამიწასთან აღთქმის ნიშანს, რომ წარღვნა დედამიწას აღარასოდეს გაანადგურებს. დაბ. 8-ში ნათქვამია, რომ ღმერთმა გაიხსენა ნოე და კიდობანში მასთან მყოფნი და იხსნა ისინი.

წაიკითხეთ დაბ. 9:8-17 როგორ არის აქ „ხსოვნის“ იდეა გამოხატული? პირადად თქვენ რა გეხმარებათ, არ დაივიწყოთ ის, რაც ღმერთმა თქვენთვის გააკეთა?

რა თქმა უნდა, ღმერთს ცისარტყელა არ სჭირდება იმისათვის, რომ თავისი დაპირება და აღთქმა ახსოვდეს. ის ადამიანებისთვის გასაგებ ენაზე ლაპარაკობს. ცისარტყელის დანიშნულებაა, რომ ჩვენ გვახსოვდეს ღმერთის დაპირება და აღთქმა, რომლის თანახმადაც სამყარო წარღვნის წყლებით აღარ განადგურდება. ცისარტყელა ეხმარებოდა ადამიანებს, რომ ეს განსაკუთრებული აღთქმა ხსომებოდათ. ყოველთვის, როდესაც ცისარტყელა გამოჩნდება, ღვთის ხალხს არა მარტო ცოდვისათვის სამყაროს დასჯა, არამედ მისი ამ სამყაროსადმი სიყვარულიც გაახსენდება.

ამგვარად, აქ ვხედავთ „ხსოვნის“ იდეის მნიშვნელობას: გვახსოვდეს ღმერთის დაპირება, გვახსოვდეს ღმერთის გაფრთხილება, გვახსოვდეს ღმერთის საქმეები ამ სამყაროში.

ცისარტყელა კიდევ უფრო დიდ მნიშვნელობას იძენს იმასთან დაკავშირებით, რომ მეცნიერები, ბუნების კანონების უცვლელობაზე დაყრდნობით, მსოფლიო წარღვნის იდეას უარყოფენ. ელენ უაითი წერდა: „წარღვნამდე ადამიანებს ეგონათ, რომ ბუნების კანონთა მუდმივობა მსოფლიო წარღვნას გამორიცხავს“. ის წერს, რომ ბრძენნი ამტკიცებდნენ, რომ ბუნების კანონები "მისი კანონები ისე მტკიცეა, რომ თვით ღმერთს არ ძალუძს მათი შეცვლა" (პატრიარქები და წინასწარმეტყველები, გვ. 97). წარღვნამდე, ადამიანები, ბუნების კანონებიდან გამომდინარე, ამტკიცებდნენ, რომ ეს შეუძლებელია; წარღვნის მერე, ასევე, ბუნების კანონებიდან გამომდინარე, ამტკიცებენ, რომ წარღვნა არ მომხდარა.

ღმერთმა, თავის სიტყვაში, წარღვნის შესახებ გვამცნო და მისცა სამყაროს ნიშანი არა მარტო წარღვნისა, არამედ თავისი დაპირებისა, რომ წარღვნა აღარ განმეორდებოდა. ამგვარად, თუკი გვეხსომება ცისარტყელის მნიშვნელობა, გვეცოდინება, რომ ცაზე გვაქვს ლამაზ ფერებად დაწერილი დარწმუნება, რომ ღვთის სიტყვა უცვლელია.  თუ ამ დაპირებაში გვჯერა მისი სიტყვის, მაშინ, რატომ არ უნდა დავუჯეროთ მის სიტყვას ყველაფერში, რასაც გვეუბნება? 

როდესაც ცისარტყელას იხილავთ, ღმერთის დაპირებებზე დაფიქრდით. როგორ ვისწავლოთ ღმერთის ყველა დაპირების ნდობა?

