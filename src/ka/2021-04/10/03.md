---
title: გასულ დროთა შესახებ
date: 29/11/2021
---


რჯლ. 4-ში საოცარ დარიგებებს ვკითხულობთ, რომლებიც ღმერთმა მოსეს მიერ თავის ხალხს გადასცა - ეს დარიგებები ღმერთის რჩეული ერობის უპირატესობებს ეხება. მან ისინი ეგვიპტედან გამოისყიდა "ნიშნებითა და სასწაულებით, და ბრძოლით, და ძლიერი ხელით, და გაწვდილი მკლავით, და დიდი საშინელებებით, როგორც მოიმოქმედა ყოველივე თქვენთვის თქვენმა ღმერთმა ეგვიპტეში თქვენს თვალწინ" (რჯლ. 4:34). ანუ, ღმერთმა მათთვის დიადი საქმე მოიმოქმედა, თანაც იმ საშუალებებით, რომლებიც მათ დაეხმარებოდათ, რომ მისი დიადი საქმეები ხსომებოდათ და არ დავიწყებოდათ.

წაიკითხეთ რჯლ. 4:32-39. ჩამოთვალეთ, რის ხსოვნა უბრძანა ღმერთმა მათ ამ ნაწყვეტში? როგორ ფიქრობთ, რატომ იყო ასე მნიშვნელოვანი, რომ მათ ეს ხსომებოდათ?

მოსე ხალხს უთითებს წინა ისტორიაზე, შექმნის ჩათვლით, და რიტორიკულ კითხვას უსვამს: გაკეთებულა თუ არა როდესმე ისტორიაში მსგავსი რამ, რაც მათთვის გაკეთდა? ის მოუწოდებს მათ, დასვან კითხვა (ანუ თავად გამოიკვლიონ და ნახონ): მომხდარა თუ არა ადრე იმის მსგავსი რამ, რაც მათ გადაიტანეს? ამ კითხვებით მოსეს სურდა, რომ მათ შეეფასებინათ, რა გააკეთა მათთვის უფალმა, რომ მათ გაეგოთ, რამდენად მადლიერი უნდა იყვნენ მის მიმართ.

ცენტრალური ადგილი ამ საქმეებში ეკავა ეგვიპტიდან დახსნას და შემდეგ სინაის მთიდან ღმერთის მიმართვას, რამაც საშუალება მისცა მათ გაეგონათ "ცეცხლის შუაგულიდან მოლაპარაკე ღვთის ხმა" (რჯლ. 4:33).

წაიკითხეთ რჯლ. 4:40. რა დასკვნა უნდა გაეკეთებინა ერს, როდესაც ახსოვდა ყოველივე, რაც ღმერთმა მათთვის გააკეთა?

ღმერთს ეს ყოველივე უმიზნოდ არ გაუკეთებია. მან თავისი ხალხი გამოისყიდა, ასრულებდა რა თავის მოვალეობებს აღთქმის მიხედვით, რომელიც დადო მათთან. ისინი ეგვიპტედან განთავისუფლდნენ და აღთქმულ ქვეყანაში შესვლას აპირებდნენ. ღმერთმა თავისი მოვალეობები შეასრულა. ახლა კი მათ უნდა შეესრულებინათ თავისი მოვალეობა - მორჩილება.

როგორ წარმოგვიდგენს ეს მაგალითი ახალ აღთქმაში მოცემული ხსნის ჩანაფიქრს? რა გააკეთა ჩვენთვის იესომ და რა გამოძახილი უნდა გვქონდეს ჩვენ მის საქმეებზე? იხ. გამოცხ. 14:12.

