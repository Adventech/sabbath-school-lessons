---
title: გაფრთხილდი... ნუ დაივიწყებ
date: 30/11/2021
---

`წაიკითხეთ რჯლ. 4:9,23. რის გაკეთებას უბრძანებს აქ ღმერთი ისრაელის ხალხს და რატომ არის ეს დარიგება ესოდენ მნიშვნელოვანი?`

ორივე მუხლის დასაწყისში ორი ზმნა არის ხაზგასმული: „გაფრთხილდი(თ)“ და „დაივიწყოთ“. უფალი ეუბნება მათ: გაფრთხილდით, რომ არ დაგავიწყდეთ. ანუ, არასოდეს დაგავიწყდეთ არც ის, რაც უფალმა თქვენთვის გააკეთა, არც აღთქმა, რომელიც თქვენთან დადო.

ზმნა „გაფრთხილდი“ (რომელიც რჯლ. 4:9-ში სხვა ფორმაშიც გამოიყენება და ნიშნავს „გულისყურით დაიცავი“), მთელ ძველ აღთქმაში გვხვდება და „შენახვას“, „თვალ-ყურის დევნებას“, "შენარჩუნებას", „დაცვას“ ნიშნავს. ეს სიტყვა წმიდა წერილში ჯერ კიდევ ცოდვით დაცემის აღწერამდე გვხვდება, როდესაც ღმერთმა ადამს იმ ბაღის „დაცვა“ უბრძანა, რომელიც მას ჩააბარა (იხ. დაბ. 2:15).

ამჯერად, უფალი ხალხს და თითოეულ ადამიანს ეუბნება (ზმნა მხოლობით რიცხვშია) დაიცვას საკუთარი თავი, არ დაივიწყოს. აქ, „დავიწყება“ მეხსიერების დაკარგვას კი არ ნიშნავს (მომავალ თაობას კი შეიძლებოდა ხსოვნა დაკარგვოდა), არამედ აღთქმის ვალდებულებებისადმი დაუდევრობას ნიშნავს. მათ კარგად უნდა გაეცნობიერებინათ, თუ ვინ იყვნენ ისინი და რა მოეთხოვებოდათ, როგორ უნდა ეცხოვრათ ღვთის, სხვა ებრაელების, ხიზნების და გარშემო მცხოვრები ხალხების წინაშე.

`კიდევ ერთხელ წაიკითხეთ რჯლ. 4:9 (იხ. აგრეთვე რჯლ. 6:7 და 11:19). ყურადღება მიაქციეთ ამ მუხლის ბოლო ნაწილს, სადაც საუბარია იმაზე, თუ როგორც ვასწავლოთ ჩვენს შვილებსა და შვილიშვილებს უფლის საქმენი. როგორ ფიქრობთ, რატომ უბრძანა ღმერთმა ისრაელიანებს, თავიანთი შვილებისთვის უფლის საოცარი საქმეების შესახებ მოეყოლათ?`

`დაფიქრდით, რა პრაქტიკული დასკვნების გამოტანა შეგიძლიათ აქედან თქვენთვის და თქვენი ოჯახისთვის.`

დამთხვევა როდია, რომ როგორც კი მოსე ისრაელიანებს უბრძანებს, არ დაივიწყონ, არ დაუშვან, რომ ეს "საქმეები" "გულიდან ამოუვარდეთ", ის მათ უბრძანებს, რომ ამის შესახებ მომავალ თაობასაც უამბონ. ამის შესახებ მათ შვილებს უნდა სმენოდათ და ამასთან ერთად, რაც უფრო მნიშვნელოვანიც კი არის, ამ ამბების ხშირი მოყოლითა და გამეორებით, ადამიანებს ეს ამბები და საქმეები არ დაავიწყდებოდათ. განა არსებობს სხვა უფრო კარგი საშუალება ცოდნის შენარჩუნებისა?

რა სარგებლობა მოაქვს თქვენთვის, როდესაც სხვებს თქვენს გამოცდილებაზე უყვებით? როგორ გეხმარებათ უფლის ხელმძღვანელობის შესახებ მოყოლა იმაში, რომ არ დაივიწყოთ მისი ხელმძღვანელობა?