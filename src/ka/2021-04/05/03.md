---
title: გიყვარდეთ ხიზანი
date: 25/10/2021
---


შემდეგ მოსე აცხადებს: "უფლის, შენი ღმერთისაა, ცანი და ცანი ცათანი, მიწა და ყოველივე, რაც მასშია" (რჯლ. 10:14). რამდენად ძლიერი გამოხატულებაა უფლის ხელმწიფების - იდეა, რომლის პოვნაც შესაძლებელია ბიბლიის სხვა ადგილებში: "უფლისა არის ქვეყნიერება და სავსება მისი, სამყარო და მისი მკვიდრნი" (ფსალმ. 23:1). 

წაიკითხეთ რჯლ. 10:17-19. ამ ნაწყვეტიდან ამოიწერეთ ღმერთის მახასიათებლები და ბრძანებები ადამიანების მიმართ:

უფალი ღმერთი არის - ...

ამიტომ თქვენც...

იაჰვე არა მარტო ცისა და მიწის მბრძანებელია, იგი აგრეთვე არის "ღმერთთა ღმერთი და მეუფეთა მეუფე" (რჯლ. 10:17). ეს არ ნიშნავს, რომ არსებობენ სხვა ღმერთები. უფრო სწორად, ეს არის საშუალება გამოხატო ის, რომ იგი უფრო მეტია ვიდრე უბრალოდ ერთადერთი ღმერთი (იხ. რჯლ. 32:39), ის ამტკიცებს თავის სრულ უზენაესობას ყველა სხვა ძალაზე, რეალურზე თუ წარმოსახვითზე, ზეცაში თუ დედამიწაზე.

ამ ნაწყვეტში ასევე საუბარია, რომ იგი არის "დიდი, ძლიერი და საშინელი ღმერთი, რომელიც მიკერძოებას არ იჩენს და ქრთამს არ იღებს". ყველაფერი ეს არის უფრო დიდი უწყების ნაწილი: იაჰვე - თქვენი ღმერთია, და თქვენ, მისი ხალხი უნდა დაემორჩილოთ მას. 

რა მკვეთრი კონტრასტია ამ მუხლებში! ერთი მხრივ, იაჰვე - ღმერთთა ღმერთია, მეუფეთა მეუფე და უზენაესი მმართველია (იხ. კოლ. 1:16-17), მაგრამ ამავე დროს იგი მზრუნველი შემოქმედია, რომელიც არ ტოვებს ობოლს, ქვრივს და ხიზანს და აკმაყოფილებს მათ საჭიროებებს. ღმერთი, რომელმაც იცის, როდის ეცემა დედამიწაზე ჩიტი (იხ. მათ. 10:29), იცის იმ ადამიანთა გაჭირვებაც, ვინც საზოგადოების ფარგლების მიღმა იმყოფება. სხვა სიტყვებით რომ ვთქვათ, უფალი ეუბნება თავის ხალხს, რომ შეიძლება შენ რჩეული ხარ, შენ განსაკუთრებული ხარ და მე შენ მიყვარხარ, მაგრამ მე სხვებიც მიყვარს, ვინც გაჭირვებული და უმწეოა თქვენ შორის. და როგორც მე მიყვარს ისინი, თქვენც ასევე უნდა გიყვარდეთ ისინი. ეს აღთქმის ერთ-ერთი მნიშვნელოვანი ვალდებულებაა

 წაიკითხეთ ფსალმ. 145:5-10. რას გვაუწყებს ეს ფსალმუნი და რას ნიშნავს ეს ჩვენთვის, როგორც ქრისტიანებისთვის ამჟამად?

