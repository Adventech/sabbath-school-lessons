---
title: წყეული ძელზე
date: 14/12/2021
---


წაიკითხეთ გალ. 3:13-14. რა საოცარ ფაქტს იხსენებს აქ პავლე რჯლ. 21:22,23-დან რათა თავისი აზრი გამოხატოს?

დაფიქრდით და აღწერეთ, რას ნიშნავს პირადად თქვენთვის, რომ იესო „გახდა წყეული ჩვენს ნაცვლად“ (გალ. 3:13)  

სამწუხაროდ, ქრისტიანობაში ეს ეპისტოლე იქცევა ხოლმე ერთგვარ გამართლებად იმისა, რომ არ დავიცვათ რჯული - ათი მცნება, კერძოდ, მეოთხე მცნება, თითქოს ამ ერთი მცნების დაცვა, სხვა ცხრისგან განსხვავებით, ლეგალიზმია, რომელზეც საუბრობს პავლე. არადა, პავლე არ გამოდიოდა რჯულის წინააღმდეგ და ამ ნაწყვეტში შაბათის დაცვის მცნების დარღვევას არაფერი ამართლებს. ამ საკითხის სწორი გაგება გალ. 3:10-შია, სადაც პავლე წერს, რომ "ვინაიდან ყველანი, ვინც რჯულის საქმეთაგან არიან, წყევლის ქვეშ იმყოფებიან" და შემდეგ  ციტირებს რჯლ. 27:26-ს. პრობლემა არის არა რჯულის დაცვაში, არამედ „რჯულის საქმეთაგან“ ყოფნაში, როდესაც ვცდილობთ, რჯულს დავეყრდნოთ, რაც ჩვენნაირი დაცემული არსებებისთვის ძნელი ან შეუძლებელია. პავლე მიუთითებს, რომ ჩვენ გადავრჩებით არა რჯულის საქმეებით, არამედ იესოს სიკვდილით, რომელიც რწმენის მიერ შეგვერაცხება. აქ პავლე ხაზს უსვამს იმას, თუ რა აღასრულა ჩვენთვის ქრისტემ ჯვარზე. ეს აზრი კიდევ უფრო ნათელი რომ გახადოს, პავლე კვლავ მეორე რჯულს უბრუნდება, ამჯერად,  რჯლ. 21:23-ს. იესოს მსგავსად, პავლეც ამბობს, „დაწერილია“, რითიც ძველი აღთქმის ავტორიტეტს გვიჩვენებს. მას მოჰყავს მუხლი, რომელშიც საუბარია ადამიანზე, რომელმაც ჩაიდინა დანაშაული, რომელიც სიკვდილით ისჯება და ის დასაჯეს კიდევაც, შემდეგ, ხეზე ჩამოკიდეს, რათა სხვები შეეშინებინათ.

პავლე ამაში ქრისტეს სიკვდილის სიმბოლოს ხედავს: ქრისტე ჩვენ გამო „დაიწყევლა“, რადგან მას ეწია რჯულის წყევლა, ანუ სიკვდილი, რომელიც ყველა ადამიანს ეწევა, რადგან რჯული ყველამ დაარღვია. სახარების კეთილი უწყება მდგომარეობს იმაში, რომ წყევლა, რომელიც ჩვენ უნდა გვეზიდა, იესოს წყევლად იქცა ჯვარზე, "რომ სულის აღთქმა მივიღოთ რწმენით" (გალ. 3:14). ან როგორც ელენ უაითმა თქვა ამის შესახებ: "ქრისტეს გარდა ვერავინ შეძლებდა რჯულის წყევლისაგან დაცემული ადამიანის დახსნას და ზეცასთან მის შერიგებას. ქრისტეს უნდა ეტვირთა დანაშაული და ცოდვის საშინელება, რაც იმდენად შეურაცხყოფს წმიდა და მართალ ღმერთს, რომ ამას მამა და მისი ძე განშორებამდე უნდა მიეყვანა" (პატრიარქები და წინასწარმეტყველები, გვ. 29).

დაფიქრდით, როგორ მოიქცეოდით, თუკი სამართლიან სასჯელს მიიღებდით ნებისმიერი დანაშაულისთვის? რადგან ქრისტემ თავის თავზე იტვირთა თქვენი დანაშაული, ისე რომ თქვენ გათავისუფლდით, მაშ, როგორი უნდა იყოს თქვენი გამოძახილი მის მსხვერპლზე?

