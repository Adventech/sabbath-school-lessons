---
title: საშინელი საქმე
date: 16/12/2021
---

ებრაელთა მიმართ ეპისტოლე, რომელიც ძალიან ღრმა და ამაღლებულია, იესოს მორწმუნე ებრაელების დარიგებაა. ეპისტოლე მათ შემდეგისკენ მოუწოდებს: იყავით უფლის ერთგული!

ეს ერთგულება ღმერთისადმი სიყვარულიდან უნდა გამომდინარეობდეს; უნდა გვიყვარდეს ის, მისი ხასიათი და სიკეთე, რაც ყველაზე აშკარად ქრისტეს ჯვარცმაში გამოიხატა. ზოგჯერ ხალხს ისიც უნდა შევახსენოთ, როგორი საშინელია განდგომის შედეგი. უნდა გვახსოვდეს, რომ თუ არ მივიღებთ იმას, რაც იესომ გააკეთა ჩვენთვის, იტვირთა რა ჩვენი ცოდვები, მაშინ, ჩვენ თავად მოგვიწევს ამ სასჯელის მიღება, რომელიც არის "მოთქმა და კბილთა ღრჭენა" (მათ. 22:13) და მომავალში მარადიული წარწყმედა.

`წაიკითხეთ ებრ. 10:28-31. რას ამბობდა პავლე და რა მხრივ გვესადაგება მისი ნათქვამი ჩვენ?`

საინტერესოა, რომ მორწმუნე ებრაელების დამოძღვრისას პავლე ახსენებს მეორე რჯულს, რომელიც თავიდანვე არწმუნებდა ებრაელებს, რომ ერთგულნი დარჩენილიყვნენ. რჯლ. 17:6-ში საუბარია იმ ფაქტზე, რომ ის, ვინც სიკვდილის ღირსად მიაჩნდათ, დაისჯება მხოლოდ მას მერე, რაც, სულ მცირე, ორი ადამიანი მისცემს მის წინააღმდეგ ჩვენებას.

პავლე ამით ხაზს უსვამს, რომ თუ ძველი აღთქმის თანახმად  განდგომა სიკვდილით ისჯება, "როგორ ფიქრობთ, რაოდენ უფრო მძიმე სასჯელს დაიმსახურებს ის, ვინც გათელა ძე ღვთისა და წმიდად არ მიიჩნია აღთქმის სისხლი, რომლითაც განიწმიდა, და შეურაცხყო მადლის სული?" (ებრ. 10:29). ახლა კი თქვენ მეტი სინათლე და ჭეშმარიტება გაქვთ, თქვენ იცით თქვენი ცოდვებისთვის ღვთის ძის მსხვერპლის შესახებ, ამიტომ, თუ განუდგებით, თქვენი მსჯავრი უფრო დიდი იქნება, ვიდრე მათი.

შემდეგ, პავლე, ახსენებს რჯლ. 32:35-ს, რათა გაამყაროს თავისი არგუმენტები. უფალმა თქვა: "ჩემია შურისგება", "განიკითხავს თავის ერს" (ებრ. 10:30) მათი განდგომისა და ურწმუნოებისთვის. ბოლოსდაბოლოს, ღმერთი განსჯიდა მათ წინაპრებს, რომლებსაც არ ჰქონდა ის, რაც ჰქონდათ ამ ახალღთქმისეულ იუდეველებს - ჯვარზე გამოვლენილი ღვთის სიყვარულის უფრო სრული გამოცხადება. ამიტომ, ფაქტობრივად, პავლე ამბობს: "ფრთხილად იყავით, რომ არ განუდგეთ".

`"თავად უფალი განიკითხავს თავის ერს" (რჯლ. 32:36). რა არის ჩვენი ერთადერთი იმედი ამ სამსჯავროზე? (იხ. რომ. 8:1).`