---
title: „დაწერილია“
date: 12/12/2021
---

`წაიკითხეთ მათე. 4:1-11. როგორ უპასუხა იესომ უდაბნოში სატანის ცდუნებას? რას ეყრდნობა იესო თავის პასუხებში? რა მნიშვნელოვანი გაკვეთილია მის პასუხებში?`

**გამოიკვლიეთ მეორე რჯულის წიგნის კონკრეტული ნაწყვეტები, რომლებსაც იესო ახსენებს, როდესაც ცდუნებას უმკლავდება:**

`პირველი ცდუნება (რჯლ. 8:3)`  

`მეორე ცდუნება (რჯლ. 6:16).`   

`მესამე ცდუნება (იხ. რჯლ. 6:13-14; 5:7)`  

იესო არაფერს უმტკიცებს სატანას და არ ეკამათება მას. იგი მხოლოდ წმიდა წერილს ციტირებდა, რადგან ის, როგორც ღვთის სიტყვა, "არის ცოცხალი, მოქმედი და ყოველგვარ ორლესულ მახვილზე უფრო ბასრი (ებრ. 4:12). და ყოველ შემთხვევაში სიტყვა, რომელსაც ის ციტირებდა, აღებული იყო მეორე რჯულის წიგნიდან. საინტერესოა, რომ უდაბნოში ყოფნისას იესო იმ მუხლებს იხსენებს, რომლებიც ისრაელს ასევე უდაბნოში მიეცა.

პირველ ცდუნებაში იესო ახსენებს რჯლ. 8:3-ს. მოსე ძველ ისრაელს უყვებოდა, როგორ ზრუნავდა მათზე უფალი უდაბნოში, აძლევდა მანანას და ეს ყველაფერი განწმენდის პროცესის ნაწილი იყო, რითიც უფალი მათ სულიერების გაკვეთილებს ასწავლიდა. ამ გაკვეთილებს შორის ისიც იყო, რომ „არა მხოლოდ პურით ცოცხლობს ადამიანი, არამედ ყოველი სიტყვით, რომელიც უფლის პირიდან გამოდის“. ღმერთი მათ ხორციელად კვებავდა, მაგრამ არც სულიერ საზრდოს აკლებდა. პირველს მეორეს გარეშე ვერ მიიღებდნენ. იესომ გამოიყენა პურის სიმბოლო როგორც გადასვლა მეორე რჯულის წიგნზე, რათა ესაყვედურა სატანისთვის იმ ეჭვებისთვის, რომლებსაც ის იესოს შთააგონებდა.

მეორე ცდუნებისას, იესო რჯლ. 6:16-ს მიმართავს, როდესაც მოსემ ხალხს დრტვინვაზე მიუთითა (იხ. გამ. 17:1-7) და უთხრა: "არ გამოსცადოთ უფალი, თქვენი ღმერთი, როგორც გამოსცადეთ მასაში". სიტყვა „გამოცდა“ შეიძლება „შემოწმებას“ ნიშნავდეს. უფალმა არაერთხელ უჩვენა მათ მზრუნველობის ძალა და მზადყოფნა, მაგრამ, როდესაც გასაჭირი დადგა, მათ დაიყვირეს: "არის ჩვენს შორის უფალი თუ არ არის?" (გამ. 17:7). აი, რა დასკვნა გამოიტანა იესომ ამ ამბიდან, ღვთის სიტყვიდან, რათა საყვედური ეთქვა სატანისთვის.

მესამე ცდუნებისას სატანა ცდილობდა ეიძულებინა ქრისტე დაცემულიყო და თაყვანი ეცა მისთვის. რა აშკარა გამოცხადებაა იმისა, თუ რა იყო ის და რა სურდა მას სინამდვილეში! კამათის ნაცვლად, იესო სატანას საყვედურობს და კვლავ ღვთის სიტყვას, მეორე რჯულს, უბრუნდება, რომელშიც უფალი თავის ხალხს აფრთხილებდა, თუ რა მოხდებოდა, თუ ისინი განუდგებიან და სხვა ღმერთებს სცემენ თაყვანს. "გეშინოდეს უფლისა, შენი ღვთისა, და მას ემსახურე" (რჯლ. 6:13), მხოლოდ მას.

`რა უნდა შეცვალოთ თქვენს ცხოვრებაში პირადად თქვენ, რომ ღვთის სიტყვის შესწავლიდან მეტი ძალა მიიღოთ, რათა უფრო სრულად ასახავდეთ იესოს ხასიათს და მის მსგავსად ეწინააღმდეგებოდეთ სატანის ცდუნებებს?`