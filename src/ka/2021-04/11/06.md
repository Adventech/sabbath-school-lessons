---
title: დანიელის ლოცვა
date: 09/12/2021
---


ძველი აღთქმის ერთ-ერთი ყველაზე ცნობილი ლოცვა დან. 9-შია. როდესაც დანიელმა წინასწარმეტყველ იერემიას წიგნიდან გაიგო, რომ ისრაელის „ნანგრევების“ დრო (დან. 9:2), სამოცდაათი წელი, მალე ამოიწურება, მან ლოცვა დაიწყო. ეს იყო გულის განმსჭვალავი, ცრემლით აღსავსე ლოცვა, რომელშიც იგი თავის და თავისი ხალხის ცოდვებს აღიარებს; ამავე დროს, ის აღიარებს ღვთის სამართლიანობას იმ განსაცდელებში, რაც მათ თავს დაატყდა. 

`წაიკითხეთ დან. 9:1-19. ამ ნაწყვეტში რომელი თემები უკავშირდება მეორე რჯულის წიგნს?`

დანიელის ლოცვა მოკლედ გადმოსცემს იმას, რის შესახებაც ხალხს მეორე რჯული აფრთხილებდა, აღთქმის ვალდებულებების დაუცველობის შედეგების შესახებ. დანიელი ორჯერ ახსენებს "მოსეს რჯული" (დან. 9:11,13), რომელიც მეორე რჯულის წიგნთან კავშირშია და შეიძლება, ზუსტად ამ წიგნსაც ახსენებს.

მეორე რჯულში ნათქვამია, რომ მათ ქვეყნიდან გააძევებდნენ  (იხ. რჯლ. 4:27-31 და რჯლ. 28) ურჩობის გამო. ასეც მოხდა: შესრულდა ის, რაც მოსეს გამოეცხადა (იხ. რჯლ. 31:29). სამწუხაროდ, იმის ნაცვლად, რომ გარშემო ხალხებს ეთქვა: "მხოლოდ ეს ხალხია ბრძენი და გონიერი, დიდი ერია ეს"  (რჯლ. 4:6), ისრაელი „გასაკიცხი“ გახდა  (დან. 9:16) ამ ხალხების თვალში.

თავის ლოცვებში დანიელი არ სვამს კითხვას „რატომ?“, რომელსაც მრავალი ადამიანი სვამს განსაცდელისას.  მეორე რჯულის წიგნიდან მან ზუსტად იცის, რატომაც მოხდა ყოველივე. ამ წიგნის კონტექსტიდან გასაგებია, რომ მათ თავს დატეხილი განსაცდელი არ იყო ბრმა ბედისწერა, ბრმა შემთხვევითობა, არამედ მათი ურჩობის შედეგი იყო, რის შესახებაც გაფრთხილებული იყვნენ.

მნიშვნელოვანია, რომ დანიელის ლოცვაში იმედი იყო. ღმერთს ისინი არ მიუტოვებია, თუმცა კი ყველა საპირისპიროს ამბობდა. მეორე რჯულის წიგნი არა მხოლოდ მათი სავალალო მდგომარეობის მიზეზებს, არამედ აღდგენის დაპირებაზეც მიუთითებდა.

`წაიკითხეთ დან. 9:24-27 - წინასწარმეტყველება იესოზე და მის ჯვარზე სიკვდილზე. რატომ მიეცა ეს წინასწარმეტყველება დანიელს (და ჩვენც) ისრაელის ტყვეობისა და დაბრუნების დაპირების კონტექსტში?`

