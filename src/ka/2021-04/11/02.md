---
title: რჯულის წიგნი
date: 05/12/2021
---

იუდეველთა მეფე იოშია რვა წლის ასაკში გამეფდა და 31 წელი იმეფა (ძვ. წ. 640-609 წწ.), სანამ ბრძოლის ველზე დაიღუპა. მისი მმართველობის მეთვრამეტე წელს მოხდა ის, რამაც ღვთის ხალხის ისტორია გარკვეული დროით შეცვალა.

`წაიკითხეთ 4მეფ. 22. რა აღმოჩინა მეფემ მღვდელმთავართან ღვთის სახლში ისეთი, რამაც გააოცა? (იხ. 22:8)`

`როგორ ფიქრობთ, რატომ შემოიხია მეფე იოშიამ ტანსაცმელი ამ წიგნის წაკითხვის შემდეგ?`

`ჩამოთვალეთ მეფისა და ხალხის ცხოვრებაში მომხდარი ცვლილებები, რომლებიც რჯულის წიგნის წაკითხვამ გამოიწვია (იხ. 4მეფ. 23:1-8, 21-22).`

უკვე დიდი ხანია, რაც ბიბლიის მკვლევარები მივიდნენ დასკვნამდე, რომ „რჯულის წიგნი“ (4მეფ. 22:8) იყო მეორე რჯულის წიგნი, რომელიც, როგორც ჩანს, მრავალი წლის განმავლობაში დაკარგული იყო. 

„იოშიაზე ღრმა შთაბეჭდილება მოახდინა ამ ძველ ხელნაწერში ჩაწერილმა დარიგებებმა და გაფრთხილებებმა. ვერასოდეს წარმოიდგენდა, რომ ღმერთმა ისრაელს ასე ცალსახად განუსაზღვრა „სიცოცხლე და სიკვდილი ... კურთხევა და წყევლა“ (რჯლ. 30:19)... უფალი ამ წიგნში მრავალჯერ ამბობს, რომ იხსნის მათ, ვისაც მისი სწამს. ისევე, როგორც ძლიერი ხელით იხსნა ისინი ეგვიპტის მონობისგან, აღთქმულ ქვეყანში დაამკვიდრებდა მათ და დედამიწის ხალხების სათავეში დააყენებდა“ (ე. უაითი. წინასწარმეტყველები და მეფეები. გვ. 393). 

მომდევნო თავში ვხედავთ, რამდენად შეგნებულად ცდილობდა მეფე იოშია, დაეცვა „მისი ბრძანებები, მისი გაფრთხილებები და მისი წესები მთელი გულითა და სულით“ (4მეფ. 23:3; იხ. აგრეთვე, რჯლ. 4:29; 6:5; 10:12; 11:13). ეს ცვლილებები მოიცავდა ყველა სისაძაგლის აღმოფხვრას, „რაც კი გამოჩნდა იუდას ქვეყანაში და იერუსალიმში... რათა აღსრულებულიყო იმ წიგნში დაწერილი აღთქმის სიტყვები, რომელიც უფლის სახლში იპოვნა ხილკიაჰუ მღვდელმა“ (4მეფ. 23:24).

მეორე რჯულის წიგნი სავსე იყო გაფრთხილებებით და დარიგებებით გარშემო ხალხების წესებთან დაკავშირებით. იოშიას ქმედებებმა, მათ შორის, სამარიაში კერპთაყვანისმცემელი მღვდლების სიკვდილით დასჯამ (4მეფ. 23:20) აჩვენა, რამდენად დაშორდა ღვთის ხალხი მისთვის გამოცხადებულ ჭეშმარიტებას. იმის მაგივრად, რომ წმინდა ხალხად დარჩენილიყვნენ, ისინი სამყაროსთან კომპრომისზე წავიდნენ, დარწმუნებული იყვნენ რა იმაში, რომ ღმერთი მათთან არის. თურმე, რამდენად ცდებოდნენ ისინი!

`რა უნდა აღმოვფხვრათ ჩვენს ცხოვრებაში, ოჯახსა და ეკლესიაში, რათა ნამდვილად ვემსახუროთ უფალს მთელი გულითა და სულით?`