---
title: რას ითხოვს უფალი
date: 08/12/2021
---
?

წინასწარმეტყველთა წიგნების მნიშვნელოვანი ნაწილი შეიცავს მოწოდებებს ერთგულებისკენ. საუბარია არა მხოლოდ ზოგადად ერთგულებაზე, არამედ ისრაელიანთა ერთგულებას აღთქმის ვალდებულებებისადმი, რომლებიც აღთქმულ ქვეყანაში შესვლის წინ ხელახლა დადასტურდა. ეს მეორე რჯულის წიგნში აისახა: ღმერთის აღთქმის დამტკიცება ისრაელთან. ახლა, ორმოც წლიანი ხეტიალის შემდეგ, უფალი აღთქმის ვალდებულებების შესრულებას აპირებდა. ამიტომ, მოსე ისრაელიანებს არიგებდა, რომ მათ თავიანთი ვალდებულებები შეესრულებინათ. წინასწარმეტყველთა წიგნებშიც იგივე მოწოდება ისმის: ერმა უნდა დაიცვას აღთქმის ვალდებულებები.

წაიკითხეთ მიქ. 6:1-8. როგორია ღვთის ნების მოთხოვნები, მიქა წინასწარმეტყველის ამ სიტყვების თანახმად? 

რა სახის პარალელებია მიქასა და რჯლ. 10:12-13-ს შორის.  

ბიბლიის მკვლევრებმა, მიქას წიგნის ამ მუხლებში ნახეს ერთგვარი „სასამართლო სარჩელი“, რომელშიც უფალი "სასამართლოში უჩივის" ანუ საქმეს აღძრავს თავისი ხალხის წინააღმდეგ აღთქმის დარღვევის გამო. მოცემულ შემთხვევაში მიქა ამბობს, რომ "დავა აქვს უფალს თავის ერთან" (მიქ. 6:2), რომელშიც ებრაულის სიტყვა „რივ“ (დავა), იურიდიულ დავასაც ნიშნავს. ანუ, უფალმა მათ წინააღმდეგ საქმე აღძრა - ეს არის სახე, რომელიც აღთქმის იურიდიულ მხარეს გულისხმობს (გარდა სოციალური მხარისა). ეს არ უნდა გვიკვირდეს, რადგან ბოლოსდაბოლოს აღთქმაში ცენტრალური ადგილი რჯულს ეკავა.

აღსანიშნავია, რომ მიქა უშუალო მეორე რჯულის ენით საუბრობს: "და ახლა, ისრაელ, რას ითხოვს შენგან უფალი, შენი ღმერთი? თუ არა იმას, რომ გეშინოდეს უფლისა, შენი ღმერთისა, იარო მისი გზით, გიყვარდეს იგი, და ემსახურო უფალს, შენს ღმერთს, მთელი გულით და მთელი შენი სულით, დაიცვა მცნებანი უფლისა და მისი წესები, რომელთაც გიბრძანებ დღეს შენს სასიკეთოდ" (რჯლ. 10:12-13). თუმცა, იმის ნაცვლად, რომ ეს მუხლი პირდაპირ ამონარიდის სახით მოიყვანოს, მიქა ცვლის მას, ანუ მეორე რჯულის წიგნის  "რჯულის ასოებს" ჩაანაცვლებს "რჯულის სულით", რომელიც სამართლიანობასა და მოწყალებაზე საუბრობს.

ეს იმაზე მეტყველებს, რომ აღთქმაში ისრაელისა და ღმერთის ურთიერთობა არ არის დამოკიდებული რელიგიისა და ღვთისმოსაობის გარეგან მხარეზე (ცხოველთა შეწირვა, ანუ „ათასი ვაცი“). რა სარგებელი აქვს გარეგნულ ღვთისმოსაობას? თუ „მოუნდებათ ყანები და იტაცებენ, სახლები - და მიაქვთ; ავიწროებენ კაცსა და მის სახლს, ადამიანს და მის სამკვიდროს“? (მიქ. 2:2). ღმერთს სურდა, რომ ისრაელი ამ ქვეყნიერების ნათელი ყოფილიყო, რომ სხვა ერებს გაკვირვებით ეთქვა: "მხოლოდ ეს ხალხია ბრძენი და გონიერი, დიდი ერია ეს" (რჯლ. 4:6). მაშასადამე, მათ სიბრძნითა და გონიერებით უნდა ემოქმედათ, რაც ადამიანებისადმი სამართლიან და მოწყალე დამოკიდებულებას გულისხმობდა.

