---
title: მონა ეგვიპტეში
date: 10/11/2021
---


მეორე რჯულის წიგნში კვლავ და კვლავ მეორდება ერთი თემა - უფლის მიერ ისრაელი ერის გამოსყიდვა ეგვიპტის ქვეყნიდან. კვლავ და კვლავ მათ შეახსენებენ იმის შესახებ, თუ რა გააკეთა ღმერთმა მათთვის: "და გამოგვიყვანა ჩვენ უფალმა ეგვიპტიდან ძლიერი ხელით და გაწვდილი მკლავით, დიდი საშინელებით და ნიშნებით და სასწაულებით" (რჯლ. 26:8; იხ. აგრეთვე რჯლ. 16:1-6).

ფაქტობრივად, მთელი ძველი აღთქმის განმავლობაში გამოსვლის ისტორია ნახსენებია როგორც მაგალითი ღვთის მადლით ძლევამოსილი გათავისუფლებისა ეგვიპტის მონობისაგან და ჩაგვრისგან: "ხომ გამოგიყვანე ეგვიპტის ქვეყნიდან და მონობის სახლიდან გამოგისყიდე" (მიქ. 6:4).

`წაიკითხეთ ათი მცნებიდან პირველი მცნების დასაწყისი რჯლ. 5:6-ში. რატომ არის სასარგებლო ადამიანისთვის გაიხსენოს თავისი ცხოვრება ღმერთთან შეხვედრამდე? რა სახის სულიერ გაკვეთილებს იძენთ როდესაც თქვენს ცოდვის მონობაში ცხოვრებას ადარებთ ქრისტიანულ ცხოვრებას იესოსთან შეხვედრის შემდეგ? გაუზიარეთ თქვენი აზრები ჯგუფს.`

ახალ აღთქმაში ეს იდეა ასევე წარმოდგენილია ქრისტეში რწმენით ხსნის სიმბოლოთი ეგვიპტიდან გამოსვლის კონტექსტში ღვთის დიდებული ძალის წყალობით: "რწმენით გადავიდნენ მეწამულ ზღვაზე, როგორც ხმელეთზე, ხოლო ეგვიპტელებმაც სცადეს, მაგრამ დაინთქნენ" (ებრ. 11:29; იხ. აგრეთვე 1კორ. 10:1-4).

`წაიკითხეთ რჯლ. 5:6-22, სადაც მოსე იმეორებს ათ მცნებას. მიაქციეთ ყურადღება მეოთხე მცნებას (იხ. 5:12-15) და მისი დაცვის მითითებულ მიზეზს (იხ. 5:15). რით განსხვავდება ერთმანეთისგან რჯლ. 5:12-15-სა და გამ. 20:8-11-ში გადმოცემული მცნებები შაბათის შესახებ? როგორ ფიქრობთ, რატომ ასახელებს მოსე შაბათის დაცვის სხვა მიზეზს, როდესაც შაბათის შესახებ მცნებას იმეორებს მეორე რჯულის წიგნში?`

მოსე იმეორებს მცნებას შაბათის შესახებ, მაგრამ მას დამატებით მნიშვნელობას ანიჭებს. მართალია იგი ამოკვეთილ იქნა ქვის დაფაზე გამოსვლის დროს, აქ მოსე აფართოებს იმას, რაც ხალხმა უკვე იცოდა. დაიცავით შაბათი არა მხოლოდ როგორც შექმნის ძეგლი, არამედ როგორც ეგვიპტიდან გამოსყიდვის ძეგლი. ღვთის მადლმა იხსნა ისინი ეგვიპტიდან და შესთავაზა მათ დასვენება მათი საქმეებისგან (იხ. ებრ. 4:1-5). ახლა, მადლის საპასუხოდ, რომელიც მათ ღმერთმა უბოძა, მათ ეს მადლი უნდა გაევრცელებინათ სხვებზე.

ამ შემთხვევაში შაბათი ხდება არა მხოლოდ შექმნის მნიშვნელოვანი სიმბოლო, არამედ გამოსყიდვისა და მადლის სიმბოლოც. სახლში ყველას, არა მხოლოდ ბავშვებს, არამედ მსახურებსაც, ცხოველებსაც და "ხიზნებსაც კი მათ შორის" შეუძლიათ დაისვენონ. შაბათი ავრცელებს ებრაელებისთვის მიცემულ მადლს იმათზეც კი, ვინც არ ეკუთვნოდა აღთქმის ხალხს. აი, რა დევს ღვთის რჯულის თვით შუაგულში. ის, რაც ღმერთმა მოწყალედ მოიმოქმედა მათთვის, მათ უნდა გაეკეთებინათ სხვებისთვის. ყველაფერი ძალზედ მარტივია.

