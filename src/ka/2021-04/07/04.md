---
title: "ლეტოვ ლახ"
date: 09/11/2021
---


სკეპტიკოსები, რომლებიც მიზეზებს ეძებენ რომ უარყონ ბიბლია, ხშირად მიუთითებენ ღმერთის მკაცრ სიტყვებზე, რომლებიც ძველ აღთქმაში გვხვდება. მათი იდეა იმაში მდგომარეობს, რომ იესოსგან განსხვავებით ძველი აღთქმის ღმერთი იყო მკაცრი, შურისმგებელი და სასტიკი. ეს ახალი არგუმენტი როდია და იგი ისევე მცდარია, როგორც მაშინ, როცა პირველად წამოიჭრა მრავალი საუკუნის წინ. 

კვლავ და კვლავ ძველი აღთქმა უფალს წარმოადგენს თავისი ხალხის - ისრაელის მოყვარულად, რომელსაც მხოლოდ საუკეთესო სურს მისთვის. ეს სიყვარული კი ნათლად ვლინდება მეორე რჯულის წიგნში. 

წაიკითხეთ რჯლ. 10:10-15. როგორ ვლინდება ღმერთის დამოკიდებულება ისრაელისადმი? მოცემული ნაწყვეტის საფუძველზე დაახასიათეთ ღმერთის დამოკიდებულება თავისი ხალხისადმი.

ეს ნაწყვეტი ასხივებს ღვთის მადლსა და სიყვარულს ისრაელისადმი. ყურადღება მიაქციეთ მე-12 და მე-13 მუხლებს. სინამდვილეში ისინი წარმოადგენს ერთ გრძელ წინადადებას: "და ახლა, ისრაელ, რას ითხოვს შენგან უფალი, შენი ღმერთი? თუ არა იმას, რომ გეშინოდეს უფლისა, შენი ღმერთისა, იარო მისი გზით, გიყვარდეს იგი, და ემსახურო უფალს, შენს ღმერთს, მთელი გულით და მთელი შენი სულით, დაიცვა მცნებანი უფლისა და მისი წესები, რომელთაც გიბრძანებ დღეს შენს სასიკეთოდ" (ავტორის კურსივი).

კიდევ ერთხელ წაიკითხეთ რჯლ. 10:13. როგორ ფიქრობთ, რატომ არის ადამიანისთვის როგორც წარსულში, ისე ამჟამად სასიკეთო ის, რომ იგი იცავს ღვთის რჯულს?  კონკრეტულად რას ვიძენთ კარგს, როდესაც ღვთის მცნებებს ვიცავთ?

ასევე მნიშვნელოვანია მე-13 მუხლის დასასრული, სადაც ებრაულ ენაზე ნათქვამია დაიცავი ეს "ლეტოვ ლახ", "შენს სასიკეთოდ". სხვა სიტყვებით რომ ვთქვათ, ღმერთი უბრძანებს ხალხს დაემორჩილონ, რადგან ეს მის ინტერესებშია. ღმერთმა შექმნა ისინი, ღმერთი ზრუნავს მათზე, ღმერთმა იცის, რა იქნება მათთვის უკეთესი და ამ უკეთესს ის სთავაზობს კიდეც მათ. მორჩილება მისი რჯულისადმი - ათი მცნებისადმი მათ მხოლოდ სიკეთეს მოუტანს.

რჯული ხშირად შედარებულია ღობესთან, თუ ღობის შიგნით რჩებიან, მისი მიმდევრები დაცულები არიან მრავალი ბოროტებისგან, რომლებიც წინააღმდეგ შემთხვევაში თავს დაატყდებოდათ და გაანადგურებდა მათ. მოკლედ რომ ვთქვათ, თავისი ხალხის მიმართ სიყვარულის გამო მისცა ღმერთმა მათ რჯული, და მისი რჯულისადმი მორჩილებაც მიეცათ, მათ "სასიკეთოდ".

ჩვენი გამოცდილება ღვთის რჯულის მორჩილებისა როგორ ადასტურებს იმას, რომ მორჩილება ჩვენთვის სასიკეთოა?

