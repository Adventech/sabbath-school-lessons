---
title: შენი სიმართლის გამო კი არა
date: 11/11/2021
---


ცენტრალური ადგილი ქრისტიანულ რელიგიაში, ფაქტობრივად, მთელ ბიბლიურ რელიგიაში, უკავია მხოლოდ რწმენით გამართლების დიდებულ თემას. «ვინაიდან, რას ამბობს წერილი? “ერწმუნა აბრაამი ღმერთს და ეს სიმართლედ ჩაეთვალა მას”» (რომ. 4:3).

ელენ უაითმა მშვენივრად გამოხატა ეს შემდეგნაირად: "რა არის რწმენით გამართლება? ესაა ღვთის საქმე, რომელიც ადამიანურ დიდებას ფერფლად აქცევს და ადამიანისთვის აკეთებს იმას, რაც თვითონ არ შეუძლია, რომ თავის თავს გაუკეთოს. როდესაც ადამიანები გააცნობიერებენ საკუთარ არარაობას, მზად არიან, შეიმოსონ ქრისტეს სიმართლით" (რწმენა, რომლითაც ვცოცხლობ, გვ. 111).

თუ დავფიქრდებით იმის შესახებ, ვინ არის ღმერთი და რამდენად წმიდაა იგი ჩვენგან, ცოდვილი ადამიანებისგან განსხვავებით, მაშინ მხოლოდ მისი მადლით შეგვეძლო ვყოფილიყავით დახსნილი. ეს კი მოხდა ჯვარზე, როცა უდანაშაულო ქრისტე მოკვდა დამნაშავეთა ცოდვების გამო.

წაიკითხეთ რჯლ. 9:1-6 მოცემული კონტექსტის გათვალისწინებით. რომელი "დამსახურებების" გამო მისცა ღმერთმა მათ საჩუქრად აღთქმული ქვეყანა? აქ მომხდარი როგორ ირეკლავს რწმენით გამართლების პრინციპს?

ვინმეს რომ შეძლებოდა მოკლედ გადმოეცა პავლეს სწავლება სახარების შესახებ, ალბათ მისი პოვნა შეიძლებოდა რჯლ. 9:5-ში — "შენი სიმართლის და შენი გულწრფელობის გამო კი არ" აპირებს ღმერთი თქვენს ხსნას. პირიქით, ის ამის გაკეთებას აპირებს "მარადიული სახარების" (გამოცხ. 14:6) დაპირებების გამო. ეს აღთქმა მოგვეცა "არა ჩვენი საქმეების მიხედვით, არამედ თავისი ნებითა და მადლით, რომელიც მოგვეცა ჩვენ ქრისტე იესოში საუკუნეთა უწინარეს" (2ტიმ. 1:9; იხ. აგრეთვე ტიტ. 1:2). თუ ეს აღთქმა ჩვენ მოგვეცა "საუკუნეთა უწინარეს", იგი ნამდვილად ვერ იქნებოდა ჩვენი საქმეებიდან გამომდინარე, იმიტომ რომ ჩვენ მაშინ ჯერ კიდევ არ ვარსებობდით.

ჩვენი ნაკლოვანებების, ხარვეზებისა და სიჯიუტის მიუხედავად, უფალი აპირებს აღასრულოს ეს საოცარი საქმე ჩვენთვის და ჩვენში. ამიტომ უფალი გვიბრძანებს დავემორჩილოთ მას და მის კანონებს. დაპირება მოგვეცა და შესრულდა: ჩვენი მორჩილება (თუმცა იგი შორსაა იდეალისგან) არ არის ჩვენი ხსნის საშუალება, არამედ ჩვენი ხსნის შედეგია.

დაფიქრდით ყველა იმ კურთხევის შესახებ, რომლებიც უფალმა პირადად თქვენ გიბოძათ. თქვენი რომელი საქციელის ან სიტყვის გამო დაგაჯილდოვათ უფალმა?

უფალმა გვიხსნა მადლით. ახლა, როცა მისი რჯული ჩვენს გულშია ჩაწერილი, ხოლო მისი სული გვაძლევს ძალას, ჩვენ დავიცავთ მის რჯულს.

