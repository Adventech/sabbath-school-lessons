---
title:  სიყვარულის აღთქმა 
date: 04/01/2025
---

### გამოსაკვლევად შემოთავაზებული ბიბლიური მუხლები:
2პეტრ. 3:9; რჯლ. 7:6-9; რომ. 11:22; 1იოან. 4:7-20; იოან. 15:12; 1იოან. 3:16.

> <p>სამახსოვრო მუხლი:</p>
> "მიუგო იესომ და უთხრა მას: "ვისაც ვუყვარვარ, ის ჩემს სიტყვას დაიცავს და ჩემი მამაც შეიყვარებს მას. ჩვენც მივალთ და მასთან დავიდებთ სავანეს" (იოან. 14:23). 

ბევრმა ჩვენგანმა იცის, რომ ბერძნული სიტყვა აგაპე ეხება მხოლოდ და მხოლოდ ღმერთის უპირობო სიყვარულს. სიყვარულის აღმნიშვნელი სხვა ბერძნული სიტყვები, ისეთები, როგორებიცაა: ფილია ან ეროსი, ეხება სიყვარულს ადამიანებს შორის. არსებობს ასევე იდეა, რომ აგაპე შეიძლება გამოხატავდეს ცალმხრივ სიყვარულს, ისეთ სიყვარულს, რომელიც მხოლოდ გასცემს, მაგრამ არასოდეს იღებს სანაცვლოდ, სიყვარულს, რომელიც არ არის დამოკიდებული ადამიანის პასუხზე. 

მაგრამ წმიდა წერილში ღმერთის სიყვარულის გამოვლინებათა საფუძვლიანი შესწავლა გვაჩვენებს, რომ ეს იდეები, მართალია ფართოდაა გავრცელებული, მაგრამ მცდარია. პირველ რიგში, ბერძნული სიტყვა აგაპე მიეკუთვნება არა მხოლოდ ღმერთის სიყვარულს, არამედ ადამიანურსაც, ზოგჯერ არასწორი მიმართულების მქონე ადამიანურ სიყვარულსაც კი (2 ტიმ. 4:10). და მეორე, წმიდა წერილში აგაპეს გარდა კიდევ ბევრი სიტყვაა, რომელიც ღმერთის სიყვარულს გამოხატავს. მაგალითად, იესო ასწავლიდა: "ვინაიდან თვით მამას უყვარხართ [ფილეო], რაკი მე შემიყვარეთ [ფილეო] და ირწმუნეთ, რომ ღვთისგან გამოვედი" (იოან. 16:27). აქ ბერძნული სიტყვა ფილეო გამოიყენება არა მხოლოდ ადამიანსა და მეორე ადამიანს შორის სიყვარულის გადმოსაცემად, არამედ ღმერთის ადამიანისადმი სიყვარულის გამოსახატადაც. ამრიგად, ფილეო გულისხმობს არა მხოლოდ არასრულყოფილ ადამიანურ სიყვარულს, არამედ ღმერთის სრულყოფილ სიყვარულსაც. 

წმიდა წერილი ასევე გვასწავლის, რომ ღმერთის სიყვარული ცალმხრივი არ არის. ის ჩაქსოვილია ურთიერთობებში, რადგან ღმერთისთვის დიდი მნიშვნელობა აქვს იჩენენ თუ არა ადამიანები სიყვარულს მის მიმართ და სხვა ადამიანების მიმართ. 2025-01