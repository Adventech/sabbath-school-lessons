---
title:  წყალობის დაკარგვა 
date: 08/01/2025
---

ღმერთის სიყვარული მარადიული და ყოველთვის დაუმსახურებელია. თუმცა ადამიანებს მასზე უარის თქმა შეუძლიათ. ჩვენ გვაქვს შესაძლებლობა, რომ მივიღოთ ან უარვყოთ ეს სიყვარული, მაგრამ ამის გაკეთებაც მხოლოდ იმიტომ შეგვიძლია, რომ ღმერთს თავისი სრულყოფილი, მარადიული სიყვარულით ვუყვარვართ (იერ. 31:3). ჩვენი სიყვარული ღმერთისადმი - ეს არის პასუხი იმაზე, რაც ჯერ კიდევ იქამდე მივიღეთ, ვიდრე ამას ვითხოვდით. 

`წაიკითხეთ 1იოან. 4:7-20. ამ მუხლებიდან რომელი მოგწონთ ყველაზე მეტად ან რომელია მნიშვნელოვანი თქვენთვის?`

ღმერთი ყოველთვის პირველ ნაბიჯს დგამს ჩვენდამი სიყვარულში. მას რომ არ შევეყვარებინეთ იქამდე, სანამ ჩვენ შევიყვარებდით, ჩვენ ვერ ვუპასუხებდით მის სიყვარულს. ღმერთმა მოგვანიჭა უნარი, რომ გვიყვარდეს და ვუყვარდეთ, მაგრამ ის თავად არის ყოველგვარი სიყვარულის წყარო და საძირკველი. თუმცა ჩვენ გვაქვს არჩევანი, მივიღოთ და ავსახოთ საკუთარ ცხოვრებაში მისი სიყვარული, ან უარი ვთქვათ მასზე. ამ ჭეშმარიტების მაგალითია ქრისტეს იგავი სასტიკ მონაზე (იხ. მათ. 18:23-35). 

იგავში ჩვენ ვხედავთ, რომ მონა ვერასდროს ვერ მოახერხებდა მეფის ვალის დაფარვას. მათ. 18-ის მიხედვით, მას მეფის 10 000 ტალანტი ემართა. ერთი ტალანტი დაახლოებით 6 000 დინარი ღირდა. ხოლო ერთი დინარი არის დღიური მუშაკის საშუალო ანაზღაურება ერთი სამუშაო დღისთვის (შეადარეთ მათ. 20:2). აქედან გამომდინარე, მუშაკს 6 000 სამუშაო დღე დასჭირდებოდა იმისათვის, რომ ერთი ტალანტი გამოემუშავებინა. დავუშვათ, რომ არასამუშაო დღეების გამოკლებით მუშაკი წელიწადში 300 დღეს მუშაობს და ამით წლიურად გამოიმუშავებს 300 დინარს. მაშინ ერთი ტალანტის გადასახდელად მას დაახლოებით ოცი წელი დასჭირდებოდა (6 000 დინარი:300 = 20). გამოდის, რომ 10 000 ტალანტის გამოსამუშავებლად საშუალო დონის მუშაკისთვის 200 000 წელია საჭირო. სხვა სიტყვებით რომ ვთქვათ, მონა ვერასდროს ვერ გადაიხდიდა ამ ვალს. მაგრამ მეფემ გამოიჩინა წყალობა და თავისი კეთილი ნებით მიუტევა მას უზარმაზარი ვალი. 

თუმცა როდესაც მიტევებულმა მონამ, თავის მხრივ, უარი თქვა, რომ გაცილებით უფრო მცირე, 100 დინარის ოდენობის ვალი მიეტევებინა თავისი მევალისთვის და საპყრობილეში ჩააგდო ის, მეფე განრისხდა და გააუქმა თავისი გულმოწყალე პატიება. მონამ დაკარგა ბატონის სიყვარული და მიტევება. მიუხედავად იმისა, რომ ღმერთის თანაგრძნობა და წყალობა არასოდეს მთავრდება, საბოლოო ჯამში მათი უარყოფის შემთხვევაში ადამიანს მათი დაკარგვაც შეუძლია. 

`დაფიქრდით იმაზე, თუ რა მოგეტევათ და რა ფასად ჯდება იესოს მიტევება. რას გვეუბნება ეს სხვების მიტევების აუცილებლობაზე?`