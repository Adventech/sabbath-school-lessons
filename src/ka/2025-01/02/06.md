---
title:  "უსასყიდლოდ მიგიღიათ და უსასყიდლოდვე გაეცით" 
date: 09/01/2025
---

როგორც მონა ვერ გადაუხდიდა ვალს მეფეს, ისე ვერასდროს ვერ გადავუხდით ჩვენც ღმერთს გადარჩენის საფასურს. ვერასდროს ვერ გამოვიმუშავებთ და ვერ დავიმსახურებთ ღმერთის სიყვარულს. "მაგრამ ღმერთი ჩვენდამი სიყვარულს ამტკიცებს იმით, რომ ქრისტე მოკვდა ჩვენთვის, როცა ჯერ კიდევ ცოდვილნი ვიყავით" (რომ. 5:8). რა საოცარი სიყვარულია! როგორც ნათქვამია: "ნახეთ, როგორი სიყვარული მოგვცა მამამ, რათა გვეწოდოს და ვიყოთ ღვთის შვილნი" (1იოან. 3:1).

მაგრამ ჩვენ შეგვიძლია და შეძლებისდაგვარად უნდა ავსახავდეთ და გამოვხატავდეთ ღმერთის სიყვარულს სხვების მიმართ. თუკი ასეთი დიადი თანაგრძნობა და მიტევება მოგვენიჭა, განა მეტად არ უნდა გამოვხატავდეთ ჩვენც თანაგრძნობასა და მიტევებას სხვების მიმართ? გავიხსენოთ, რომ მონამ მეფის თანაგრძნობა და მიტევება იმის გამო დაკარგა, რომ თავად არ გამოიჩინა ისინი მევალის მიმართ. თუ ჩვენ ნამდვილად გვიყვარს ღმერთი, მაშინ ეს სიყვარული აუცილებლად გამოიხატება სხვების მიმართ ჩვენს სიყვარულში. 

`წაიკითხეთ იოან. 15:12 (იოან. 13:35). როგორ უნდა შეცვალოს ღმერთის სიყვარულმა ადამიანის დამოკიდებულება მოყვასის მიმართ? როგორ შეიძლება ამის განხორციელება პრაქტიკაში?`

იესომ უთხრა თავის მოწაფეებს: "თქვენ ჩემი მეგობრები ხართ, თუ აკეთებთ იმას, რასაც მცნებად გიდებთ" (იოან. 15:14). რა იყო იესოს მცნება მათთვის? სხვა ყველაფერთან ერთად იესომ მცნებად დაუდო მათ (და ჩვენც) რომ შეიყვარონ მოყვასი ისე, როგორც მან შეიყვარა ისინი. აქ და წმიდა წერილის სხვა ადგილებში უფალი გვიბრძანებს, რომ გვიყვარდეს ღმერთი და ერთმანეთი. 

მოკლედ რომ ვთქვათ, ჩვენ უნდა ვაღიაროთ, რომ მოგვეტევა უსასრულო ვალი, რომელსაც ვერასოდეს დავფარავთ, ვალი, რომელიც ჩვენთვის ჯვარზეა გადახდილი, ამიტომ უნდა გვიყვარდეს და ვადიდებდეთ ღმერთს და ვიჩენდეთ სიყვარულს და მადლს სხვების მიმართ. როგორც ლუკ. 7:47-შია ნათქვამი, ვისაც ბევრი მიეტევება, მისი სიყვარულიც დიდია, ხოლო "ვისაც ცოტა მიეტევა ცოტათი უყვარს". ვაცნობიერებთ თუ არა ჩვენ, რამდენი მოგვეტევა? 

თუ ღმერთის სიყვარული სხვა ადამიანების სიყვარულს ნიშნავს, მაშინ ეს სხვა დროისთვის არ უნდა გადავდოთ. ჩვენ დღესვე უნდა გავაზიაროთ ღმერთის სიყვარული, როგორც სიტყვით, ისე საქმით. ჩვენ აქ და ახლა უნდა ვეხმარებოდეთ ადამიანებს ყოველდღიურ ცხოვრებაში, ამასთან, უნდა ვეცადოთ, რომ ვიყოთ ღმერთის სიყვარულის გამტარები და ვუთითებდეთ ადამიანებს მასზე, ვინც სთავაზობს მათ მარადიული სიცოცხლის აღთქმას ახალ ცასა და ახალ დედამიწაზე - სრულიად ახალ ქმნილებას ამჟამინდელი სამყაროსგან, რომელიც ასე დაბინძურებული და დაცარიელებულია ცოდვისა და სიკვდილის - ღმერთის სიყვარულის უარყოფის სავალალო შედეგებისაგან. 

`რა კონკრეტული ნაბიჯების გადადგმა შეგიძლიათ, რომ სხვების სიყვარულით გამოხატოთ თქვენი სიყვარული ღმერთის მიმართ? რა შეგიძლიათ გააკეთოთ დღეს და უახლოეს დღეებში იმისათვის, რომ აჩვენოთ ადამიანებს ღმერთის სიყვარული და საბოლოო ჯამში მიიწვიოთ ისინი მარადიული სიცოცხლის აღთქმებისკენ?`2025-01