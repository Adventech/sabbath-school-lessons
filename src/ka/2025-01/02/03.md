---
title:  სიყვარული აღთქმაში 
date: 06/01/2025
---

ბიბლია ღმერთსა და ჩვენ შორის გამორჩეულ, სიყვარულით სავსე ურთიერთობებს ასახავს ოჯახისა და ნათესაობის მეტაფორების გამოყენებით, განსაკუთრებით კი მეტაფორებით ცოლ-ქმარს შორის სიყვარულზე, ან მზრუნველი დედის სიყვარულზე შვილის მიმართ. ამ მეტაფორებით, ნაწილობრივ, გამოისახება ღმერთსა და მისი აღთქმის ერს შორის განსაკუთრებული ურთიერთობა. აღთქმის ურთიერთობა თავის თავში მოიცავს არა მხოლოდ ღმერთის სიყვარულს თავისი ერისადმი, არამედ იმის მოლოდინსაც, რომ ადამიანები მიიღებენ ამ სიყვარულს და საპასუხოდაც შეიყვარებენ მას (და ერთმანეთს). 

`წაიკითხეთ რჯლ. 7:6-9. ამ მუხლებზე დაყრდნობით, რატომ გამოარჩია ღმერთმა და რატომ დადო აღთქმა მაინც და მაინც ისრაელის ერთან? `

რჯლ. 7:9-ში აღწერილია განსაკუთრებული სიყვარული, რომელსაც ღმერთი განიცდის აღთქმის ერის მიმართ, ხოლო ურთიერთობები აღთქმაში დამოკიდებულია იმაზე, თუ რამდენად ინარჩუნებენ მისი წევრები ერთმანეთისადმი ერთგულებას. ღმერთის სიყვარული უპირობოა, თავის ერთან აღთმისეული ურთიერთობებისგან განსხვავებით. 

რჯლ. 7:9-ში სიტყვა ხესედ, რომელიც ითარგმნება, როგორც "სიყვარულით სავსე სიკეთე" ან "წყალობა", თავისთავად წარმოადგენს ღვთაებრივი სიყვარულის მხარეს აღთქმაში (და კიდევ მრავალ სხვა რამეს). ხესედ ხშირად გამოიყენება ღვთის გულმოწყალების, სიკეთისა და სიყვარულის სიდიადის აღსაწერად. სხვა ყველაფერთან ერთად ხესედ აღნიშნავს სიკეთეს ან სიყვარულს სხვა ადამიანის მიმართ არსებული ურთიერთობის ფარგლებში. ეს ცნება ასევე გულისხმობს ქმედებას მოლოდინით, რომ ამ ურთიერთობაში მეორე მხარეც გამოიჩენს საპასუხო სიკეთესა და სიყვარულს. 

ღმერთის ხესედ აჩვენებს, რომ მისი სიკეთე სანდო, ურყევი და მარადიულია. მაგრამ ამავდროულად, ხესედის კურთხევების მიღება დამოკიდებულია ღმერთის ერის მზაობაზე, რომ დაემორჩილოს და თავის მხრივ, შეინარჩუნოს მასთან ურთიერთობა (იხ. 2მეფ. 22:26; 1მეფ. 8:23; ფსალმ. 24:10; ფსალმ. 31:10; 2ნეშტ. 6:14). 

ღმერთის უცვლელი სიყვარული საფუძველია სიყვარულის ნებისმიერი ურთიერთობისა, მაგრამ ჩვენ ვერასოდეს ვერ ვიქნებით ამ სიყვარულის ღირსი. ღმერთმა არა მხოლოდ სიცოცხლე მოგვანიჭა, არამედ ჩვენი გულისთვის გასწირა საკუთარი თავი ქრისტეში. "იმაზე დიდი სიყვარული არავის აქვს, როცა ვინმე თავს სწირავს თავისი მეგობრებისათვის" (იოან. 15:13). ეჭვგარეშეა, რომ ღმერთის სიყვარულის ყველაზე დიადი გამოხატულება გაცხადდა მაშინ, როდესაც უფალმა "დაიმდაბლა თავი და მორჩილი გახდა თვით სიკვდილამდე, ჯვარცმით სიკვდილამდე" (ფილიპ. 2:8).

`როგორ შეგიძლიათ მუდმივად შეინახოთ გონებაში ღმერთის სიყვარულის არსებობის ფაქტი? რატომ არის ეს ასეთი მნიშვნელოვანი?`2025-01