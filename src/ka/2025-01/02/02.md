---
title:  ღმერთის მარადიული სიყვარული 
date: 05/01/2025
---




წმიდა წერილი გარკვევით აცხადებს - ღმერთს უყვარს ყველა. წმიდა წერილის ყველაზე ცნობილი მუხლი, იოან. 3:16 ამ ჭეშმარიტებას აჟღერებს: "რადგან იქამდე შეიყვარა ღმერთმა სოფელი, რომ მისცა თავისი ერთადერთი ძე, რათა არავინ, ვინც მას ირწმუნებს, არ დაიღუპოს, არამედ ჰქონდეს საუკუნო სიცოცხლე".

`წაიკითხეთ ფსალმ. 32:5 და ფსალმ. 144:9. ამ მუხლების თანახმად, რამდენად შორს ვრცელდება ღმერთის სიყვარული, სიკეთე, თანაგრძნობა და წყალობა? `

ფსალმ. 144-ში გამოყენებულია სიტყვა "წყალობა" (ებრ. რახამ - ღრმა სიყვარული, სათუთი წყალობა). ვინმემ შეიძლება იფიქროს, რომ მისნაირი ადამიანის შეყვარება შეუძლებელია, ან რომ ღმერთს შეიძლება ყველა უყვარდეს მის გარდა. თუმცა ბიბლია თანმიმდევრულად აცხადებს, რომ ღმერთს უყვარს თითოეული ადამიანი. არ არსებობს ისეთი ადამიანი, ვისზეც არ ვრცელდება ღმერთის სიყვარული. და ვინაიდან ღმერთს ყველა უყვარს, მას სურს, რომ ყველამ მოიპოვოს ხსნა. 

`წაიკითხეთ 2 პეტრ. 3:9. რას გვეუბნება ეს მუხლი ღმერთის სურვილზე, რომ გადაარჩინოს თითოეული ადამიანი?`

იოან. 3:17 შეიცავს მნიშვნელოვან დამატებას: "რადგან იმისთვის კი არ მოავლინა ღმერთმა თავისი ძე სოფლად, რომ განეკითხა სოფელი, არამედ გადარჩენილიყო სოფელი მის მიერ" (იოან. 3:17). გადარჩენა რომ მხოლოდ ღმერთზე იყოს დამოკიდებული, მაშინ ყველა ადამიანი მიიღებდა მის სიყვარულს და იქნებოდა დახსნილი. მაგრამ უფალი თავის სიყვარულს თავს არავის ახვევს. ადამიანებს აქვთ თავისუფლება რომ მიიღონ ან უარყონ ის. 

ღმერთის სიყვარული ადამიანებისადმი არასოდეს მთავრდება, მიუხედავად იმისა, რომ ისინი ხშირად უარყოფენ მას. ღმერთი აუწყებს თავის ერს: "საუკუნო სიყვარულით შეგიყვარე შენ, ისრაელ, ამის გამო მიგიზიდე წყალობით" (იერ. 31:3). სხვა ადგილებშიც ბიბლია არაერთხელ გვასწავლის, რომ ღმერთის სიყვარული მარადიულია (იხ. მაგალითად, ფსალმ. 135, სადაც სიტყვა "წყალობა" შეიძლება ითარგმნოს, როგორც "სიყვარული"). ღმერთის სიყვარული ამოუწურავია. ჩვენთვის რთულია ამის გაგება, იმიტომ რომ ხშირად გვიჭირს სხვების შეყვარება, ასე არ არის? 

თუმცა, რომ შეგვეძლოს ამ სიყვარულის შეგრძნება საკუთარ თავზე, რომ შეგვეძლოს ღმერთის სიყვარულის შემეცნება, რა სხვანაირად ვიცხოვრებდით და მოვეპყრობოდით სხვებს!

თუ ღმერთს ყველა უყვარს, ეს იმას ნიშნავს, რომ მას ცუდი ადამიანებიც უნდა უყვარდეს. რა უნდა გვასწავლოს ღმერთის ასეთი ადამიანების მიმართ სიყვარულმა და როგორ უნდა მოვეპყრათ მათ ჩვენ?