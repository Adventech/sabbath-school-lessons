---
title:  გარკვეულ პირობებზე დაფუძნებული ურთიერთობები 
date: 07/01/2025
---

ღმერთი მოუწოდებს და იწვევს თითოეულ ადამიანს მასთან მჭიდრო და სიყვარულზე დაფუძნებული ურთიერთობისკენ (იხ. მათ. 22:1-14). ამ მოწოდებაზე სათანადო პასუხის გასაცემად საჭიროა დავემორჩილოთ ღმერთის დავალებას, რომ გვიყვარდეს ის და ადამიანები (იხ. მათ. 22:37-39). ისიამოვნებს თუ არა ადამიანი ღმერთთან ამ ურთიერთობის უპირატესობებით დამოკიდებულია მის გადაწყვეტილებაზე, საკუთარი კეთილი ნებით მიიღოს ან უარყოს ღმერთის სიყვარული. 

`წაიკითხეთ ოს. 9:15 და რომ. 11:22. რა პირობით ჰპირდება ღმერთი ადამიანს სიყვარულს? რა შეიძლება გახდეს ღმერთის მხრიდან სიყვარულის დაკარგვის მიზეზი?`

ამ და სხვა მუხლებში არაერთხელ არის აღნიშნული, რომ უპირატესობები, რომლებიც ღმერთთან სიყვარულის ურთიერთობით მოიპოვება, დამოკიდებულია იმაზე, თუ როგორ პასუხობს ადამიანი ღმერთის სიყვარულს. მაგრამ არ უნდა შევცდეთ და არ უნდა ვიფიქროთ, რომ ღმერთი როდესმე ვინმეს სიყვარულს შეწყვეტს. როგორც უკვე ვიხილეთ, ღმერთის სიყვარული მარადიულია. მართალია ოს. 9:15-ში ღმერთი საკუთარ ერზე ამბობს, რომ "აღარასოდეს შეიყვარებს მათ", მნიშვნელოვანია გვახსოვდეს, რომ მოგვიანებით, ამავე წიგნში ღმერთი აცხადებს: "ნებისაებრ შევიყვარებ მათ" (ოს. 14:5). ეს მუხლი არ შეიძლება ნიშნავდეს, რომ ღმერთი სრულად წყვეტს თავისი ერის სიყვარულს. ამის სანაცვლოდ, ეს მუხლი უნდა ეხებოდეს ღმერთთან მოსიყვარულე ურთიერთობის რაიმე კონკრეტული ასპექტის ან სარგებლის პირობითობას. ჩვენს პასუხს მის სიყვარულზე გადამწყვეტი მნიშვნელობა აქვს ამ ურთიერთობის გასაგრძელებლად. 

"ვისაც ჩემი მცნებები აქვს და იცავს მათ, მას ვუყვარვარ მე, ჩემს მოყვარულს კი ჩემი მამა შეიყვარებს. მეც შევიყვარებ მას და მე თავად გამოვეცხადები" (იოან. 14:21). სწორედ ასე უცხადებს ღმერთი თავის მოწაფეებს: "ვინაიდან თვით მამას უყვარხართ, რაკი მე შემიყვარეთ და ირწმუნეთ, რომ ღვთისგან მოვედი" (იოან. 16:27).

ეს და სხვა მუხლები აჩვენებს, რომ ღმერთთან გადამრჩენი ურთიერთობებით მოპოვებული სარგებლის შენარჩუნება დამოკიდებულია იმაზე, მივიღებთ თუ არა ღმერთის სიყვარულს (რაც ასევე მოიაზრებს ამ სიყვარულის იარაღად ყოფნას). კიდევ ერთხელ უნდა ითქვას - ეს არ ნიშნავს, რომ ღმერთის სიყვარული როდესმე შეწყდება. როგორც მზის ნათებას ვერ შევაჩერებთ, მაგრამ შეგვიძლია, რომ მის სხივებს დავემალოთ, ასევე ვერაფერს გავაკეთებთ, რომ ღმერთის მარადიული სიყვარული შეწყდეს, თუმცა შეგვიძლია უარი ვთქვათ მასთან ურთიერთობაზე და მოვაკლოთ თავს ის, რასაც ეს ურთიერთობა გვთავაზობს, მათ შორის, მარადიული სიცოცხლის აღთქმაც. 

`როგორ შეუძლიათ ადამიანებს დაინახონ და საკუთარ თავზე შეიგრძნონ ღმერთის სიყვარული იმისდა მიუხედავად, პასუხობენ ამ სიყვარულს თუ არა? მაგალითად, როგორ ასახავს ბუნება ღმერთის სიყვარულს ადამიანის ცოდვით დაცემის შემდეგაც კი?`