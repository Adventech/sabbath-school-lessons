### ღმერთის სიყვარული და სამართლიანობა

"ღმერთი სიყვარულია". ასე ამბობს 1იოან. 4:8,16. ამას მოწმობს მთელი ბიბლია. მოსიყვარულე ღმერთი - ქრისტიანული რწმენის ცენტრია. სიყვარული - ღმერთის არსია, ის ქვაკუთხედია ყველაფრის, რისიც გვწამს, საფუძველია ყველა ჩვენი საქმისა. შესაბამისად, ის, თუ როგორ აღვიქვამთ სიყვარულს, გავლენას ახდენს ჩვენს რწმენასა და ცხოვრებაზე. მაგალითისთვის, თუ ვინმეს მიაჩნია, რომ ღმერთის სიყვარულს დამსახურება ან გამომუშავება სჭირდება, ასეთი ადამიანი ასევე დაასკვნის, რომ ღმერთს ის არ უყვარს მისი ცოდვებისა და არასრულფასოვნების გამო. იგივე შეიძლება ითქვას ადამიანთა შორის ურთიერთობებზეც: არიან ისინი, ვინც ელის, რომ ადამიანებმა უნდა დაიმსახურონ სიყვარული, ამას კი გარდაუვალად მივყავართ კატასტროფამდე. 

მაშ გამოდის, რომ სიყვარულის ჩვენეული გაგება მეტად მნიშვნელოვანია ჩვენი რწმენისა და საქციელებისთვის. და რა არის სიყვარული? ათ ადამიანს რომ სთხოვოთ სიყვარულის განმარტება, ათ სხვადასხვა პასუხს მიიღებთ. ქრისტიანებს შორისაც კი არსებობს არაერთი მცდარი წარმოდგენა ღმერთის სიყვარულის შესახებ. 

მაგალითად, ქრისტიანები სხვადასხვა პასუხს სცემენ ისეთ კითხვებს, როგორებიცაა: მართალია თუ არა, რომ ღმერთის სიყვარული მხოლოდ გასცემს, სანაცვლოდ კი არაფერს იღებს? არის თუ არა ღმერთის სიყვარული სრულიად უანგარო, თუ ღმერთსაც შეიძლება უხაროდეს ადამიანების გამო, როდესაც ისინი მის ნებას ასრულებენ? არის თუ არა ღმერთის სიყვარული ემოციური? ნამდვილად ზრუნავს თუ არა ღმერთი ადამიანებზე? შესაძლებელია თუ არა ღმერთის სიყვარულის უარყოფა ან დაკარგვა? შედის თუ არა ღმერთი სიყვარულის ორმხრივ ურთიერთობაში თავის ქმნილებასთან? რამდენად თავსებადია რისხვა და სიყვარული ერთმანეთთან? როგორ თანაარსებობს სიყვარული და სამართლიანობა? თუ ღმერთი სიყვარულია, მაშინ რატომ არსებობს ამ სამყაროში ბოროტების ასეთი მრავალფეროვნება? შეუძლიათ თუ არა ადამიანებს, რომ უყვარდეთ ისე, როგორც ღმერთს? თუ შეუძლიათ, მაშინ როგორ? 

ზოგიერთ ამ კითხვაზე პასუხი შეიძლება ცალსახად მოგვეჩვენოს, მაგრამ ისინი ხშირად იწვევს დავას ღვთაებრივი სიყვარულის ქრისტიანულ განმარტებებში. და როგორც უფრო დეტალური განხილვის შემდეგ აღმოჩნდება, ბევრი ასეთი ცხადი პასუხი ღმერთის სიყვარულის შესახებ ბიბლიურ სწავლებას არ შეესაბამება. 

ყველა ამ შეკითხვას ახლა არ გავცემთ პასუხს, არამედ ეტაპობრივად განვიხილავთ მათ მიმდინარე კვარტლის განმავლობაში. ჩვენ ვიხილავთ, რომ ღმერთის სიყვარული იმაზე გაცილებით უფრო დიდია, ვიდრე წარმოგვიდგენია. წმიდა წერილში წამოდგენილი ღმერთის სიყვარული ბევრად აღემატება იმ იდეებს, რომლებსაც დღევანდელი წუთისოფლის დიდი ნაწილი "სიყვარულად" ასაღებს. სამი თვის განმავლობაში ჩვენ უფრო ყურადღებით შევისწავლით ღმერთის სიყვარულის ზოგიერთ ნათელ და მშვენიერ ასპექტს, რომლებიც ბიბლიაშია გაცხადებული. 

შესწავლის პროცესში ჩვენ დავინახავთ, თუ როგორ განუყოფლად არის ერთმანეთთან გდაჯაჭვული ღმერთის სიყვარული და სამართლიანობა. ბიბლიის ღმერთს უყვარს სამართალი (იხ. მაგალითად, ეს. 61:8). ბიბლიური ხედვით, ღვთაებრივი სიყვარული და სამართლიანობა ხელიხელჩაკიდებული დადიან და ერთმანეთის გარეშე არც კი მოისაზრებიან. ვინაიდან ღმერთი სიყვარულია, ის ძლიერ განიცდის უსამართლობასა და ტანჯვას ჩვენს სამყაროში და ღრმად თანაუგრძნობს ჩაგრულ და ტანჯულ ადამიანებს, მათთან ერთად იზიარებს იმ ტკივილსა და მწუხარებას, რომელიც ბოროტებამ მოუტანა ქმნილებას. მან ყველაზე მეტი იტანჯა - თვით ღმერთი იქცა ბოროტების უდიდეს მსხვერპლად. მთელ ბიბლიაში ღმერთი მუდამ განიცდის მწუხარებასა და ტკივილს ბოროტებისა და ტანჯვის გამო, რადგან თითოეული ადამიანი იმაზე მეტად უყვარს, ვიდრე წარმოგვიდგენია. ღმერთის სიყვარულის სიღრმე შეგვიძლია ვიხილოთ ქრისტეს გოდებაში თავისი ხალხისთვის, როდესაც თქვა: "იერუსალიმო, იერუსალიმო, წინასწარმეტყველთა დამხოცველო და შენთან მოვლინებულთა ჩამქოლავო! რამდენჯერ მინდოდა შენი შვილების შემოკრება, როგორც ფრინველი იკრებს ფრთებქვეშ თავის ბარტყებს, მაგრამ არ ინდომეთ" (მათ. 23:37). 

ბიბლიური ღმერთი, რომელიც სიყვარულია, წმიდა წერილში ხშირად გვხვდება გულნატკენ და დამწუხრებულ მდგომარეობაში უარყოფილი და დაკარგული სიყვარულის გამო. წმიდა წერილის მთელი ისტორია მოგვითხრობს, თუ რა მოიმოქმედა წარსულში და რას აკეთებს ღმერთი ახლა, რომ სამყაროს ყველა კუთხეში აღდგეს სიყვარული. ეს და კიდევ მრავალი სხვა იქნება ჩვენი განსახილველი თემა ამ კვარტლის გაკვეთილებში.

ავტორის შესახებ: ჯონ პეკჰემი - ჟურნალ "ადვენტისტ რევიუს" მთავარი რედაქტორის მოადგილე, ღვთისმეტყველებისა და ქრისტიანული ფილოსოფიის პროფესორი მეშვიდე დღის ქრისტიან ადვენტისტთა სასულიერო სემინარიაში, ენდრიუსის უნივერსიტეტში.