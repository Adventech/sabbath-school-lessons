---
title:  სამართლიანობის დამკვიდრებისკენ მოწოდებულნი 
date: 19/03/2025
---

წმიდა წერილში წინასწარმეტყველები ყოველთვის უსვამდნენ ხაზს ღმერთის მოწოდებას საზოგადოებაში სამართლიანობის დამკვიდრებისკენ. წმიდა წერილი განუწყვეტლივ საუბრობს უსამართლობისა და ჩაგვრის პრობლემებზე. ფაქტობრივად, ღმერთისადმი მიმართვა სამსჯავროს აღსრულებისკენ იგივე სამართლიანობის დამყარების მოწოდება იყო. 

მაგალითად, ესაია წინასწარმეტყველი არ გაურბის იმდროინდელ ისრაელში არსებულ უსამართლობებზე საუბარს. მისმა სიტყვებმა და მოწოდებამ სამართლიანობისკენ დღეს ჩვენთვისაც მკაფიოდ უნდა გაიჟღეროს: "ისწავლეთ სიკეთის ქმნა, ეძებეთ სამართალი; გაამაგრეთ ჩაგრული, სამართლიანად გაასამართლეთ ობოლი, გამოესარჩლეთ ქვრივს" (ეს. 1:17). შემდეგ იგი აცხადებს, "ვაი მათ, რომლებიც უსამართლო კანონებს გამოსცემენ, და შეურაცხმყოფელ გადაწყვეტილებებს წერენ" (ეს. 10:1,2), და გვაფრთხილებს: "მაგრამ რას გააკეთებთ მოკითხვისა და დაღუპვის დღეს, შორიდან რომ მოვა? ვისთან გაიქცევით შემწეობისათვის და სად დატოვებთ თქვენს ღირსებას?" (ეს. 10:3).

ანალოგიურად, იერემია წინასწარმეტყველიც გადმოგვცემს ღმერთის უწყებას: "ვაი იმას, ვინც უსამართლობით აშენებს თავის სახლს და უკანონოდ - თავის ქორედებს! თავის მოყვასს მუქთად ამუშავებს და მის გასამრჯელოს არ აძლევს მას… იმით მეფობ, რომ კედარს ეტოქები. განა მამაშენი არ ჭამდა და არ სვამდა? მაგრამ სამართალსა და სიმართლეს იქმოდა და ამიტომაც ჰქონდა სიკეთე. ჩაგრულსა და ღარიბ-ღატაკს განიკითხავდა, ამიტომაც კარგი იყო, განა ეს არ არის ჩემი შეცნობა?, - სიტყვა უფლისა" (იერ. 22:13,15,16).

`წაიკითხეთ მათ. 23:23-30. რომელ წინასწარმეტყველებს ამხელს იესო ამ მუხლებში? იესოს სიტყვების თანახმად, რა არის მამისთვის "უფრო მთავარი" (მუხლი 23)?`

უსამართლობის თემას ცენტრალური ადგილი არა მხოლოდ ძველი აღთქმის დროინდელ წინასწარმეტყველებთან ეკავა, არამედ, როგორც ამ ფრაგმენტში და სახარების სხვა ნაწილებშიც შეგვიძლია ვიხილოთ, მას პირველადი მნიშვნელობა ჰქონდა თვით ქრისტესთვის მის მსახურებაში. როგორც მან თქვა: "ვაი თქვენ, მწიგნობარნო და ფარისეველნო, თვალთმაქცნო, რომლებიც იხდით პიტნის, კამისა და კვლიავის მეათედს და მიტოვებული გაქვთ ის, რაც უფრო მთავარია რჯულში - განკითხვა, წყალობა და სარწმუნეობა. ესეც უნდა გაგეკეთებინათ და არც ის უნდა მიგეტოვებინათ" (მათ.23:23). პარალელურ ადგილას ლუკას სახარებაში იესო ამბობს: "გვერდს უქცევთ ღვთის სამართალსა და სიყვარულს" (ლუკ. 11:42).

`დღეს რომ თქვენ "უფრო მთავარ" საკითხებზე შეაჩეროთ ყურადღება, როგორი იქნებოდა ეს "პიტნის, ტეგანისა და ყოველნაირი ბოსტნეულის მეათედთან" შედარებით, რომლისთვისაც შეგვეძლო ამის ნაცვლად მეტი ყურადღება მიგვექცია?`2025-01