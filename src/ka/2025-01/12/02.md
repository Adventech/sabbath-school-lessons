---
title:  ორი უდიდესი მცნება 
date: 16/03/2025
---




იმაზე დასაფიქრებლად, თუ რისი გაკეთება შეგვიძლია პირადად და კოლექტიურად იმისათვის, რომ განვამტკიცოთ ჩვენს სამყაროში ღმერთის სიყვარული და სამართლიანობა, კარგი იქნებოდა პირველ რიგში გაგვეხსენებინა, თუ რის გაკეთებას გვავალებს ღმერთი.

`წაიკითხეთ მათ. 22:35-40. რომელ ორ მცნებაში გააერთიანა ღმერთმა მთელი რჯული?`

თვით იესოს სიტყვებით, "პირველი და დიდი მცნებაა" - "შეიყვარე უფალი, ღმერთი შენი, მთელი შენი გულით, მთელი შენი სულით და მთელი შენი გონებით". იესო ამატებს: "და მეორე ამის მსგავსი: შეიყვარე მოყვასი შენი, როგორც თავი შენი". ეს მცნებები ღმერთის მიერ რჯულის ახალი განმარტება როდია. იგი განაგრძობს შეგონებას: "ამ ორ მცნებაზე ჰკიდია მთელი რჯული და წინასწარმეტყველნი" (მათ. 22:37-40). სინამდვილეში ეს ციტატებია ძველი აღთქმიდან. 

`წაიკითხეთ მათ. 19:16-23. რა იქცა მდიდარი ყმაწვილისთვის გადაულახავ წინაღობად იესოს მიმდევრობის გზაზე?`

`რატომ უპასუხა იესომ ამ ყმაწვილს მაინც და მაინც ასე? რას ნიშნავს ეს ჩვენთვის?`

"ქრისტემ ახალგაზრდა მთავარს შესთავაზა ერთადერთი პირობა, რომლის გარეშეც იგი ვერასოდეს გახდებოდა ჭეშმარიტი ქრისტიანი. ქრისტეს სიტყვებში სიბრძნე იყო ჩადებული, თუმცა მკაცრი და მომთხოვნი. მთავრის გადარჩენის ერთადერთი იმედი ქრისტეს სიტყვის მიღებასა და აღსრულებაზე იყო დამოკიდებული. მაღალი თანამდებობა და ქონება თითქოსდა შეუმჩნეველ, მაგრამ უარყოფით, არასწორ გავლენას ახდენდა ამ ჭაბუკის ხასიათზე. და თუკი იგი ასეთ ცხოვრებას გააგრძელებდა, მის გულში ღმერთისთვის ადგილი აღარ დარჩებოდა. ღვთისაგან რაიმეს დაფარვა, დიდისა თუ მცირედისა, საკუთარი ზნეობრივი სიმტკიცისა თუ ძალის დაქვეითებას ნიშნავს, ვინაიდან მიწიერისადმი სიყვარული და სწრაფვა, თუნდაც სრულიად უმნიშვნელო, დროთა განმავლობაში გამოდევნის ყოველგვარ სიკეთეს" (უაითი ე. ქრისტე - წუთისოფლის იმედი, გვ. 520). 

`შეიძლება ყველას არ მოგვეთხოვება ყველაფრის გაცემა, როგორც ეს მდიდარმა ყმაწვილმა გააკეთა, მაგრამ გაქვთ თუ არა რაიმე ისეთი, რასაც ეჭიდებით და რამაც შეიძლება სამუდამო დაღუპვამდე მიგიყვანოთ თუ ამაზე უარს არ იტყვით?` 

