---
title:  ღმერთს უყვარს სამართლიანობა 
date: 18/03/2025
---

წმიდა წერილი აცხადებს, რომ ღმერთს უყვარს სამართლიანობა და ვერ იტანს ბოროტებას (მაგალითად, ფსალმ. 32:5; ეს. 61:8), და მას მეტად აღელვებს უსამართლობა, რომელიც კანონზომიერ ბრაზს იწვევს უსამართლობის ყველა მსხვერპლში. როგორც ძველი, ისე ახალი აღთქმის ფურცლებზე ღმერთი უცვლელად გამოდის ჩაგრულთა და გაჭირვებულთა მცველად და გამოხატავს სამართლიან რისხვას მტანჯვლეთა და მჩაგვრელთა მიმართ. 

`წაიკითხეთ ფსალმ. 81. ამ ფსალმუნის მიხედვით, როგორ ზრუნავს ღმერთი ამ სამყაროში სამართლიანობაზე? რას შეიძლება ეს ნიშნავდეს ჩვენთვის დღეს?`

არაერთი ბიბლიური კომენტარის თანახმად, ეს ფსალმუნი ამტყუვნებს როგორც მიწიერ მმართველებს, რომლებსაც ეკისრებათ პასუხისმგებლობა საზოგადოებაში არსებულ უსამართლობაზე, და ასევე მიუთითებს იმ დროზე, როდესაც ღმერთი განიკითხავს ზეციერ მმართველებს ("ღმერთებს"), რომლებიც დედამიწის გარყვნილ მსაჯულთა უკან იდგნენ (როგორც ჩანს, იგულისხმებიან ეშმაკეული ძალები). კერძოდ, მათ ეკითხებიან: "როდემდე განიკითხავთ უმართებულოდ და მიმხრობით განიკითხავთ ბოროტთა?" (ფსალმ. 81:2).

ამის შემდეგ მათ აკისრებენ მოვალეობას: "განიკითხეთ საპყარი და ობოლი, ღარიბი და ღატაკი გაამართლეთ.  გადაარჩინეთ ბეჩავი და უპოვარი, ბოროტთა ხელიდან გამოიხსენით" (ფსალმ. 81:3,4). აქაც და სხვა ადგილებშიც ძველი აღთქმის წინასწარმეტყველები სამართლიანობას მოითხოვდნენ. ეს არ არის მეორეხარისხოვანი საკითხი წმიდა წერილში; მას ცენტრალური ადგილი უჭირავს როგორც ძველი აღთქმის წინასწარმეტყველურ წიგნებში, ისე დედამიწაზე განკაცებული იესოს საუბრებში. 

დაფარული არაფერია იმაში, თუ რა სურს ღმერთს და რას ითხოვს ყველასგან, ვინც ამტკიცებს, რომ უყვარს იგი და ემორჩილება მას. იგი მკაფიოდ მიუთითებს ამაზე მიქ. 6:8-ში (და სხვა მუხლებშიც): "ხომ გეუწყა შენ, ადამიანო, რა არის სიკეთე, და რას ითხოვს შენგან უფალი? მხოლოდ სამართლის ქმნას, და წყალობის სიყვარულს; მოწიწებით სიარულს უფლის წინაშე".

ღმერთის ამ მოლოდინების დანახვა მთელ წმიდა წერილში შეგვიძლია. მაგალითად, იესო ამბობს: "ჩემი მოწაფეები რომ ხართ, ამით გაიგებენ ყველანი, თუ ერთმანეთის სიყვარული გექნებათ" (იოან.13:35; შეადარეთ 1იოან. 4:8-16-ს).

`როგორი იქნებოდა ჩვენი ოჯახები და ეკლესიები, თუ მიზანმიმართულად გამოვიყენებდით მიქ. 6:8-ში ჩაწერილ მუხლს პრაქტიკაში? რა ვითარებაშიც არ უნდა იმყოფებოდეთ, როგორ შეგიძლიათ ამ პრინციპების უკეთ გამოყენება?`2025-01