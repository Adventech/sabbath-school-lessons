---
title:  როგორ ვასიამოვნოთ ღმერთს 
date: 11/01/2025
---

### გამოსაკვლევად შემოთავაზებული ბიბლიური მუხლები:
ლუკ. 15:11-32; სოფ. 3:17; ეფეს. 5:25-28; ეს. 43:4; რომ. 5:8; 8:1; მარკ. 9:17-29.

> <p>სამახსოვრო მუხლი:</p>
> "უფალი, შენი ღმერთი შენს წიაღშია, გმირი, რომელიც გიხსნის. სიხარულით გაიხარებს შენზე, განგაახლებს თავის სიყვარულში, სიმღერით იზეიმებს შენს გამო" (სოფ. 3:17). 

წარმოიდგინეთ ასეთი შემთხვევა: ხუთი წლის ბავშვი მიდის მამასთან და სიხარულით გადასცემს მას დაბადების დღის აღსანიშნავ საჩუქარს. 

წარმოიდგინეთ, მამას რომ ასე ეპასუხა: "შვილო, შენი საჩუქარი არ მაინტერესებს. შენ ვერაფერს მაჩუქებ ისეთს, რაც გამახარებდა. ყველაფერი, რაც შენ შეგიძლია მაჩუქო, ჩემითაც შემიძლია მივიღო, და ყველაფერი, რასაც მჩუქნი ან ჩემი ფულით არის ნაყიდი, ან იმ მასალითაა გაკეთებული, რომელშიც ჩემი ფულია გადახდილი. ასე რომ, დაიტოვე ეგ საჩუქარი შენთვის. მე ის არ მჭირდება და არ მინდა. მაგრამ შენ მაინც მიყვარხარ". 

რას იფიქრებდით ასეთ მამაზე? ალბათ მოგვაგონდება ისეთი სიტყვები, როგორებიცაა: "უგულო", "ცივი", "უემოციო". განა ასე გვპასუხობს ღმერთი? შეგვიძლია თუ არა ჩვენ, რომ ღმერთს მართლაც მივანიჭოთ სიამოვნება? მართალია ეს რთულად წარმოსადგენია, მაგრამ ჩვენ, ცოდვით გახრწნილ და ბოროტებისკენ მიდრეკილ არსებებს, შეგვიძლია, რომ ღმერთს ვასიამოვნოთ! სხვა სიტყვებით რომ ვთქვათ, ღმერთი არ გვიყურებს ჩვენ და ჩვენ მიერ მოტანილ ძღვენს ასეთი "უგულო" მამის პოზიციიდან. პირიქით, ჩვენ შეგვიძლია ღმერთს ვასიამოვნოთ, მაგრამ მხოლოდ ქრისტეს მეოხებით. 2025-01