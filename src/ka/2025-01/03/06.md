---
title:  ღირსეული მიზანი 
date: 16/01/2025
---

იმის გამო, რომ ღმერთის წყალობა და შუამავლობა ვრცელდება ჩვენზე, ღმერთს ახარებს თუნდაც უმცირესი დადებითი გამოხმაურება მის სიყვარულზე. იმ ერთადერთის დამსახურებით, ვინც თავად არის სიყვარულის ღირსი და სრულიად მართალი, თითოეული ჩვენგანს შეუძლია, რომ მართალად ჩაითვალოს და ჩაეწეროს ღვთისთვის საყვარელთა რიგებში, რომლებიც მარადიულად იცხოვრებენ მასთან ერთად სრულყოფილ სიყვარულში. ეს გამოსყიდვის დიადი იმედია, რომელიც თავის თავში მოიცავს ქრისტეს ღვაწლს ზეცაში ჩვენი გულისთვის. 

მაგრამ შეიძლება გაგიჩნდეთ კითხვა: "ეს მეც მეხება? იქნებ უღირსი ვარ? იქნებ ჩემი რწმენა არ არის საკმარისი?"

`წაიკითხეთ მარკ. 9:17-29. როგორ პასუხობს ღმერთი ადამიანს? რამდენი რწმენაა საკმარისი?`

მოწაფეებმა ვერ შეძლეს ეშმაკეულის განდევნა. ყველა იმედი განადგურებული ჩანდა. მაგრამ იესო მოვიდა და უთხრა მამას: "თუკი რამე შეგიძლიაო? მორწმუნისათვის ყველაფერი შესაძლებელია" (მარკ. 9:23). და აცრემლებულმა მამამ უპასუხა: "მწამს! უშველე ჩემს ურწმუნოებას" (მარკ. 9:24). 

მიაქციეთ ყურადღება, რომ ღმერთს არ უთქვამს ამ ადამიანისთვის: "მოდი ჩემთან მაშინ, როცა მეტი რწმენა გექნება". ამის ნაცვლად საკმარისი იყო მხოლოდ მისი ღაღადი: "უშველე ჩემს ურწმუნოებას".

რწმენის გარეშე შეუძლებელია ღმერთს ვასიამოვნოთ (ებრ. 11:6), მაგრამ იესო ყველაზე მცირედ რწმენასაც მიიღებს და რწმენით (მისი შუამდგომლობის მეშვეობით) შეგვიძლია გავხდეთ მისთვის მოსაწონი. რწმენისა და ქრისტეს მსახურების მეშვეობით, რომელსაც ჩვენი გულისთვის ახორციელებს, შეგვიძლია ვასიამოვნოთ ღმერთს. ეს შეგვიძლია შევადაროთ შემთხვევას, როდესაც ადამიანს ახარებს ბავშვის მიერ გაკეთებული საჩუქარი, რომელიც სხვა შემთხვევაში ასეთი ღირებული არ იქნებოდა.

ამრიგად, ჩვენ უნდა მივყვეთ პავლეს დარიგებას და მიზნად დავისახოთ ღმერთისთვის მოსაწონად ყოფნა (2კორ. 5:9,10; შეადარეთ კოლ. 1:10; 1თეს. 4:1; ებრ. 11:5). ასევე უნდა შევთხოვოთ ღმერთს, რომ შეცვალოს ჩვენი ინტერესები, რომ მათში ჩართული იყვნენ ისინიც, ვინც გვიყვარს, რათა განვავრცოთ ჩვენი სიყვარული სხვებზეც. "ძმათმოყვარეობაში – ერთმანეთისადმი გულთბილი სიყვარულით, პატივისცემაში ერთმანეთს დაასწარით. იბეჯითეთ და ნუ დაიღლებით. სულით აღეგზნეთ. ემსახურეთ უფალს. იხარეთ იმედში, მომთმენნი იყავით გასაჭირში, ლოცვაში - ურყევნი" (რომ. 12:10-13).

`თუ ღმერთი მზადაა მიგვიღოს ქრისტეში, მაშინ რამდენად უფრო მეტად უნდა მივიღოთ ჩვენ სხვები? რა ნათელს ჰფენს ამ აზრს მცნება იმის შესახებ, რომ შევიყვაროთ მოყვასი ჩვენი, ვითარცა თავი ჩვენი (ლევ. 19:18; მათ. 22:39), და "ოქროს წესი": მოვექცეთ ადამიანებს ისე, როგორც გვსურს, რომ ისინი გვექცეოდნენ ჩვენ?` 2025-01