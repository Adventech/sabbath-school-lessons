---
title:  ღმერთისთვის მოსაწონნი 
date: 14/01/2025
---




როგორ არის ეს შესაძლებელი, რომ მთელი სამყაროს ღმერთი სიხარულს პოულობს ადამიანებში, რომელთა ცხოვრება ასე სწრაფად წარმავალია და რომლებიც უსასრულო სამყაროს შუაგულში მდებარე პაწაწინა პლანეტაზე ბინდრობენ? როგორ მოხდა, რომ ადამიანები ამდენად მნიშვნელოვანი არიან უმაღლესი არსებისთვის, რომელიც ყოვლისშემძლეა და არაფერს საჭიროებს? ეს კითხვები შეიძლება ორ ნაწილად დაიყოს. პირველ რიგში, როგორ განიცდის თავად ღმერთი დადებით ემოციებს? და მეორე, როგორ შეუძლიათ ადამიანებს მისთვის სიხარულის მინიჭება, განსაკუთრებით ჩვენი ცოდვილი ბუნების გათვალისწინებით? ამ კითხვების პირველ ნაწილს ახლავე განვიხილავთ, ხოლო მეორეს - ცოტა მოგვიანებით. 

`წაიკითხეთ იგავ. 15:8,9. ამ მუხლების თანახმად, როგორ შეუძლია ადამიანს, რომ ღმერთს ასიამოვნოს?`

გუშინ ვისაუბრეთ იმაზე, თუ როგორ შეუძლიათ ადამიანებს, რომ ასიამოვნონ ღმერთს, რადგან ღმერთს ისე უყვარს ისინი, რომ ითვალისწინებს მათ ინტერესებს, ისევე, როგორც ნებისმიერ ადამიანს, რომელსაც უყვარს სხვები და ზრუნავს მათზე. ამ შემთხვევაში სიტყვა "ასიამოვნო" არ ატარებს პირმოთნეობის ელფერს, არამედ ასახავს სურვილს, რომ სასიამოვნო გაუკეთო ღმერთს, როგორც მამას. 

და ამის საპირისპიროდ, ღმერთი უკმაყოფილოა თავისი ერით, როდესაც ის ბოროტებას სჩადის. მართლაც. იგავ. 15:8,9 გვასწავლის, რომ მართალია უკეთურთა "მსხვერპლი" და "გზა" "სისაძაგლეა უფლისთვის", მაგრამ "პატიოსანთა ლოცვა კი - სიხარული" და "სიმართლის მდევნელნი უყვარს მას". ეს მუხლები აჩვენებს არა მხოლოდ იმას, რომ ღმერთი უკმაყოფილოა ბოროტებით, არამედ იმასაც, რომ მას ახარებს სიკეთე. აქაც ერთმანეთს უკავშირდება ღმერთის სიხარული და მისი სიყვარული, და ეს ღრმა კავშირი მათ შორის მთელ წმინდა წერილს გასდევს. 

ფსალმ. 145:8-ის თანახმად, "უფალს უყვარს მართალნი". 2კორ. 9:7-ში ნათქვამია: "სიხარულით გამცემი უყვარს ღმერთს". პირველ რიგში მიაქციეთ ყურადღება იმას, რასაც არ გვეუბნება ეს მუხლები. ისინი არ ამბობენ, რომ ღმერთს მხოლოდ მართალნი  ან მხოლოდ სიხარულით გამცემნი უყვარს. ღმერთს ყველა უყვარს. მაგრამ იმისათვის, რომ ამ მუხლებს რაიმე აზრი ჰქონდეს, ისინი უნდა ნიშნავდეს იმას, რომ ღმერთს "მართალნი" და "სიხარულით გამცემნი" რაღაც განსაკუთრებული გაგებით უყვარს. პასუხის პოვნა იგავ. 15:8,9-ში შეგვიძლია: ღმერთს უყვარს ისინი იმ გაგებით, რომ კმაყოფილია მათით. 

`დაფიქრდით, რამდენად მჭიდროდ უნდა იყოს ერთმანეთთან დაკავშირებული ცა და დედამიწა, რომ ღმერთს, სამყაროს შემოქმედს შეეძლოს ასე სიღრმისეულად და ემოციურადაც კი ჩაერთოს ჩვენს საქმეებში. რა იმედი უნდა მოგანიჭოთ ამ საოცარმა აზრმა, განსაკუთრებით სირთულეების დროს?`

