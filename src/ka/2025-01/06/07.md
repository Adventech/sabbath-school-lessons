---
title:  შემდგომი გამოკვლევისათვის 
date: 07/02/2025
---

წაიკითხეთ თავი "ღმერთს უყვარს ადამიანი" ელენ უაითის წიგნიდან "ქრისტესკენ მიმავალი გზა" (გვ. 9-15). 

"ღვთის სიტყვა გვიჩვენებს მის ხასიათს. ღმერთმა თავად განაცხადა თავისი უსასრულო სიყვარულისა და სიბრალულის შესახებ. როდესაც მოსემ ილოცა: „მაჩვენე მე შენი დიდება“, უფალმა უპასუხა: „მე ჩამოვატარებ მთელ ჩემს სიკეთეს შენს წინაშე“ (გამოსვლა 33:18,19). ეს არის მისი დიდება. ჩაიარა უფალმა მოსეს წინ და წარმოთქვა: „უფალი, უფალი, ღმერთი შემბრალე და მოწყალე, სულგრძელი და დიდად მოწყალე, და ჭეშმარიტი, ინახავს წყალობას ათასეულებისათვის, შეუნდობს ბრალს და დანაშაულს, და ცოდვას“ (გამოსვლა 34:6,7). ის არის „რისხვაგვიანი და მრავალმოწყალე“, „რადგან წყალობის მოყვარულია“ (იონა 4:2, მიქა 7:18).

ღმერთმა ჩვენი გულები თავისკენ დედამიწასა და ცაზე განფენილი უამრავი ნიშნით მიიზიდა. მან გამოგვიცხადა თავისი თავი ბუნების მოვლენების მეშვეობითა და ყველაზე ღრმა და ნაზი ურთიერთობებით, რაც კი შეიძლება შეიცნოს ადამიანის გულმა. ეს მაინც არასრულად წარმოადგენს მის სიყვარულს. მიუხედავად ყველა ამ მოწმობისა, სიკეთის მტერმა იმდენად დაუბრმავა ადამიანებს გონება, რომ შიშით უყურებდნენ ღმერთს; ისინი ფიქრობდნენ, რომ შემოქმედი სასტიკი და შეუბრალებელია. სატანამ ადამიანებს შთაუნერგა, რომ ღმერთის მთავარი თვისებაა მკაცრი სამართლიანობა, რომ ის არის ულმობელი მოსამართლე, სასტიკი მევალე. მან შემოქმედი წარმოსახა, როგორც არსება, რომელიც ეჭვის თვალით აკვირდება ადამიანებს, რათა შეამჩნიოს მათი ყოველი ჩადენილი ცოდვა ან შეცდომა და შემდეგ დასაჯოს. სწორედ ამ სიბნელის გასაფანტავად მოვიდა ამქვეყნად იესო და ცხოვრობდა ადამიანთა შორის, რათა ღმერთის უსასრულო სიყვარული ქვეყნიერებისთვის გაეცხადებინა" (ქრისტესკენ მიმავალი გზა, გვ. 7,8).

**კითხვები მსჯელობისთვის:**

`1.რატომ არის ასეთი მნიშვნელოვანი იმის გააზრება, რომ ღმერთის დიდება განუყოფლადაა დაკავშირებული მის სიკეთესთან? როგორ ცვლის ეს მტკიცება წარმოდგენას დიდების იმ ღვთისმეტყველურ შეხედულებაზე, რომელიც აქცენტს ძალაუფლებაზე აკეთებს, მაგრამ არ ეხება სიყვარულისა და ღმერთის ხასიათის ასპექტებს?`

`2.შეგპარვიათ თუ არა როდესმე ეჭვი ღმერთის სიკეთეში? იცნობთ თუ არა ვინმეს, ვისაც ეჭვქვეშ დაუყენებია ღმერთის სიკეთე ისეთი ადამიანების არასწორი საქციელების ნიადაგზე, ვინც თავს ღმერთის მიმდევარს უწოდებს, ან უბრალოდ მთელი იმ ბოროტების გამო, რომელსაც მოცული აქვს სამყარო? თქვენ როგორ გადაწყვიტეთ ეს საკითხი თქვენთვის და როგორ დაეხმარებოდით მათ, ვისაც ეჭვი ეპარება ღმერთის სიკეთეში? იხილეთ მომდევნო გაკვეთილი.`

`3.გაეცით ამომწურავი პასუხი ორშაბათი დღის მასალაში დასმულ კითხვას. როგორ გვეხმარება დიადი ბრძოლის ფაქტის გაცნობიერება იმ ბოროტების გაგებაში, რომელიც დღესდღეობით არსებობს?`2025-01