---
title:  ღმერთი სრულად კეთილი და მართალია 
date: 03/02/2025
---

ღმერთი არა მხოლოდ აცხადებს თავისი სიყვარულის შესახებ სამართლიანობის მიმართ და მოუწოდებს ადამიანებს მართლმსაჯულების აღსრულებისკენ, არამედ თავადაც სრულყოფილად და უცვლელად ავლენს ამ თვისებებს. წმიდა წერილი ასწავლის, რომ ღმერთი აბსოლუტურად წმიდა, ერთგული, მართალი და სიყვარულით სავსეა. ღმერთი გამორჩეულად და ყოველთვის აღასრულებს სიყვარულს, სიმართლესა და სამართლიანობას. იგი არასოდეს არ სჩადის უწესობას. 

`წაიკითხეთ რჯლ. 32:4. რას გვასწავლის ეს სიტყვები ღმერთის ერთგულებასა და სიმართლესთან დაკავშირებით? `

ამ და ბევრ სხვა ადგილას ბიბლიაში ნათქვამია, რომ ღმერთი სამართლიანი და მოსიყვარულეა: "არ არის მასში უსამართლობა" (ფსალმ. 91:16, შეადარეთ ფსალმ. 24:8; 128:4). "არ სჩადის სიმრუდეს; დილ-დილობით გააცხადებს თავის სამართალს და არ ბრკოლდება. მაგრამ უკუღმართმა არ იცის სირცხვილი" (სოფ. 3:5). მიაქციეთ ყურადღება, რომ ღმერთის ხასიათი პირდაპირ არის დაპირისპირებული მათ ხასიათთან, ვისაც უსამართლობა უყვარს. 

ღმერთმა იცის, რა არის ყველასთვის უკეთესი, ყველასთვის კარგი სურს და გამუდმებით შრომობს იმისთვის, რომ ყველამ მიიღოს ყველაფერი საუკეთესო.

`რას ნიშნავს თქვენთვის ღმერთის სამართლიანობა პრაქტიკაში?`

`გრძნობთ თუ არა თქვენს ცხოვრებაში, რომ ღმერთი სამართლიანია?` 

ბიბლიის ღმერთი - "მართალი მსაჯულია" (ფსალმ. 7:12), და ბოროტება ვერ დაისადგურებს მასთან (ფსალმ. 5:4). მის შესახებ ნათქვამია: "ღმერთი არის ნათელი და არავითარი სიბნელე არ არის მასში" (1იოან. 1:5). მართლაც, ღმერთი არა მხოლოდ სრულყოფილად კეთილია, არამედ ასევე "არ იცდება ბოროტით" (იაკ. 1:13; შეადარეთ აბაკ. 1:13-ს). 

ყოველივე ამაში ღმერთის სიკეთე და დიდება განუყოფლადაა ერთმანეთთან დაკავშირებული. მართალია ბევრი აღმერთებს ძალაუფლებას, ღმერთი კი ყოვლისშემძლეა, მაგრამ თავის ძალაუფლებას მხოლოდ სამართლიანი გზებით ამჟღავნებს და სიყვარულით ხელმძღვანელობს. შემთხვევითი არ არის, რომ როდესაც მოსემ ღმერთს სთხოვა: "მაჩვენე მე შენი დიდება", უფალმა უთხრა: "მე ჩამოვატარებ მთელ ჩემს სიკეთეს შენ წინაშე" (გამ. 33:18,19). 

`რატომ უშვებს ასეთი კეთილი ღმერთი სამყაროში ბოროტების არსებობას? იმსჯელეთ პასუხზე ჯგუფთან ერთად.` 2025-01