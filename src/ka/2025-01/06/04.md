---
title:  ღმერთის შეუცვლელი ხასიათი 
date: 04/02/2025
---

`წაიკითხეთ მალ. 3:6 და იაკ. 1:17. ღმერთის რომელ კიდევ ერთი მნიშვნელოვან თვისებაზეა საუბარი ამ მუხლებში?`

მალ. 3:6-ში ღმერთი აცხადებს: "მე, უფალი, არ ვიცვლები". მაშინ, როდესაც ზოგიერთები კითხულობენ მუხლის ამ ნაწილს და იგებენ მას ისე, თითქოს ღმერთი ყველაფერში უცვლელია, მუხლის მეორე ნაწილი და მისი უშუალო კონტექსტი გვაჩვენებს, რომ ღმერთის უცვლელობა, რომელზეც აქ არის საუბარი, მის ზნეობრივ უცვლელობას გულისხმობს. მუხლის მომდევნო ნაწილი მიუთითებს, რომ ღმერთს შეუძლია შეიცვალოს ურთიერთობებში, რადგან ის ამბობს: "და თქვენც არ დაილევით, იაკობის ძენო". და უკვე მომდევნო მუხლში ღმერთი უცხადებს თავის ერს: "მოიქეცით ჩემკენ და მეც მოვიქცევი თქვენკენ" (მალ. 3:7).

მაშ ასე, ღმერთი მართლაც შედის ორმხრივ ურთიერთობაში თავის ქმნილებასთან, მაგრამ ღმერთის ხასიათი უცვლელი რჩება. იგივე აზრი დასტურდება იაკ. 1:17-ში, სადაც ნათქვამია, რომ ყველა კეთილი და სრულყოფილი ნიჭი ღმერთისგან მოდის, რომელშიც არ არის ცვალებადობა. ღმერთი არ არის ბოროტების წყარო. 

ამ და სხვა მუხლებში ბიბლია გვასწავლის, რომ ღმერთის ხასიათი – ზნეობრივად უცვლელია. თუმცა ღმერთი ამყარებს ადამიანებთან ნამდვილ ურთიერთობებს, რომლებსაც სათანადოდ პასუხობს, მაგრამ ყოველთვის სიყვარულითა და სამართლიანობით. 

`წაიკითხეთ ტიტ. 1:2. რას ამბობს ეს მუხლი ღმერთის მუდმივობაზე?`

`ღმერთი უცვლელია. რას ნიშნავს ეს ფაქტი პირადად თქვენთვის?`

ღმერთი არ უარყოფს საკუთარ თავს. ის არასოდეს ცრუობს, და მისი აღთქმები სარწმუნოა. შეგვიძლია დარწმუნებული ვიყოთ, რომ ბიბლიის ღმერთი - იგივე ღმერთია, რომელმაც (ქრისტეში) ჯვარზე ნებაყოფლობით გასწირა თავი ჩვენთვის. ის ღმერთია, რომელსაც უპირობოდ შეგვიძლია ვენდოთ და შეგვიძლია გვქონდეს მომავლის იმედი და რწმენა, იმიტომ, რომ როგორც ნათქვამია: "იესო ქრისტე იგივეა გუშინ და დღეს და უკუნისამდეც" (ებრ. 13:8). 

`როგორ შეგიძლიათ ისწავლოთ ღმერთის სიკეთის რწმენა მაშინაც კი, თუ თქვენს ცხოვრებაში ყველაფერი საუკეთესოდ არ არის? როგორ გეხმარებათ ღმერთის ღვაწლი ჯვარზე, რომ ისწავლოთ მისი სიკეთის ნდობა?` 2025-01