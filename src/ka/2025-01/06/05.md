---
title:  ღმერთი ნანობს? 
date: 05/02/2025
---

შეუძლია თუ არა ღმერთს, რომ "ინანოს"? თუ კი, მაშინ რას ნიშნავს ეს? ჩვენ დავრწმუნდით, რომ ღმერთის ხასიათი არასოდეს იცვლება. თუმცა ზოგიერთ ბიბლიურ მუხლში ჩვენ ვხვდებით ღმერთს, რომელიც "ნანობს" ან "გადაიფიქრებს" თავის გადაწყვეტილებას. ადამიანებისთვის სინანული გულისხმობს იმის აღიარებას, რომ რაღაცაში შეცდნენ. მაშინ როგორ შეიძლება ზოგიერთი ბიბლიური მუხლი ასახავდეს ღმერთს, რომელიც "ნანობს"? 

`წაიკითხეთ გამ. 32:14 და შეადარეთ იერ. 18:4-10-ს. რას ფიქრობთ ღმერთზე, რომელიც ცვლის თავის გადაწყვეტილებას?`

ამ და წმიდა წერილის მრავალ სხვა ადგილას წარმოდგენილია ღმერთი, რომელიც არბილებს თავის განაჩენს ადამიანების მონანიებისა თუ შუამდგომლობების საპასუხოდ. ღმერთი გვპირდება, რომ თუ ადამიანები მოინანიებენ თავიანთ ცოდვებს, ის გააუქმებს მსჯავრს, რომლის აღსრულებასაც გეგმავდა. ადამიანთა მონანიების საპასუხოდ ღმერთის უარი სამსჯავროზე - წმიდა წერილის საერთო თემაა. 

`წაიკითხეთ 1მეფ. 15:29. რით განსხვავდება ღმერთისა და ადამიანის სინანული?`

მომდევნო ორი მუხლი პირდაპირ გვეუბნება, რომ ღმერთი "არ გადაიფიქრებს, რადგან ადამიანი არ არის ის, რომ გადაიფიქროს" (1მეფ. 15:29) და "ღმერთი კაცი როდია, რომ იცრუოს, და არც ადამიანის ძეა, რომ გადათქვას. თქვას და არ გააკეთოს? ილაპარაკოს და არ აღასრულოს?" (რიცხვ. 23:19). თუ ამ მუხლებს სხვა მონაკვეთების პრიზმაში განვიხილავთ, მაშინ ისინი გადმოგვცემს ჭეშმარიტებას იმის შესახებ, რომ ღმერთი არ "აუქმებს" გადაწყვეტილებებს და არ "ნანობს" ისე, როგორც ამას ადამიანები აკეთებენ. პირიქით, ღმერთი ყოველთვის ასრულებს თავის აღთქმებს, და მართალია შეუძლია საკუთარი აზრების მიმართულება შეცვალოს ადამიანის მონანიების საპასუხოდ, მაგრამ ამას ყოველთვის აკეთებს თავისი სიკეთისა და სიტყვის შესაბამისად, ღმერთი მონანიებაზე საპასუხოდ მსჯავრს სწორედ იმიტომ აუქმებს, რომ მისი ხასიათი კეთილი, მართალი, სიყვარულითა და წყალობით აღვსილია. 

`რა არის ღმერთის "სინანულის" შესახებ ბიბლიური მონათხრობების აზრი? რას გვეუბნება ეს ღმერთის ხასიათის მუდმივობაზე იმ ფაქტთან ერთად, რომ ღმერთი შედის ნამდვილ, ორმხრივ ურთიერთობებში, რომლებიც გავლენას ახდენენ მის ქმედებებზე?`2025-01