---
title:  სიყვარული და სამართლიანობა 
date: 02/02/2025
---




მთელ წმიდა წერილში სიყვარული და სამართლიანობა მჭიდროდაა ერთმანეთზე გადაჯაჭვული. ნამდვილი სიყვარული მოითხოვს სამართლიანობას, ხოლო ჭეშმარიტი სამართლიანობა მხოლოდ სიყვარულის ხელმძღვანელობით აღსრულდება. ჩვენ ამ ორ ცნებაზე ერთად ფიქრს არ ვართ მიჩვეული, მაგრამ ეს მხოლოდ იმიტომ ხდება, რომ კაცობრიობას ძალიან გადაგვარებული აქვს მათ შესახებ წარმოდგენები. 

`წაიკითხეთ ფსალმ. 32:5; იერ. 9:24; ფსალმ. 84:11. ამ მუხლების თანახმად, რა თვისებებით ხასიათდება ღმერთი?`

ამ მუხლებში პირდაპირ არის ნათქვამი, რომ ღმერთს უყვარს სამართლიანობა (ფსალმ. 33:5, ეს.61:8). წმიდა წერილში სიყვარულისა და სამართლიანობის იდეები განუყოფელია. ღმერთის სიყვარული და სიმართლე (რომელშიც შედის მისი სამართლიანობაც) ერთმანეთის თანმდევია და მას სურს, რომ ამ სამყაროშიც სიმართლე და სამართლიანობა სუფევდეს. 

სწორედ ამიტომ, წინასწარმეტყველები გამუდმებით გმობენ ნებისმიერი სახის უსამართლობას: უსამართლო კანონებს, არასწორ საზომებს, უსამართლობასა და ჩაგვრას ღატაკი, ქვრივი და სხვა დაუცველი ადამიანებისა. მართალია ადამიანები მრავალ ბოროტებას და უსამართლობას სჩადიან, მაგრამ ღმერთი ყოველთვის იქმს "წყალობას, სამართალსა და სიმართლეს ქვეყანაზე" (იერ. 9:24). შესაბამისად, მთელი წმიდა წერილის განმავლობაში ღმერთის ერთგული ადამიანები მოუთმენლად ელიან ღვთის სამსჯავროს, როგორც სიკეთის მომტან მოვლენას, რადგან ის განაჩენს გამოუტანს ბოროტმოქმედებსა და მჩაგვრელებს, ხოლო უსამართლობისა და ჩაგვრის მსხვერპლს სამართლიანობასა და თავისუფლებას მიანიჭებს.

სინამდვილეში სიმართლე და სამართლიანობა - ღმერთის მმართველობის საფუძველია. ღმერთის ზნეობრივი მმართველობა, რომელიც სიყვარულზეა დაფუძნებული - მართალი და სამართლიანია. ის ძირეულად განსხვავდება ამქვეყნიური ძალების გარყვნილი მმართველობისგან, რომელიც ხშირად საკუთარი პირადი სარგებლისა და ძალაუფლებისთვის უსამართლობას უკვდავყოფს. ღმერთში "ჭეშმარიტება დედამიწიდან აღმოცენდება და სიმართლე ზეციდან გადმოიხედავს" (ფსალმ. 84:11).

ამიტომ ღმერთი ნათლად გვიცხადებს, თუ რას ელის ჩვენგან. "ხომ გეუწყა შენ, ადამიანო, რა არის სიკეთე, და რას ითხოვს შენგან უფალი? მხოლოდ სამართლის ქმნას, და წყალობის სიყვარულს; მოწიწებით სიარულს უფლის წინაშე" (მიქ. 6:8). თუკი არსებობს რაიმე, რასაც უნდა ვირეკლავდეთ ჩვენს ხასიათში, ეს სიყვარული და მისგან მომდინარე სამართლიანობა და გულმოწყალებაა. 

`მოიყვანეთ სამყაროში არსებული არასწორი ადამიანური სამსჯავროს მაგალითები. როგორ შეიძლება არ ვღაღადებდეთ იმის შესახებ, რომ ერთხელაც სამყაროში დამკვიდრდება ღმერთის სრულყოფილი სამართლიანობა?` 

