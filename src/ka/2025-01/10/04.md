---
title:  გსმენიათ იობის შესახებ? 
date: 04/03/2025
---

იობის წიგნში რამდენიმე მნიშვნელოვანი გამოცხადება გვეძლევა დიადი ბრძოლის რეალურობის შესახებ. 

`წაიკითხეთ იობ. 1:1-12 და იობ. 2:1-7. რა პრეტენზიები ჰქონდა სატანას ღმერთთან? რისი გაკეთების ნება დართო და რა აუკრძალა ღმერთმა სატანას იობთან დაკავშირებით?`

`როგორ ფიქრობთ, რატომ დართო ღმერთმა სატანას ნება, რომ ასეთი მძიმე განსაცდელი დაეტეხა იობის თავს? `

ამ მუხლებში ბევრი მნიშვნელოვანი დეტალის დანახვა შეგვიძლია. პირველ რიგში, ეს ყველაფერი ერთგვარ ზეციური საბჭოს სცენარს უფრო ჰგავს, ვიდრე უბრალოდ ღმერთსა და სატანას შორის დიალოგს; მასში სხვა ზეციური არსებებიც მონაწილეობენ. 

მეორე, არსებობს გარკვეული ხასიათის დავა, რომლის შესახებაც მოწმობს ის ფაქტი, რომ ღმერთი ეკითხება სატანას, შეუნიშნავს თუ არა იობი. რატომ უნდა შეენიშნა სატანას იობი? ეს შეკითხვა აზრს იძენს უფრო დიდი და ხანგრძლივად არსებული დავის კონტექსტში. 

მესამე, მართალია ღმერთი იობს ალალ, წრფელ და ღვთისმოშიშ კაცად ახასიათებს, სატანა ამტკიცებს, რომ იობი, როგორც ჩანს, მხოლოდ იმიტომ არის ღვთისმოშიში, რომ ღმერთი იცავს მას. ეს ნიშნავს, რომ იგი ცილს სწამებს როგორც იობის, ისე ღმერთის ხასიათს (შეადარეთ გამოცხ. 12:10; ზაქ. 3).

მეოთხე, სატანა ამტკიცებს, რომ ღმერთის მხრიდან იობის მფარველობა უსამართლოა და ის არ აძლევს სატანას საკუთარი ბრალდებების დამტკიცების შესაძლებლობას. ეს მიუთითებს სატანისთვის არსებულ გარკვეულ შეზღუდვებსა ("სულიერი ბრძოლის წარმართვის წესები") და იმაზე, რომ სატანა, როგორც ჩანს, იობისთვის ზიანის მიყენებას ცდილობდა. 

ღმერთი ზეციური სამსჯავროს წინაშე პასუხობს სატანის ბრალდებებს და აძლევს სატანას საშუალებას, რომ შეამოწმოს თავისი ვარაუდი, ოღონდ გარკვეული საზღვრების დაცვით. თავიდან ის ანიჭებს სატანას ძალაუფლებას "მთელ მის საბადებელზე", მაგრამ უკრძალავს პირადად იობისთვის ზიანის მიყენებას (იობ. 1:12). მოგვიანებით, მას შემდეგ, რაც სატანა აცხადებს, რომ იობს მხოლოდ საკუთარი თავი ადარდებს, ღმერთი ნებას რთავს მას, რომ პირადად იობსაც შეეხოს, მაგრამ მისი სიცოცხლის შენარჩუნების პირობით (იობ. 2:3-6). 

სატანა მრავალ უბედურებას უგზავნის იობის ოჯახს, მაგრამ იობი ნებისმიერ ვითარებაში განაგრძობს ღმერთის სახელის განდიდებას (იობ. 1:2—22; 2:9,10), რითაც აბათილებს სატანის ბრალდებებს. 

ჩვენ ბევრი რამის სწავლა შეგვიძლია აქედან, მაგალითად იმის, რომ დიად ბრძოლას აქვს თავისი წესები. ზეციურ სამსჯავროზე არსებობს გარკვეული კრიტერიუმები, რომელთა ფარგლებშიც დასაშვებია ღმერთისთვის ბრალდებების წარდგენა, მაგრამ ამავდროულად ღმერთი არ არღვევს სიყვარულისთვის, ღმერთის მმართველობის საფუძვლისთვის დამახასიათებელ პრინციპებს და არ მიდის კომპრომისებზე იმაში, თუ როგორ მართოს სამყარო და მასში არსებული გონიერი არსებები. 

ეს ზეციური სცენები წმიდა წერილიდან გვაძლევს შთამბეჭდავ წარმოდგენას დიადი ბრძოლის რეალურობისა და იმის შესახებ, თუ როგორ მიმდინარეობს ის აქ, დედამიწაზე.2025-01