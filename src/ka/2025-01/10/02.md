---
title:  ანგელოზი დაყოვნდა 
date: 02/03/2025
---

როგორც ვიხილეთ, სხვა ერების ცრუ "ღმერთები" ეშმაკები იყვნენ. სხვა ადგილას ასევე შევხვდით იმის მტკიცებულებებს, რომ ეშმაკისეული ძალები ზოგჯერ ამქვეყნიურ მმართველთა უკანაც დგანან. მტრის ძალებმა შეიძლება ღმერთის მიერ წარგზავნილ ანგელოზებსაც კი გაუწიონ წინააღმდეგობა. 

`წაიკითხეთ დან. 10:1-14, და მიაქციეთ განსაკუთრებული ყურადღება მე-12 და მე-13 მუხლებს. როგორ ფიქრობთ, რატომ იმყოფებოდა ღმერთის მიერ წარგზავნილი ანგელოზი "წინააღმდეგობაში" ოცდაერთი დღის განმავლობაში (მუხლი 13)?`

როგორ შეიძლებოდა, რომ ღმერთის მიერ წარგზავნილი ანგელოზი სამი კვირით "დაყოვნებულიყო"? ყოვლისშემძლე ღმერთს ჰქონდა იმის ძალა, რომ დანიელისთვის დაუყოვნებლივ ეპასუხა, თუ ასე მოისურვებდა. მას რომ თავისი ძალა გამოეყენებინა ანგელოზი მყისვე გამოეცხადებოდა დანიელს. თუმცა "სპარსეთის სამეფოს მთავარი" სამი კვირის განმავლობაში "ეწინააღმდეგებოდა" ღმერთის წარგზავნილ ანგელოზს. და მაინც, რა ხდება აქ?

"გაბრიელი სამი კვირის განმავლობაში ებრძოდა ბნელეთის ძალებს და ცდილობდა წინააღმდეგობა გაეწია იმ გავლენისთვის, რომელსაც ბოროტი ანგელოზები ახდენდნენ კიროსზე… ღვთის ერის ინტერესებისთვის ზეცამ ყველაფერ მოიმოქმედა, რაც კი შეიძლებოდა. საბოლოოდ კი ყველაფერი დასრულდა გამარჯვებით და მტრის ძალების შეჩერებით კიროსისა და მისი ძის, კამბისეს დღეთა ბოლომდე" (უაითი ე. წინასწარმეტყველები და მეფეები, გვ.572). 

ასეთი კონფლიქტების გადასაჭრელად ღმერთს არ სჭირდება მთელი თავისი ძალის გამოყენება. მტერს გარკვეულწილად უნდა ჰქონდეს ნამდვილი თავისუფლება და ძალა, რომლებსაც ახირებით ვერავინ წაართმევს, მაგრამ ისინი შეზღუდულია გარკვეული კანონებით, რომლებიც ორივე მხარისთვის ცნობილია, თუმცა მათი დეტალები ჩვენ არ ვიცით. როგორც ჩანს დიად ბრძოლაში არსებობს ჩარჩოები, რომლებსაც ღმერთის ანგელოზებიც ითვალისწინებენ. მომდევნო გაკვეთილებში ამ ჩარჩოებს მოვიხსენიებთ, როგორც "სულიერი ბრძოლის წარმართვის წესებს". 

გარკვეული თვალსაზრისით ამ შეზღუდვების გაგება არ არის რთული, თუკი გავაცნობიერებთ უკვე აღნიშნულ იდეას იმის შესახებ, რომ ღმერთი მხოლოდ სიყვარულით მოქმედებს, - სიყვარული, და არა იძულება წარმოადგენს მისი მმართველობის საფუძველს. იდეას იმის შესახებ, რომ ღმერთი მოქმედებს მხოლოდ სიყვარულზე დაფუძნებული პრინციპებით, შეუძლია დაგვეხმაროს დიადი ბრძოლის უკეთ გაგებაში. 

`როგორ შეიგრძენით პრაქტიკაში ის შეზღუდვები, რომლებიც არა იძულების, არამედ მხოლოდ სიყვარულის პრინციპებით მოქმედებას უკავშირდება? რა გაკვეთილები გამოიტანეთ ძალაუფლების საზღვრებთან დაკავშირებით?`2025-01