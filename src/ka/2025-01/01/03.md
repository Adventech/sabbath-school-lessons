---
title:  უპასუხო სიყვარული 
date: 30/12/2024
---

დაცემული კაცობრიობისადმი ღმერთის სიყვარულის ნათელ მაგალითს ვპოულობთ ოსია წინასწარმეტყველის ისტორიაში. ღმერთმა უბრძანა ოსიას: "წადი, მოიყვანე გარყვნილი ქალი და გააჩინე გარყვნილების შვილები, რადგან გაირყვნა ქვეყანა და განადგურდა უფალი" (ოს. 1:2). ოსია და მისი მოღალატე ცოლი უნდა ქცეულიყვნენ ცოცხალ და თვალსაჩინო მაგალითად ღმერთის სიყვარულისა მისი ერის მიმართ, ისრაელის განდგომილებისა და სულიერი მეძავობის მიუხედავად. ანუ ეს არის ისტორია ღმერთის გულუხვი სიყვარულისა მათ მიმართ, ვინც არ იმსახურებს მას. 

მართლაც, ღმერთის ერთგულებისა და სიყვარულის მიუხედავად, ხალხი კვლავ და კვლავ აგრძელებდა მის წინააღმდეგ ამბოხებას. შესაბამისად, წმიდა წერილი არაერთხელ აღწერს ღმერთის სიყვარულს, როგორც ცალმხრივ სიყვარულს მოღალატე ცოლის მიმართ. მას ცალმხრივად და ერთგულად უყვარდა თავისი ერი, მაგრამ იუდეველებმა უარყეს ის, ემსახურებოდნენ და ეთაყვანებოდნენ სხვა ღმერთებს, რითაც ძლიერ ამწუხრებდნენ მას და ისე ანადგურებდნენ მასთან ურთიერთობას, რომ მისი აღდგენა, თითქოსდა შეუძლებელი ხდებოდა. 

`წაიკითხეთ ოს. 14:1-5. რას ამბობს ეს მუხლები ღმერთის უცვლელი სიყვარულის შესახებ თავისი ერის მიმართ?`

თავისი ერის მრავალრიცხოვანი აჯანყებების შემდეგ ღმერთი აცხადებს: "განვკურნავ მათ განდგომას და ნებისაებრ შევიყვარებ მათ, რადგან გაივლის ჩემი რისხვა მათდამი". სიტყვა "ნებისაებრ" ამ მუხლში არის თარგმანი ებრაული სიტყვისა – ნედაბა, რომელიც აღნიშნავს ნებაყოფლობით შესაწირს, მათ შორის, ძღვენს საწმიდრის სისტემაში. 

ოსია წინასწარმეტყველის წიგნში და წმიდა წერილის ყველა ისტორიაში ღმერთი თავისი ერისადმი გასაოცარ ერთგულებას და თანაგრძნობას ამჟღავნებს. იმის მიუხედავად, რომ ებრაელები არაერთხელ ადგებოდნენ სხვა ღმერთების გზას (სულიერი მრუშობა), და არღვევდნენ აღთქმის ურთიერთობას, რომელიც ერთი შეხედვით, აღდგენას აღარ ექვემდებარებოდა, ღმერთი თავისი კეთილი ნებით განუწყვეტლივ უძღვნიდა მათ თავის სიყვარულს. ხალხი არ იმსახურებდა ღმერთის სიყვარულს; ერმა უარყო ნებისმიერი კანონიერი უფლება მასზე და დაკარგა ეს უფლებები. თუმცა ღმერთი კვლავაც ანიჭებდა თავის სიყვარულს, მორალური თუ სხვაგვარი ძალდატანების გარეშე. აქაც, ისევე, როგორც სხვა ადგილებში წმიდა წერილი თანმიმდევრულად აჩვენებს ღმერთის სიყვარულს, რომელიც თავისუფლად და ნებაყოფლობით მჟღავნდება. 

`ბევრ ადამიანს ღმერთი შორეულ და მკაცრ მმართველად და მოსამართლედ წარმოუდგენია. როგორ გეხმარებათ უარყოფილი და დამწუხრებული, მოღალატე ცოლის ცალმხრივად მოყვარული ღმერთის სახე მის სხვაგვარად დანახვაში? როგორ ცვლის ეს თქვენს ხედვას ღმერთთან ურთიერთობაზე?` 2025-01