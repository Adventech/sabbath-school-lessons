---
title:  გონივრულ მოლოდინებს მიღმა 
date: 29/12/2024
---

ღმერთი არა მხოლოდ გვეკითხება: "გიყვარვარ?" - მას თავად უყვარს თითოეული ადამიანი, თანაც გულუხვად, ნებაყოფლობით და უანგაროდ. დიახ, მას გულუხვად, ნებაყოფლობით და უანგაროდ უყვარს თითოეული ადამიანი იმაზე მეტად, ვიდრე წარმოგვიდგენია. ჩვენ შევიმეცნებთ მის სიყვარულს, როდესაც ვხედავთ მის ხელს თავისი ერის ისტორიაში. 

`წაიკითხეთ გამ. 33:15-34:8 განიხილეთ ამ მუხლების კონტექსტი და ამბავი, რომელშიც ისინი ჩნდება. როგორ წარმოაჩენს ეს ნაწყვეტი ღმერთის ნებასა და სიყვარულს (იხ. მუხლი 19)?`

ყველაფერი დაკარგული ჩანდა. ღმერთის მიერ თავისი ერის ეგვიპტის მონობიდან გასაოცარი დახსნის შემდეგ სულ მცირე ხანში ისრაელიანები ღმერთს აღუდგნენ და ოქროს ხბოს თაყვანისცემა დაიწყეს. მთიდან დაბრუნებულმა მოსემ როდესაც დინახა, თუ რა ჩაიდინა ხალხმა, ძირს დაანარცხა და დაამსხვრია ათი მცნების ფიქალები. მიუხედავად იმისა, რომ ხალხმა დაკარგა ყოველგვარი უფლება მიეღო აღთქმის უპირატესობები და კურთხევები, რომლებიც ღმერთისგან ჰქონდათ ნაბოძები, ღმერთმა საკუთარი ნებით გადაწყვიტა, რომ გაეგრძელებინა მათთან აღთქმის ურთიერთობა - თუმცა ისინი აღთქმის კურთხევებს არ იმსახურებდნენ. 

ხშირად გამ. 33:19-ში ჩაწერილი სიტყვები: "შევიწყალებ, ვინც უნდა შევიწყალო და შევიბრალებ, ვინც უნდა შევიბრალო", არასწორი გაგების საგნად იქცევა - თითქოს ღმერთი თვითნებურად ირჩევს მათ, ვისაც თანაუგრძნობს და ვის მიმართაც გამოიჩენს გულმოწყალებას, სხვებს კი დატოვებს ამ ყველაფრის გარეშე. მაგრამ კონტექსტის განხილვის შედეგად ჩანს - ღმერთი სულაც არ ამტკიცებს, რომ ზოგის მიმართ თვითნებურად გამოიჩენს წყალობასა და თანაგრძნობას, სხვების მიმართ კი არა. ღმერთი ასე არ მოქმედებს, ზოგიერთი იმ ცნობილი თეოლოგიური შეხედულების საპირწონედ, რომლის თანახმადაც ღმერთს წინასწარ აქვს განსაზღვრული ზოგიერთი ადამიანის დაღუპვა და მათი მარადიული განკითხვა. 

მაშ რას აცხადებს აქ ღმერთი? არსებითად, ღმერთი აცხადებს, რომ მას, როგორც ყოველივე არსებულის შემოქმედს, აქვს იმის უფლება და ხელმწიფება, რომ მიანიჭოს მადლი და თანაგრძნობა ყველაზე უღირს ადამიანებსაც კი. და სწორედ ასე იქცევა ის აქაც, როდესაც განდგომილებისა და ოქროს ხბოს თაყვანისცემის შემდეგაც კი ანიჭებს მადლს თავის ერს, ისრაელს, მიუხედავად იმისა, რომ მას ეს არ დაუმსახურებია. 

`ეს ერთია იმ მრავალ შემთხვევათაგან, სადაც ღმერთი ავლენს თავის სიყვარულს და ამას აკეთებს ყოველგვარი გონივრული მოლოდინის საწინააღმდეგოდ. კეთილი უწყებაა თითოეული ჩვენგანისთვის, ასე არ არის?` 

`როგორ ავლენდა ღმერთი თავის სიყვარულს თქვენ მიმართ, ყოველგვარ გონივრულ მოლოდინს მიღმა?` 2025-01