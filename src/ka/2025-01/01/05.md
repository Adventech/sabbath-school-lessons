---
title:  "წვეული ბევრია, რჩეული კი ცოტა" 
date: 01/01/2025
---

ღმერთს არა მხოლოდ უყვარს ადამიანები საკუთარი კეთილი ნებით, არამედ იწვევს მათ, რომ საპასუხოდ შეიყვარონ იგი. ღმერთი რომ მათ უტოვებს არჩევანის თავისუფლებას - მიიღონ ან უარყონ ღმერთის სიყვარული - კარგად ჩანს ქრისტეს იგავში საქორწინო ნადიმის შესახებ (ბიბლიის სხვა ადგილებთან ერთად). 

`წაიკითხეთ მათ. 22:1-14. როგორ ფიქრობთ, რატომ უარყოფს მრავალი ადამიანი საქორწინო ნადიმზე მოწვევას? ვისზე და რაზეა დამოკიდებული მოხვდება თუ არა ადამიანი საქორწინო ნადიმზე?`

ქრისტეს იგავში საქორწინო ნადიმის შესახებ მეფე აწყობს სუფრას თავისი ძის ქორწილისთვის და აგზავნის თავის მონებს, "მოწვეულთა დასაძახებლად", მაგრამ "მათ არ ისურვეს მოსვლა" (მათ. 22:3). მეფემ რამდენჯერმე გაგზავნა მონები მათ მოსაწვევად, მაგრამ ისინი უარყოფდნენ მოწვევას და რაც უარესია, იჭერდნენ მის მონებს და კლავდნენ (მათ. 22:4-6). 

მოგვიანებით, მას შემდეგ, რაც თავისი მონების მკვლელებს გაუსწორდა, მეფემ მონებს მიუგო: "ეს ქორწილი მზად არის, მაგრამ მოწვეულები არ იყვნენ ღირსნი. ამიტომ გადით გზაჯვარედინებზე და ყველა, ვინც შემოგხვდეთ, მოიწვიეთ ქორწილში" (მათ. 22:8,9). ხოლო როდესაც არასაქორწილოდ შემოსილი ადამიანი გააძევეს - ეს უკვე იმაზე მეტყველებს, რომ საქორწინო ნადიმზე დასასწრებად მეფისგან შესაბამისი ტანის სამოსის მიღება იყო საჭირო, - იესო იგავს ამთავრებს იდუმალი, მაგრამ ძალიან მნიშვნელოვანი ფრაზით: "ვინაიდან წვეული ბევრია, რჩეული კი ცოტა" (მათ. 22:14). 

რას ნიშნავს ეს? მათ, ვინც საბოლოო ჯამში "რჩეულნი" იყვნენ, მიიღეს უფლის მოწვევა საქორწინო ნადიმზე. სიტყვა, რომელიც მთელი იგავის განმავლობაში ითარგმნება, როგორც "მოწვევა", ბერძნულ ენაზე არის კალეო (დაპატიჟება, მოწოდება), და თუ ვინ იქნება საბოლოოდ "რჩეული" (ეკლეკტას) განპირობებულია იმით, ნებაყოფლობით მიიღებს თუ არა ადამიანი მოწვევას. 

სინამდვილეში ღმერთი მოუწოდებს (ანუ იწვევს) საქორწინო ნადიმზე ყველას. თუმცა ნებისმიერ ჩვენგანს შეუძლია უარი განაცხადოს ღმერთის სიყვარულზე. სიყვარულს სჭირდება თავისუფლება. ღმერთი არასოდეს და არავის არ მოახვევს თავს თავის სიყვარულს. სამწუხაროდ, ჩვენ შეგვიძლია უარი ვთქვათ სიყვარულზე დაფუძნებულ ურთიერთობებზე ღმერთთან. 

"რჩეულნი" - არიან ისინი, ვინც მიიღებს მოწვევას. მათთვის, ვინც შეიყვარა ღმერთი, მას წარმოუდგენელი მშვენიერება აქვს მომზადებული. ისევ და ისევ, ყველაფერი მიდის სიყვარულისა და იმ თავისუფლების საკითხთან, რომელიც თან ახლავს მას. 

`რა მეტყველებს თქვენს ცხოვრებაში იმაზე, რომ თქვენ მიიღეთ მოწვევა საქორწინო ნადიმზე და საქორწინო სამოსით ხართ შემოსილი?`2025-01