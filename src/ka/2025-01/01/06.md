---
title:  ჩვენი გულისათვის ჯვარცმული 
date: 02/01/2025
---




ღმერთი ყველას იწვევს მასთან სიყვარულის ურთიერთობაში, მაგრამ მარადიულობის ნაყოფებს მხოლოდ ისინი დააგემოვნებენ, ვინც ნებაყოფლობით მიიღებს ამ მოწვევას. როგორც საქორწინო ნადიმის იგავიდან ჩანს, მეფის მიერ მოწვეულთაგან ბევრმა "არ ისურვა მოსვლა" (მათ. 22:3).

სწორედ ამიტომ წუხდა ქრისტე ჯვარცმამდე: "იერუსალიმო, იერუსალიმო, წინასწარმეტყველთა დამხოცველო და შენთან მოვლინებულთა ჩამქოლავო! რამდენჯერ მინდოდა შენი შვილების შემოკრება, როგორც ფრინველი იკრებს ფრთებქვეშ თავის ბარტყებს, მაგრამ არ ინდომეთ" (მათ. 23:37). ქრისტეს უნდოდა მათი შეკრება, მაგრამ მათ არ ისურვეს. "სურვილის" გამომხატველი ერთი და იგივე ბერძნული ზმნა (ტელო) გამოიყენება როგორც ქრისტეს სურვილთან მიმართებით, რომ გადაერჩინა ისინი, ასევე მათი მხრიდან გადარჩენის სურვილის არ ქონასთან მიმართებით (იგივე სიტყვა გამოიყენება ცოტა ზემოთ მათ. 22:3-შიც).

და მაინც, ქრისტე ჯვარს ეცვა ამ ადამიანების და ჩვენი გულისთვის. გასაოცარი სიყვარულია! მართალია ცოდვის გამო ადამიანი სიკვდილს იმსახურებს, მაგრამ თვით ღმერთმა (ქრისტეში) გაიღო ცოდვის საზღაური და იპოვა ზეცასა და დედამიწას შორის გახლეჩილი ურთიერთობის აღდგენის გზა. ამავდროულად, იგი კვლავაც გვჩუქნის თავის სიყვარულს, თუმცაღა თავისი ნებაყოფლობითი სურვილის გარდა ამის არანაირი ვალდებულება არ გააჩნია. 

`წაიკითხეთ იოან. 10:17,18. რაში იყო აქ ღმერთის სიყვარულის ყველაზე დიდი გამოვლინება?`

ღმერთის სიყვარულის უდიდეს გამოვლინებაში - ჯვარცმაში - ჩვენ ვხედავთ, რომ ქრისტემ საკუთარი ნებით გასწირა თავი ჩვენი გულისთვის. ქრისტემ საკუთარი ინიციატივით გაწირა თავისი სიცოცხლე. მისთვის არავის არ წაურთმევია სიცოცხლე; მან ნებაყოფლობით გასცა ის გამოსყიდვის გეგმის შესაბამისად, რომელიც ჯერ კიდევ სამყაროს შექმნამდე იყო ზეცაში შემუშავებული. 

"ჩვენი გადარჩენის გეგმა ადამის დაცემამდე დიდი ხნით ადრე მომწიფდა. იგი იყო იმ საიდუმლოს გამოცხადება, "რომელიც უკუნითიდან მოდუმებული იყო" (რომ. 14:24). მასში იშლებოდა პრინციპები, რომლებიც ოდითგანვე უფლის ტახტის საფუძველი იყო. დასაბამიდანდე იცოდნენ მამამ და ქრისტემ სატანის განდგომილების და ადამიანის დაცემის შესახებ, რომელიც მაცდურის ძალამ მოიმოქმედა. უფალს დასაბამიდანვე არ განუსაზღვრავს ცოდვის არსი, მაგრამ მან წინასწარ განჭვრიტა მისი აღმოცენება და შეადგინა ამ საშინელი კატასტროფისაგან თავის დაღწევის გეგმა. მისი სიყვარული წუთისოფლის მიმართ იმდენად დიდი იყო, რომ მან გადაწყვიტა მიეცა მისთვის თავისი ერთადერთი ძე, "რათა ყოველი მისი მორწმუნე არ დაიღუპოს, არამედ ჰქონდეს საუკუნო სიცოცხლე (იოან. 3:16). " (ელენ უაითი, ქრისტე - წუთისოფლის იმედი, გვ. 22). 

