---
title:  ნებაყოფლობითი სიყვარულის ძღვენი 
date: 31/12/2024
---

ისრაელის მრავალგზის განდგომილების მიუხედავად ღმერთი მაინც მუდამ ანიჭებდა თავის სიყვარულს მას, და არა მხოლოდ ისრაელს, არამედ ასევე უხვად გვიძღვნის სიყვარულს ჩვენც, მაშინაც კი, როდესაც ვცოდავთ. ჩვენ არ ვიმსახურებთ და ვერც ვერასოდეს დავიმსახურებთ ღმერთის სიყვარულს. და პირიქით, ღმერთს არ აქვს საჭიროება ჩვენში. ბიბლიურ ღმერთს არაფერი სჭირდება (საქმე. 17:25). ღმერთის სიყვარული თქვენდამი, ჩემდამი და ყველა ადამიანისადმი მისი კეთილი ნების საჩუქარია. 

`შეადარეთ გამოცხ. 4:11 და ფსალმ. 32:6. როგორ ფიქრობთ, რა მიზნით შექმნა ღმერთმა დედამიწა და მისი მკვიდრნი?`

ღმერთმა ნებაყოფლობით შექმნა დედამიწა და მისი მკვიდრნი. რაკი ეს ასეა, მაშ ქების ღირსია ღმერთის "დიდება, პატივი და ძალა". ღმერთს არ სჭირდებოდა არანაირი  სამყაროს შექმნა. მას ჯერ კიდევ დედამიწის არსებობამდე ჰქონდა ღვთაების პიროვნებებს შორის სიყვარულით სავსე ურთიერთობით ტკბობის შესაძლებლობა. 

`წაიკითხეთ იოან. 17:24. რას გვეუბნება ეს ღმერთის სიყვარულის შესახებ იქამდე, სანამ სამყარო გაჩნდებოდა?`

ღმერთს სიყვარულისთვის არ სჭირდებოდა შექმნილი არსებები. მაგრამ საკუთარი პიროვნული ხასიათის შესაბამისად, ღმერთმა შექმნა ადამიანი, რომ მასთან დაემყარებინა სიყვარულის ურთიერთობა. 

ღმერთმა უბრალოდ ნებაყოფლობით კი არ შექმნა ჩვენი სამყარო და გამოავლინა თავისი გულუხვი სიყვარული, არამედ ასევე ნებაყოფლობით განაგრძობს ადამიანების სიყვარულს მას შემდეგაც, რაც მათ შესცოდეს ედემში, და ჩვენი პირადი ცოდვების შემდეგაც კი. 

ცოდვით დაცემის შემდეგ ადამს და ევას არ ჰქონდათ სიცოცხლის და ღმერთის სიყვარულის უფლება. მაგრამ ღმერთმა, რომელსაც "ყოველივე უპყრია თავისი ძალის სიტყვით" (ებრ.1:3), თავისი დიადი სიყვარულით, გულმოწყალებითა და მადლით გაუხანგრძლივა მათ სიცოცხლე და გაუხსნა გზა, რომლითაც შეირიგებდა კაცობრიობას სიყვარულში. ეს შერიგება კი ჩვენც მოგვიაზრებს. 

`რას გვეუბნება ღმერთის სიყვარულისა და ხასიათის შესახებ ის ფაქტი, რომ ღმერთი კვლავაც განაგრძობს კაცობრიობის დასაჩუქრებას სიყვარულით, ცოდვით დაცემისა და ბოროტების მიუხედავად? როგორ უნდა გვიბიძგოს ამ ჭეშმარიტებამ საპასუხო სიყვარულისკენ მის მიმართ?` 2025-01