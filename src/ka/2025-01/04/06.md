---
title:  თანამგრძნობი და მოშურნედ მოყვარული 
date: 23/01/2025
---

ღმერთი თანამგრძნობი და მოშურნეა, და ეს ემოციები უმაღლეს დონეზე ვლინდება იესო ქრისტეში. ღმერთი თანამგრძნობია (შეადარეთ ეს. 63:9; ებრ. 4:15), გულითადად წუხს თავისი ერის გასაჭირზე (მსაჯ. 10:16; ლუკ. 19:41) და მზად არის, რომ მოუსმინოს, უპასუხოს და ანუგეშოს (ეს. 49:10,15; მათ. 9:36; 14:14). 

`წაიკითხეთ 1კორ. 13:4-8. როგორ მოგვიწოდებს ეს მუხლები, რომ ავსახავდეთ ღმერთის თანაგრძნობას და საოცარ სიყვარულს ჩვენს ურთიერთობაში სხვა ადამიანებთან?`

ჩვენ გვსურს, რომ ადამიანებთან ისეთი ურთიერთობა გვქონდეს, რომელშიც 1კორ. 13:4-8-ში აღწერილი სიყვარული იქნება ასახული. მაგრამ რამდენად ხშირად ვისწრაფვით, რომ თავად გავხდეთ ასეთები სხვა ადამიანების მიმართ? დამოუკიდებლად ჩვენ ვერ შევძლებთ, რომ სულგრძელნი და კეთილნი გავხდეთ; ჩვენ ვერ ვაიძულებთ საკუთარ თავს რომ აღარ ვიყოთ შურიანი, პატივმოყვარე, უხეში და ანგარებიანი. ჩვენ ვერ ვაიძულებთ საკუთარ თავს, რომ შევიყვაროთ ადამიანები სიყვარულით, რომელიც "ყოველივეს იტანს, ყველაფერი სწამს, ყველაფრის სასოება აქვს და ყოველივეს ითმენს" და "არასოდეს მთავრდება" (1კორ. 13:7,8). ასეთი სიყვარული ჩვენს ცხოვრებაში მხოლოდ სულიწმიდის ნაყოფის სახით შეიძლება გაჩნდეს. და მადლობა ღმერთს, რომ სულიწმიდის დახმარებით ღმერთის სიყვარული იღვრება მათ გულებში, ვინც რწმენით იმყოფება ქრისტე იესოში (რომ. 5:5). 

ღმერთის მადლითა და სულიწმიდის ძალით, როგორ შეგვიძლია, რომ გამოვეხმაუროთ ღრმად ემოციურ, მაგრამ ყოველთვის სრულფასოვან, მართალ და გონივრულ ღმერთის სიყვარულს და როგორ ავსახოთ ის პრაქტიკულად ცხოვრებაში? პირველ რიგში, ერთადერთი სწორი პასუხი - ღმერთის თაყვანისცემაა, ღმერთის, რომელიც სიყვარულია. მეორე, ჩვენ უნდა ვუპასუხოთ ღმერთის სიყვარულს ქმედითი თანაგრძნობით და კეთილმოსურნე სიყვარულით სხვების მიმართ. ჩვენ არა მხოლოდ ნუგეშს უნდა ვპოულობდეთ ჩვენს ქრისტიანულ რწმენაში, არამედ უნდა ვისწრაფვოდეთ სხვების ნუგეშისცემისკენაც. და ბოლოს, უნდა ვაღიაროთ, რომ ჩვენ თავად არ შეგვიძლია ჩვენი გულების შეცვლა, რადგან ამის გაკეთება მხოლოდ ღმერთს შეუძლია. 

მაშ მოდით ვთხოვოთ ღმერთს, რომ მოგვცეს ახალი გული, რომ შევიყვაროთ ის და ადამიანები - გამოვამჟღავნოთ სუფთა და განწმედილი სიყვარული, რომელიც განადიდებს სიკეთეს და გვაშორებს სიბინძურეს. 

დაე, ჩვენი ლოცვა იყოს: "უფალმა გაგიზარდოთ და გიმატოთ სიყვარული ერთმანეთისა და ყველას მიმართ, როგორც ჩვენა ვართ თქვენდამი, რათა განმტკიცდეს თქვენი გული უმწიკვლოდ სიწმიდეში ჩვენი ღვთის და მამის წინაშე, როცა მოვა ჩვენი უფალი იესო ქრისტე ყველა თავის წმიდასთან ერთად" (1თეს. 3:12,13). 

`რატომ არის ეგოიზმსა და ბუნებრივ სიბილწეზე უარის თქმა ერთადერთი გზა ასეთი სიყვარულის აღმოსაჩენად? როგორ შეგვიძლია ამის გაკეთება?` 2025-01