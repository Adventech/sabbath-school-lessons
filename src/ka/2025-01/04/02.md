---
title:  მეტი, ვიდრე დედის სიყვარული 
date: 19/01/2025
---




ადამიანებში არსებულ სიყვარულს შორის უდიდესი, ალბათ, მშობლის სიყვარულია შვილის მიმართ. ბიბლია ხშირად იყენებს მშობლებსა და შვილებს შორის ურთიერთობის სიმბოლოებს, რათა ასახოს ღმერთის საოცარი თანაგრძნობა ადამიანისადმი და ხაზს უსვამს, რომ მისი თანაგრძნობა გაცილებით უფრო დიდია, ვიდრე ნებისმიერი, თუნდაც ყველაზე ღრმა გამოხატულება იმავე ემოციისა ადამიანებს შორის. 

`წაიკითხეთ ფსალმ. 102:13; ეს. 49:15. აღწერეთ სახეები, რომლებსაც ღმერთი იყენებს ამ მუხლებში ხალხისადმი თავისი დამოკიდებულების საჩვენებლად. ღმერთის რა თვისებები ჩანს ამ შედარებებში?`

ამ მუხლების თანახმად ღმერთი ისე გვეპყრობა, როგორც საყვარელ შვილებს, და ვუყვარვართ, როგორც კეთილ მამას ან დედას უყვარს თავისი შვილები. თუმცა, როგორც ეს. 49:15-ში არის ნათქვამი, დედასაც კი შეუძლია, რომ "დაივიწყოს… თავის ძუძუთა ბავშვი", ან "არ შეიბრალოს ძე თავისი მუცლისა", მაგრამ ღმერთი არასდროს არ ივიწყებს თავის შვილებს, და მისი თანაგრძნობა არასოდეს მთავრდება (გოდ. 3:22). 

აღსანიშნავია, რომ ებრაული სიტყვა რახამ, რომელიც თანაგრძნობის გამოსახატად გამოიყენება აქ და ღმერთის შემწყნარებლური სიყვარულის ამსახველ მრავალ სხვა მუხლში, ითვლება წარმოებულ სიტყვად ებრაული რეხემ-იდან, რომელიც საშვილოსნოს აღნიშნავს. აქედან გამომდინარე, როგორც ღვთისმეტყველები აღნიშნავენ, ღმერთის თანაგრძნობა - "დედის სიყვარულია, მსგავსად სიყვარულისა, რომელიც დედის მუცლიდან მოდის". მართლაც, ის ბევრად აღემატება ნებისმიერ ადამიანურ თანაგრძნობას, დედის თანაგრძნობასაც თავისი ახლად შობილი შვილის მიმართ. 

იერ. 31:20-ის თანახმად, ღმერთი თავისი აღთქმის ერს განიხილავს, როგორც "ძვირფას ძეს" და "ნებიერ შვილს", მიუხედავად იმისა, რომ იუდეველები ხშირად უჯანყდებოდნენ და ამწუხრებდნენ მას. ღმერთი აცხადებს: "შფოთავს ჩემი შიგნეულობა მის გამო" და "სიბრალულით შევიბრალებ მას". სიტყვა, რომელიც აქ თარგმნილია, როგორც "შებრალება" - იგივე სიტყვაა, რომელიც ზემოთ ღმერთის თანაგრძნობას აღწერდა (რახამ). შემდგომი ფრაზა, რომელიც სიტყვა-სიტყვით ნიშნავს "შფოთავს ჩემი შიგნეულობა მის გამო", შეიძლება ითარგმნოს როგორც "მასზე დარდობს ჩემი გული". აქ გამოყენებული სიტყვები შიგნეულობებს უკავშირდება, რაც ხაზს უსვამს ღმერთის ადამიანების მიმართ შემწყნარებლური სიყვარულის სიღრმეს. მათი ურწმუნოების მიუხედავად, ღმერთი აგრძელებს თავისი ხალხისთვის მისი თანაგრძნობისა და წყალობის უხვად მინიჭებას, რაც ყოველგვარ გონივრულ მოლოდინს აღემატება. 

`ზოგიერთი ჩვენგანისთვის მანუგეშებელია ის ფაქტი, რომ ღმერთის ჩვენდამი თანაგრძნობა მოსიყვარულე დედის ან მამის თანაგრძნობას ედრება. თუმცა არიან ადამიანები, ვისთვისაც ეს შეიძლება გაუგებარი იყოს იმის გამო, რომ მშობლებს ან მშობელს არასოდეს გამოუხატავს სიყვარული მათ მიმართ. კიდევ რა გზებით შეიძლება ღმერთის თანაგრძნობის გაცხადება?` 

