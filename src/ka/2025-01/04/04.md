---
title:  იესოს თანაგრძნობა 
date: 21/01/2025
---




ახალ აღთქმაში ღმერთის თანაგრძნობის აღსაწერად იგივე სახეები გამოიყენება, რაც ძველში. პავლე მამა ღმერთს უწოდებს "მოწყალების მამას და ნუგეშის ღმერთს" (2კორ. 1:3). ხოლო ეფეს. 2:4-ში პავლე გვაჩვენებს ღმერთს, რომელიც მოქმედებს "უშრეტი სიყვარულით". 

სხვადასხვა იგავში თვით ქრისტეც არაერთხელ იყენებს შინაგანი, ძლიერი ემოციების გამომხატველ სიტყვებს, რათა აღწეროს მამის თანაგრძნობას (მათ. 18:27; ლუკ. 10:33; 15:20). და იგივე ენა, რომელიც აღწერს ღვთაებრივ თანაგრძნობას ძველ და ახალ აღთქმებში, გამოიყენება ასევე სახარებებშიც, სადაც აღწერს იესოს თანამგრძნობ პასუხებს გასაჭირში მყოფთათვის. 

`წაიკითხეთ მათ 23:37. აღწერეთ, რა გრძნობებს გამოიწვევდა, თქვენი აზრით, იესოს სიტყვები იერუსალიმის შესახებ.`

`როგორ ფიქრობთ, რას იტყოდა დღეს იესო თქვენს ქალაქზე (დასახლებაზე)?` 

სახარებებში არაერთხელ არის საუბარი იმაზე, რომ ქრისტე თანაგრძნობას იჩენდა რთულ მდგომარეობასა და გასაჭირში მყოფი ადამიანების მიმართ. იგი არა მხოლოდ თანაუგრძნობდა, არამედ აკმაყოფილებდა მათ საჭიროებებს. 

დიახ, იესოც ტიროდა თავისი ერის გულისთვის. შეგვიძლია წამოვიდგინოთ იესოს აცრემლებული თვალები, როდესაც იერუსალიმს უყურებდა: "იერუსალიმო, იერუსალიმო, წინასწარმეტყველთა დამხოცველო, და შენთან მოვლინებულთა ჩამქოლავო!  რამდენჯერ მინდოდა შენი შვილების შემოკრება, როგორც ფრინველი იკრებს ფრთებქვეშ თავის ბარტყებს, მაგრამ არ ინდომეთ" (მათ. 23:37). აქ ჩვენ ვხედავთ, რომ ქრისტეს გოდება დიდწილად ემთხვევა ძველ აღთქმაში წარმოდგენილ ღმერთის სახეს, რომელიც დასტირის თავის ერს. სინამდვილეში ბევრი ღვთისმეტყველი აღნიშნავს, რომ საკუთარ ბარტყებზე მზრუნველი ფრინველის სახე ღვთაების აღსაწერად მხოლოდ უძველეს ახლო აღმოსავლეთში გამოიყენებოდა. აქ ბევრი ხედავს მინიშნებას რჯლ. 32:11-ში წარმოდგენილ სახეებზე, სადაც ღმერთი ნაჩვენებია, როგორც არწივი, რომელიც თავს დასტრიალებს თავის ბარტყებს, იცავს და ზრუნავს მათზე. 

არ არსებობს თვით იესოზე უკეთესი მაგალითი ღმერთის შემწყნარებლური სიყვარულისა, იესო - რომელმაც გასწირა თავი ჩვენი გულისთვის, რაც ღმერთის სიყვარულის უმაღლესი გამოხატულებაა. თუმცა ქრისტე არა მხოლოდ ღმერთის სრულყოფილი სახეა, არამედ სრულყოფილი მაგალითია ადამიანისთვის. 

`როგორ შეგვიძლია, რომ ჩვენი ცხოვრება ქრისტეს ცხოვრებას მივუსადაგოთ არა მხოლოდ ღმერთის სიყვარულის ქადაგებით, არამედ მისი თვალნათლივ ჩვენებით?` 

