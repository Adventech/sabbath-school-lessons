---
title:  დიადი ბრძოლის ბუნება 
date: 27/02/2025
---

ჩვენ განვიხილეთ რამდენიმე ფრაგმენტი, რომელშიც ღმერთსა და სატანას შორის დიადი ბრძოლის შესახებაა საუბარი. მაგრამ როგორ არის საერთოდ შესაძლებელი ასეთი კონფლიქტი? როგორ უნდა დაუპირისპირდე ყოვლისშემძლე ღმერთს? დიადი ბრძოლა რომ მხოლოდ ძალების დაპირისპირებას ეხებოდეს,  დაუწყებლადვე დასრულდებოდა. მაგრამ ეს სხვა სახის კონფლიქტია. მართლაც, წმიდა წერილი გვიცხადებს, რომ ამ კონფლიქტის არსი - ღმერთის ხასიათის შესახებ დავაა - კონფლიქტი წარმოიშვა ეშმაკის მხრიდან ღმერთის მისამართით ცილისმწამებლური ბრალდებების შედეგად, როდესაც მან ღმერთის კეთილი და მოსიყვარულე ბუნება დააყენა ეჭვქვეშ. ასეთ პრეტენზიებს ვერ დაამარცხებ ძალაუფლებით ან ძალის უხეში გამოყენებით, არამედ დაპირისპირებულ პიროვნებათა ერთმანეთთან შედარებით.

„ღმერთს ცოდვასთან ბრძოლა მხოლოდ სიმართლითა და ჭეშმარიტებით შეეძლო. სატანამ კი თავის მხრივ გამოიყენა ის, რისი გამოყენებაც ღმერთს არ შეეძლო - მლიქვნელობა და სიცრუე. იგი ცდილობდა ღვთის სიტყვის დამახინჯებას და ღმერთის მმართველობის გეგმის ანგელოზთა წინაშე ცრუდ წარმოსახვას. ამტკიცებდა, რომ უფალი არ არის მართალი იმაში, რომ თავის წესებსა და კანონებს დაუმორჩილა ზეცის მცხოვრებნი; რომ იგი თავის შექმნილთაგან მორჩილებისა და დაქვემდებარების მოთხოვნით, უბრალოდ, თვითგანდიდებისაკენ ისწრაფვის. ამიტომ ღმერთი იძულებული გახდა, ზეციურ მცხოვრებთათვის და საერთოდ, მთელი სამყაროსათვის ეჩვენებინა ღვთიური მმართველობის სამართლიანობა და მისი კანონების სრულყოფილება. სატანა ისე მოქმედებდა, თითქოს თავად იღწვოდა მთელი სამყაროს სიკეთისა და კეთილდღეობისათვის. ამიტომ საჭირო გახდა, ყველა მიმხვდარიყო, როგორი იყო ამ უზურპატორის ხასიათი და რა იყო მისი ჭეშმარიტი მიზანი. ამისთვის განსაზღვრული დრო იყო საჭირო, რათა მას თავადვე აეხადა ფარდა თავისი ურჯულოებისათვის“ (უაითი ე. დიადი ბრძოლა, გვ. 498). 

`წაიკითხეთ იოან. 8:44,45. რა სიცრუეს სთავაზობს ეშმაკი თანამედროვე სამყაროს?`

ეშმაკის გეგმა თავიდანვე გულისხმობდა ზეცის ბინადართა დარწმუნებას იმაში, რომ ღმერთი სინამდვილეში უსამართლოა და არ უყვარს ისინი, და რომ მისი კანონი დამთრგუნველი და ზიანის მომტანია მათთვის. გასაკვირი არ არის, რომ იესო ეშმაკის შესახებ ამბობს: "ცრუა იგი და სიცრუის მამაა" (იოან. 8:44). ამის საპირისპიროდ, იესო "მოვიდა სოფელში, რომ ჭეშმარიტება დაამოწმოს" (იოან. 18:37) და პირდაპირ შეეწინააღმდეგოს სატანის ტყუილსა და ცილისწამებას, საბოლოო ჯამში კი დაამხოს ეშმაკი და მისი მმართველობა (1იოან. 3:8; ებრ. 2:14). 2025-01