---
title:  დიადი ბრძოლის დასაწყისი დედამიწაზე 
date: 24/02/2025
---

იგავებში გაჩენილი კითხვის პარალელურად - თუ რატომ იზრდება ყანაში ღვარძლი, როცა ბატონმა მხოლოდ კარგი თესლი დათესა - ჩნდება სხვა შეკითხვაც: თუ ღმერთმა სამყარო სრულიად კეთილად შექმნა, მაშინ როგორ გაჩნდა მასში ბოროტება?

`წაიკითხეთ დაბ. 1:31. რას ამბობს ღმერთის სიტყვა ქმნილების მდგომარეობაზე მას შემდეგ, რაც სამყაროს შექმნა დაასრულა?`

დაბ. 1:31-ის თანახმად, როდესაც ღმერთმა სამყაროს შექმნა დაასრულა, ყველაფერი "ძალზე კარგი იყო". დაბადების 1-ლ თავში არავითარი მინიშნებაც კი არ არის ჩვენი პლანეტის შექმნის დროს სამყაროში ბოროტების არსებობაზე. მაშინ როგორ მოხვდა ბოროტება ადამიანის ცხოვრებაში? 

`წაიკითხეთ დაბ. 3:1-7. ვინ გახდა იმის მიზეზი, რომ "ძალზე კარგი" შეიცვალა ავადმყოფობით, ომებით, შურითა და სხვა უბედურებებით? (იხ. აგრეთვე გამოცხ. 12:7-9)?`

ამ ისტორიაში ჩვენ ვხედავთ სიცრუეს ღმერთის ხასიათის შესახებ, რომელსაც წმიდა წერილში ეშმაკთან გაიგივებული გველი წარმოთქვამს ("ძველი გველი"), გამოცხ. 12:7-9. გველი ჯერ კითხვას სვამს, რომ ეჭვქვეშ დააყენოს ღმერთის ბრძანება, და ნაწილობრივ ცვლის მას. შემდეგ კი პირდაპირ უპირისპირდება ღმერთის სიტყვებს და ეუბნება ევას: "არა, არ მოკვდებით" (დაბ. 3:4).

გველსა და ღმერთს შორის ერთ-ერთი ატყუებდა ევას და ახლა მას უნდა გადაეწყვიტა, თუ ვის სიტყვებს ირწმუნებდა. 

აქ და წმიდა წერილის სხვა ადგილებში ამ კონფლიქტის ბუნება პირველ რიგში უკავშირდება იმას, თუ ვის ან რას ვირწმუნებთ, რაც თავის მხრივ მჭიდროდ უკავშირდება სიყვარულს. ჩვენი წარმოდგენები იმაზე, თუ როგორია ადამიანი და შეგვიძლია თუ არა მისი ნდობა, გავლენას ახდენს ჩვენი მხრიდან მის სიყვარულსა და ნდობაზე, და შესაბამისად იმაზეც, მოვუსმენთ და დავუკვირდებით თუ არა მის ნათქვამს. 

`წაიკითხეთ დაბ. 3:15. გველისთვის ნათქვამი ღმერთის სიტყვები იმის შესახებ, რომ დედაკაცის "თესლი", გამოთქმა, რომელიც მესიას უკავშირდება, გველს "თავს გაუჭეჭყავს", ხშირად წმიდა წერილის პირველ სახარებად (პროტოსახარება) მოიხსენიება. როგორ ადასტურებს ეს მტკიცება ერთის მხრივ, კონფლიქტის რეალურობას, და ამავე დროს გვაძლევს კეთილი დასასრულის იმედს?`2025-01