---
title:  თუ თაყვანს მცემ 
date: 26/02/2025
---

სატანის მისწრაფება ღმერთის ტახტის მითვისებისკენ ასევე ჩანს ცდუნებების შესახებ ისტორიაშიც, რომელიც მათესა და მარკოზის სახარებების მე-4 თავშია ჩაწერილი. იესოს და მაცდურის საოცარი შეხვედრა ბევრს გვასწავლის კონფლიქტის ბუნების შესახებ. აქ ჩვენ ვხედავთ ქრისტეს და სატანას შორის დიადი ბრძოლის რეალურობას, და ეს ბრძოლა ნათლად და ცხადად მიმდინარეობს. 

`წაიკითხეთ მათ. 4:1-11. რის მიღწევას ცდილობდა ეშმაკი ქრისტეს ცდუნებით უდაბნოში?`

დღეს როგორ შეუძლია ადამიანს ეშმაკის თაყვანისცემა? რამ შეიძლება დაგვიცვას მსგავსი ცდუნებებისგან? 

სულიწმიდამ "წაიყვანა" იესო უდაბნოში კონკრეტული მიზნით - "ეშმაკისაგან გამოსაცდელად" (მათ. 4:1); ამ წინასწარ დათქმულ შეხვედრამდე კი იესო ორმოც დღეს მარხულობდა. ამიტომ, უდაბნოში გამოჩენის შემდეგ, იესოს შიმშილის გათვალისწინებით, ეშმაკი აცდუნებდა მას, რომ ქვები პურებად ექცია. მაგრამ იესომ ამ ცდუნებას წმიდა წერილი დაუპირისპირა და სატანის ჩანაფიქრმა კრახი განიცადა. 

შემდეგ სატანა აიძულებდა იესოს, რომ თავდაჯერებულობა გამოეჩინა და აცდუნებდა, რომ ტაძრის ქიმიდან გადმომხტარიყო. სატანამ დაამახინჯა წმიდა წერილი და გამოთქვა მოსაზრება, რომ თუ იესო მართლაც ღვთის ძეა, მაშინ ანგელოზები დაიცავდნენ მას. მაგრამ წმიდა წერილის სწორი ციტირებით იესომ კვლავ დაძლია ცდუნება.

მესამე ცდუნება ნათლად გვიჩვენებს, თუ რის მიღწევას ცდილობს ეშმაკი. სატანას სურს, რომ იესომ თაყვანი სცეს მას. იგი ცდილობს, რომ ღვთის ძეს აიძულოს მისდამი  თაყვანისცემა, რომელიც მხოლოდ ღმერთს ეკუთვნის. ამისათვის მან აჩვენა იესოს "სოფლის ყველა სამეფო და მათი დიდება", შემდეგ კი განაცხადა: "ყოველივე ამას შენ მოგცემ, თუ დამხობილი თაყვანს მცემ" (მათ. 4:8,9). მეტიც, ლუკ. 4:6-ში, მუხლში, რომელიც მათეს სახარებას ეხმიანება, ეშმაკი ამბობს: "მოგცემ მთელ ამ ხელმწიფებას და მათ დიდებას, ვინაიდან მე მაქვს მოცემული და, ვისაც მინდა, იმას ვაძლევ" (ლუკ. 4:6). 

და ისევ, იესო ცდუნებას ეწინააღმდეგება წმიდა წერილით, სატანა კი კვლავ მარცხდება.

სამივე შემთხვევაში მტრის ბოროტი თავდასხმისაგან თავის დასაცავად იესო წმიდა წერილს იყენებდა. 

`ეფეს. 6:12 გვახსენებს, რომ "ჩვენი ბრძოლა არ არის სისხლისა და ხორცის წინააღმდეგ, არამედ მთავრობათა წინააღმდეგ, ხელმწიფებათა წინააღმდეგ, ამ სოფლის სიბნელის მპყრობელთა წინააღმდეგ, ცისქვეშეთის ბოროტების სულთა წინააღმდეგ". მართალია შიშში არ უნდა ვიმყოფებოდეთ, მაგრამ რატომ უნდა გვახსოვდეს ყოველთვის ჩვენ გარშემო მიმდინარე ბრძოლის შესახებ?` 2025-01