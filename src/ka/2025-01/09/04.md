---
title:  დიადი ბრძოლის დასაწყისი ზეცაში 
date: 25/02/2025
---




დაბ. 1-3-ში ჩვენ ვხედავთ, რომ ბოროტება ადამის და ევას დაცემამდე არსებობდა. კონცეპტუალურად "ბოროტება" უკვე "კეთილისა და ბოროტის შეცნობის" ხის სახელწოდებაში ჩნდება (დაბ. 2:9,17). ამის შემდეგ გველი ადანაშაულებს ღმერთს სიცრუეში, თუმცა სინამდვილეში თავად ცრუობს. გველის არსებობა (გამოცხ. 12:9) და მისი ტყუილი მიუთითებს იმაზე, რომ ბოროტება რეალური იყო. ამრიგად უკვე ედემის ბაღში, დაცემამდე შეგვიძლია ვიხილოთ ბოროტების გამოვლინება. 

`წაიკითხეთ ეზეკ. 28:12-19. რა გახდა იმ არსების დაცემის მიზეზი, რომელიც მფარველი ქერუბიმი იყო?`

ამ მუხლების თანახმად, დიადი ბრძოლა და ბოროტების პირველი გამოვლინება ზეცაში მოხდა. 

დაცემამდე არსება, რომელიც შემდგომში სატანად იქცა, მშვენიერი ქერუბიმი იყო. გარდა ამისა, ის იყო "ბეჭედი სრულყოფისა, სავსე სიბრძნე და სრული მშვენება" და იმყოფებოდა "ედემში, ღმერთის ბაღში" (ეზეკ. 28:12,13). არც ერთი და არც მეორე არ შეიძლებოდა თქმულიყო ტიროსის მეფეზე (ან ნებისმიერ სხვა ადამიანზე). ამრიგად, წმიდა წერილი ლუციფერის დაცემის ფარდას გვიხსნის. 

`წაიკითხეთ ეს. 14:12-15. რა დამატებით ნათელს ჰფენს ეს მუხლები დიადი ბრძოლის წარმოშობის საკითხს?`

ეს. 14-ის თანახმად ლუციფერმა გადაწყვიტა, რომ განედიდებინდა საკუთარი თავი და ღმერთს გატოლებოდა. ეს მუხლი ავსებს იმას, რაც ჩაწერილია ეზეკ. 28:17-ში, "აღზევდა გული" მისი, მისი "მშვენების გამო", არადა ამ მშვენიერებას ღმერთის განდიდებისკენ უნდა ებიძგა იმისათვის, რომ სწორედ ასეთად იყო შექმნილი. ამის ნაცვლად კი იგი ამპარტავნებამ მოიცვა. მეტიც, თავისი ამპარტავნებით ღმერთის ადგილის დაკავებაც განიზრახა და ცილი დასწამა მას. ებრაული სიტყვა "ვაჭრობა", რომელიც მოხსენიებულია ეზეკ. 28:16-ში, ასევე აღნიშნავს "ცილისწამებას" (ეშმაკი კი - ცილისმწამებელს), რაც მიუთითებს იმაზე, თუ როგორ იბრძოლებს სატანა ღმერთის და ჩვენ წინააღმდეგ. 

`როგორ გვესმის ის ფაქტი, რომ ლუციფერი, რომელიც შემდგომში დაეცა, თავდაპირველად "უნაკლო" იყო "შექმნის დღიდან, სანამ არ აღმოჩნდა" მასში "უსამართლობა" (ეზეკ. 28:15)? როგორ შეეძლო უნაკლო არსებას დაცემა, თუ "უნაკლობა" იმთავითვე არ მოიცავდა საკუთარ თავში ზნეობრივ თავისუფლებას?`

