---
title:  მტერმა გააკეთა ეს 
date: 23/02/2025
---




`წაიკითხეთ მათ. 13:24-27. როგორ გვეხმარება ეს იგავი სამყაროში არსებული ბოროტების არსის გაგებაში?`

იესო მოგვითხრობს იგავს ყანის მფლობელზე, რომელმაც მხოლოდ კარგი თესლი დათესა. თუმცა ხორბლის მოსავალს ღვარძლიც გაერია. ამის დანახვაზე მისმა მონებმა ჰკითხეს: "ბატონო! განა შენ კარგი თესლი არ დათესე შენს ყანაში? საიდანღა აქვს მას ღვარძლი?" (მათ. 13:27). ეს იმ კითხვას ჰგავს, რომელსაც დღეს ხშირად სვამენ სამყაროში ბოროტების არსებობასთან დაკავშირებით: თუ ღმერთმა სამყარო სრულად კეთილად შექმნა, მაშინ რატომ არის მასში ბოროტება?

`წაიკითხეთ მათ. 13:28-30. ამ იგავზე დაყრდნობით, რატომ არ ანადგურებს ღმერთი ღვარძლს (ბოროტებას) მაშინვე?`

ყანის მეპატრონე პასუხობს მონების კითხვას: "მტერმა კაცმა გააკეთა ეს" (მათ. 13:28). მოგვიანებით იესო "კეთილი თესლის მთესველს" "კაცის ძესთან", ანუ საკუთარ თავთან აიგივებს (მათ. 13:37). იგი განმარტავს, რომ "ყანა სოფელია" (მათ. 13:38), ხოლო "მტერი", რომელმაც ღვარძლი "დათესა, არის ეშმაკი" (მათ. 13:39), რაც ნათლად ასახავს ქრისტესა და სატანას შორის დაპირისპირებას. რატომ არსებობს სამყაროში ბოროტება? ბოროტება იმ მტრის (ეშმაკის) ქმედებათა შედეგია, რომელიც ბატონს (ქრისტეს) უპირისპირდება: "მტერმა კაცმა გააკეთა ეს" (მათ. 13:28). 

მაგრამ ეს პასუხი კიდევ ერთ კითხვას ბადებს: "გინდა, წავალთ და გავმარგლავთ?". სხვა სიტყვებით, მაშინვე რატომ არ გაგვენადგურებინა ბოროტება? ბატონი პასუხობს: "არა, რათა გამარგვლისას ღვარძლთან ერთად ხორბალიც არ გაგლიჯოთ.  დააცადეთ, ერთად იზარდოს ორივემ მკის დრომდე" (მათ. 13:29,30; შეადარეთ მარკ. 4:29). ამ იგავის თანახმად, ღმერთი ბოლოსდაბოლოს გაანადგურებს ბოროტებას, მაგრამ მის დროზე ადრე აღმოფხვრას მოჰყვება გამოუსწორებელი ზარალი, რომელიც ზიანს მიაყენებს სიკეთეს. 

`რა საშიშროებაა ღვარძლისა და ხორბლის ახლავე განცალკევებაში? მაგრამ ამავდროულად, რატომ არ უნდა გავიგოთ ეს ისე, თითქოს ჩვენ გარშემო არსებულ ბოროტებს ყურადღება არ უნდა მივაქციოთ?`

