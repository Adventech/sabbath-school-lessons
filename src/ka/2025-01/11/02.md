---
title:  ქრისტე - გამარჯვებული 
date: 09/03/2025
---

მართალია სამყაროში მოქმედებს მტერი (სატანა), რომელსაც თვით ქრისტე უწოდებს "ამ სოფლის მთავარს", მაგრამ სამყაროს ჭეშმარიტი მეფე იესო ქრისტეა. იესო ჩვენი გულისთვის მოიპოვებს გამარჯვებას და მასში ყველა სირთულისა და ტანჯვის მიუხედავად, ჩვენც შეგვიძლია გამარჯვება. მართლაც, ქრისტეს ღვაწლი ყველა ნაბიჯზე უწევს მტერს წინააღმდეგობას. 

ჩვენ ვიხილეთ, რომ წმიდა წერილი ეშმაკს წარმოაჩენს, როგორც:

1.მთელი მსოფლიოს მაცდუნებელს დასაბამიდანვე (გამოცხ. 12:9; მათ. 4:3; იოან. 8:44; 2კორ. 11:3; 1იოან. 3:8).

2.ღმერთისა და მისი ერის ცილისმწამებელსა და ბრალმდებელს ზეცაში (გამოცხ. 12:10; გამოცხ. 13:6; იობ. 1-2; ზაქ. 3:1,2; იუდ. 9).

3.ამ ქვეყნის მმართველ-უზურპატორს (იოან. 12:31; 14:30; 16:11; საქმე. 26:18; 2 კორ. 4:4; ეფეს. 2:2; 1იოან. 5:19).

`წაიკითხეთ იოან. 18:37. რას გვეუბნება ეს იმის შესახებ, თუ როგორ ეწინააღმდეგება ქრისტე ეშმაკის ტყუილს?`

წმიდა წერილი გვასწავლის, რომ სატანა - ყოველგვარი სიცრუის მამა, ცილისმწამებელი, ბრალმდებელი და უზურპატორია ამა ქვეყნისა, მაგრამ ამავდროულად ის გვასწავლის იმასაც, რომ იესო - სატანაზე გამარჯვებულია, ყველანაირი თვალსაზრისით. 

1.იესო იმიტომ მოვიდა სოფელში, რომ ჭეშმარიტება დაამოწმოს (იოან. 18:37).

2.ჯვარცმის მეშვეობით იესომ ღმერთის სიყვარული და სამართალი უმაღლეს ხარისხში წარმოაჩინა (რომ. 3:25,26; 5:8), რითაც უარყო ეშმაკის ცილისმწამებლური განცხადებები (გამოცხ. 12:10,11).

3.იესო საბოლოოდ დამარცხებს ეშმაკის სამეფოს, რომელმაც იცის, რომ "დრო მცირეღა დარჩა" (გამოცხ. 12:12; შეადარეთ რომ. 16:20-ს) და ქრისტე "იმეფებს… უკუნითი უკუნისამდე" (გამოცხ. 11:15).

საბოლოო ჯამში, რაც არ უნდა მოიმოქმედოს სატანამ, ის უკვე დამარცხებული მტერია. ჩვენი გამარჯვების გასაღები - ყოველდღე იმის ვედრებაა, რომ ქრისტეს გამარჯვება ყოველწამიერად აისახებოდეს ჩვენში, და თხოვნა იმ აღთქმების ასრულებისა, რომლებიც ჯვარცმის მეშვეობით გახდა ჩვენთვის ხელმისაწვდომი. 

`ჩვენ ვიცით, ვის მხარესაა გამარჯვება დიადი ბრძოლაში. როგორ მოქმედებს ჩვენი ყოველდღიური გადაწყვეტილებები იმაზე, თუ ვის მხარეს აღმოვჩნდებით საბოლოო ჯამში? როგორ შეგვიძლია დარწმუნებული ვიყოთ იმაში, რომ უკვე ახლა ვართ გამარჯვებულის მხარეს?` 2025-01