---
title:  მართალი და გამმართლებელი 
date: 10/03/2025
---

ქრისტეს ღვაწლი ყოველმხრივ აბათილებს სატანის ქმედებებს. იესო "გამოჩნდა…, რათა დაერღვია ეშმაკის საქმენი" (1იოან. 3:8) და "რათა სიკვდილით გააქარწყლოს ის, ვისაც სიკვდილის ხელმწიფება აქვს, ესე იგი ეშმაკი" (ებრ. 2:14). თუმცა მტრის მმართველობის მარცხი ორ ეტაპად მიმდინარეობს. თავდაპირველად, ქრისტე უარყოფს სატანის ცილისმწამებლურ ბრალდებებს ჯვრაცმის მეშვეობით. ხოლო მოგვიანებით სატანა და მისი ხელმწიფება განადგურდება. 

`წაიკითხეთ რომ. 3:23-26 და რომ. 5:8. რა საშუალებას იყენებდა ღმერთი სატანის დასამარცხებლად და მისი სიცრუის გამოსააშკარავებლად?`

როგორც უკვე აღვნიშნეთ, მტერი ამტკიცებს, თითქოს ღმერთი არ არის ბოლომდე სამართლიანი და მოსიყვარულე. თუმცა ღმერთმა ქრისტეში წარმოაჩინა ღვთაებრივი სიმართლისა და სიყვარულის უზენაესი გამოვლინება, და ეს ჯვარცმის მეშვეობით გააკეთა. 

იესოს სიკვდილის შემდეგ "სატანა მიხვდა, რომ ნიღაბი ჩამოეხსნა: გაცხადდა მისი ბოროტი საქმენი წმიდა ანგელოზთა მთელი უცოდველი სამყაროს წინაშე. ყველა მიხვდა, რომ იგი მკვლელია. დაღვარა რა უფლის ძის წმიდა სისხლი, სატანამ დაკარგა ზეციურ ანგელოზთა მხრიდან ყოველგვარი თანაგრძნობის იმედი და ამის შემდეგ მისი მოღვაწეობა შეიზღუდა" (ე. უაითი. "ქრისტე - წუთისოფლის იმედი", გვ. 761).

`წაიკითხეთ გამოცხ. 12:10-12. რომელ ორ ხერხს იყენებენ ღმერთის ერთგული მიმდევრები (მუხლი 11) ეშმაკის დასამარცხებლად? განმარტეთ, როგორ მუშაობს ეს პრაქტიკულ სულიერ ცხოვრებაში?`

გამოსყიდვის ისტორია სავსეა მტკიცებულებებით, რომლებიც გვარწმუნებს: ღმერთი ყოველთვის იღვწის იმისთვის, რომ საბოლოო ჯამში მიანიჭოს კურთხევა ყველას, ვისაც ეს ეხება. წმიდა წერილის ღმერთი ყოველთვის აკეთებს იმას, რაც კეთილი და სასურველია, ყველა იმ ხერხის გათვალისწინებით, რომელიც მის ხელთაა დიად ბრძოლაში (რჯლ. 32:4; 1მეფ. 3:18; ფსალმ. 144:17; დან. 4:37; აბაკ. 1:13; გამოცხ. 15:3; დაბ. 18:25).

`რატომ არის დიად ბრძოლაში ასეთი მნიშვნელოვანი ღმერთის სიყვარულისა და სიმართლის გამოვლინებები? როდესაც ფიქრობთ ჯვარცმასა და ღმერთის ღვაწლზე გამოსყიდვის საქმეში, როგორ განიჭებთ ღმერთის საქმენი დარწმუნებულობას მის სიყვარულში, რომელიც განსაცდელისა და ტანჯვის დროსაც ვლინდება?` 2025-01