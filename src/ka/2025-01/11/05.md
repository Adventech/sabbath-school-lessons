---
title:  ქრისტეს იგავი ვენახზე 
date: 12/03/2025
---

მევენახეების შესახებ იგავში (მათ. 21) იესო აგრძელებს იმას, რაც არ თქმულა ესაიას მე-5 თავში, რითაც მეტ ნათელს ჰფენს ვენახის მეპატრონის ხასიათსა და საქმეებს, რომელსაც ის თავისი ვენახისთვის აკეთებს. 

`წაიკითხეთ მათ. 21:33-39. როგორაა ამ მუხლებში აღწერილი მევენახის ზრუნვა თავის ვენხზე (მუხლი 33)?`

`რით შეიძლება აიხსნას მონების საქციელი ამ იგავში?`

ქრისტეს ამ იგავის პირველი ნაწილი აღებულია უშუალოდ ესაიას მე-5 თავში ჩაწერილი სიმღერიდან მევენახისა და მისი ვენახის შესახებ. შემდეგ კი იესო ამატებს, რომ პატრონმა "ჩააბარა" თავისი ვენახი "მიწისმუშაკთ" და "წავიდა" (მათ. 21:33). თუმცა ორივეჯერ, როდესაც პატრონმა გააგზავნა თავისი მონები (წინასწარმეტყველები) მოსავლის ასაღებად, ვენახის დამქირავებლები სასტიკად უსწორდებოდნენ და კლავდნენ მათ (მათ. 21:34-36). ბოლოს თავისი ძე (იესო) გაუგზავნა და თქვა: "ჩემი ძისა მოერიდებათო" (მათ. 21:37). მაგრამ მათ მისი ძეც მოკლეს და თქვეს: "ეს მემკვიდრეა, მოდი, მოვკლათ იგი და დავისაკუთროთ მისი სამკვიდრებელი! და შეიპყრეს იგი, გაიყვანეს ვენახს იქით და მოკლეს" (მათ. 21:38,39).

კიდევ რისი გაკეთება შეეძლო? მამამ ისე შეგვიყვარა, რომ თავისი საყვარელი ძე გასწირა (იოან. 3:16). თუ დიადი ბრძოლა იმას ჰგავს, რაც ამ იგავშია აღწერილი, მაშინ ღმერთის ძალის გამოყენებით მისი დროზე ადრე დასრულება არ იქნებოდა შესაძლებელი, ის პირველ რიგში ღმერთის ხასიათის მკაფიო გამოვლინებას მოითხოვდა. საბოლოო ჯამში ეს ქრისტეს ღვაწლით დადასტურდა (რომ. 3:25, 26; 5:8). მეტი რა შეგვეძლო გვეთხოვა, გარდა იმისა, რომ ღმერთს (ქრისტეში) ჩვენი გულისთვის გაეწირა თავი სასიკვდილოდ, რომ გავემართლებინეთ, და ამ ყველაფერთან ერთად არ წასულიყო არავითარ კომპრომისზე თავის სამართლიანობასა და სრულყოფილ სიყვარულში?

ქრისტეს სიკვდილი ჯვარზე გვაჩვენებს, რომ ღმერთმა გააკეთა ყველაფერი რაც შესაძლებელი იყო იმისათვის, რომ შეერბილებინა და აღმოეფხვრა ბოროტება და ამასთან ერთად არ დაერღვია ჭეშმარიტი სიყვარულისთვის საჭირო პირობები. ღმერთს რომ სხვა, ამაზე უკეთესი გზა ჰქონოდა, განა მას არ აირჩევდა? მაშინ, როდესაც ადამიანები ძლიერ იტანჯებიან დიად ბრძოლაში, ყველაზე მეტად მაინც თვით ღმერთი იტანჯება. როდესაც ჯვარს ვუმზერთ, მართლაც ვხედავთ, რამხელა ტანჯვა და ტკივილი მოუტანა ცოდვამ ღმერთს. და მაინც თავისუფლება, რომელიც სიყვარულს ახლავს თან, იმდენად წმიდა იყო, რომ ქრისტე მზად იყო ეტანჯა ჩვენთვის. 

`წაიკითხეთ ეს. 53:4. ვისი "სნეულებანი" და "ტკივილნი" იტვირთა ქრისტემ ჯვარზე? რა უნდა გვთხრას ამან იმ ყველაფერზე, რაც ღმერთმა გააკეთა ჩვენთვის და იმაზე, თუ რად უღირდა მას გამოსყიდვა?`2025-01