---
title:  კიდევ რისი გაკეთება შემეძლო? 
date: 08/03/2025
---

### გამოსაკვლევად შემოთავაზებული ბიბლიური მუხლები:
ეს. 5:1-4; 53:4; მათ. 21:33-39; იოან. 18:37; რომ. 3:1-4; 3:23-26; 5:8. 

> <p>სამახსოვრო მუხლი:</p>
> "უთხრა მას პილატემ: “მაშ, მეფე ხარ?” მიუგო იესომ: “შენ თავად ამბობ, რომ მეფე ვარ. მე იმიტომ დავიბადე და იმიტომ მოვედი სოფელში, რომ ჭეშმარიტება დავამოწმო. ყველა, ვინც ჭეშმარიტებისგანაა, ისმენს ჩემს ხმას" (იოან. 18:37). 

რამდენიმე წლის წინ ჟურნალ "გზამკვლევში" (Gუიდე) დაიბეჭდა ძალიან ღრმა დედააზრის მქონე საბავშვო ისტორია. სიუჟეტის ცენტრში იყო ობოლი ბიჭუნა სახელად დენისი, რომელიც ერთ ოჯახს ჰყავდა ნაშვილები. დენისს სასტიკად ეჯავრებოდა თავისი ქვეყნის მეფე, რადგან როდესაც მისი მშობლები ავად გახდნენ მეფის მსახურებმა წაიყვანეს ის და მას შემდეგ დენისს აღარასდროს უნახავს ისინი. მან მხოლოდ მოგვიანებით გაიგო, რომ მეფემ ეს ცოცხლების "შავი სიკვდილის" (შავი ჭირის პანდემია) ყველა საშინელებისაგან დასაცავად გააკეთა. სიმართლემ მეფის შესახებ გაათავისუფლა დენისი სიძულვილისაგან, რომელსაც ის თითქმის მთელი ცხოვრების განმავლობაში ატარებდა საკუთარ თავში. მეფე ყოველთვის და ყველა შემთხვევაში თავისი ხალხისადმი სიყვარულით მოქმედებდა. 

დღეს ბევრი ადამიანი დაახლოებით იმავეს ფიქრობს ღმერთზე, რასაც დენისი ფიქრობდა მეფეზე. ბოროტება, რომლის მოწმენიც გახდნენ ან რომელიც თავად გადაიტანეს აიძულებს მათ, რომ შეიძულონ ან უარყონ ღმერთი. სად არის ღმერთი, როდესაც გარშემო ამდენი ტანჯვაა? თუ ღმერთი კეთილია, მაშინ რატომ არსებობს ამდენი ბოროტება? დიადი ბრძოლა ნათელს ჰფენს ამ მნიშვნელოვან საკითხს, მაგრამ ჩვენ ჯერ კიდევ ძალიან ბევრი კითხვა გვრჩება. მიუხედავად იმისა, რომ პასუხების პოვნის ჩვენი მცდელობები არადამაკმაყოფილებლად მთავრდება, ჩვენ შეგვიძლია მივაპყროთ მზერა ჯვარცმულ ქრისტეს და მასში დავინახოთ, რომ პასუხგაუცემელი კითხვების პირობებშიც შეგვიძლია ღმერთის ნდობა. 2025-01