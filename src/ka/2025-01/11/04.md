---
title:  შეყვარებულის სიმღერა 
date: 11/03/2025
---

დიადი ბრძოლის მიმდინარეობისას ღმერთი თავის სიყვარულსა და სამართლიანობას ყოვლად გასაოცარი ხერხებით ამჟღავნებს. და მაინც, ზოგმა შეიძლება იკითხოს, შეეძლო თუ არა ღმერთს გაეკეთებინა იმაზე მეტი, ვიდრე უკვე გააკეთა, რათა აერიდებინა ჩვენთვის და/ან გაენადგურებინა ბოროტება? ჩვენ უფრო ადრე განვიხილეთ დიადი ბრძოლის კონტექსტი, რომელიც მიუთითებს იმაზე, რომ ღმერთი ყოველთვის მოქმედებდა ადამიანის თავისუფალი ნების გათვალისწინებით, ნების თავისუფლება კი აუცილებელია ღმერთსა და კაცობრიობას შორის ურთიერთობაში სიყვარულის სრული გამოვლინებისთვის. მეტიც, როგორც ჩანს, ის ზნეობრივი შეზღუდვების, ან "სულიერი ბრძოლის წარმართვის წესების" ჩარჩოში მოქმედებდა მისი ხასიათის შესახებ დავის კონტექსტში, რომლის გადაჭრაც მხოლოდ მისი სიყვარულის გამოვლინებით შეიძლება. 

`წაიკითხეთ ღმერთისა და მისი ერის ურთიერთობის ხატოვანი აღწერა ეს. 5:1-4-ში. რა სასოწარკვეთილ კითხვას სვამს ღმერთი მე-4 მუხლში?`

ამ მუხლებში ესაია მღერის შეყვარებულის სიმღერას მის ვენახზე. ვენახის მეპატრონე ღმერთია, ვენახი კი - ღვთის ერი (იხ. მაგალითად, ეს. 1:8; იერ. 2:21). მაგრამ ეს მუხლები კიდევ უფრო ფართე გაგებითაც შეიძლება განიმარტოს, ღმერთის ამქვეყნიურ ღვაწლთან კავშირში. ამ მუხლების თანახმად, ვენახის მეპატრონე (ღმერთი) ყველაფერს აკეთებს, რაც კი შესაძლებელია იმისათვის, რომ მისმა ვენახმა გაიხაროს. ვენახს საუკეთესო ყურძენი უნდა მოესხა, მაგრამ მან მხოლოდ "ველური ნაყოფი" გამოიღო, რომელსაც სხვა თარგმანებში "უსარგებლო" ეწოდება. სინამდვილეში აქ მოყვანილი ებრაული ფრაზა შეიძლება ითაგრმნოს, როგორც "აყროლებული ნაყოფი". ღმერთის ვენახი დამპალ ყურძენს ისხამს. 

ეს. 5:3-ში ღმერთი იწვევს თავის ერს, რომ "განსაჯოს" ის და მისი ვენახი. შემდეგ კი ღმერთი სვამს კითხვას: "რა უნდა გამეკეთებინა მეტი ჩემი ვენახისათვის და არ გავუკეთე მას? რატომ ვესავდი, რომ ყურძენს მოისხამდა იგი, მაგრამ ველური ნაყოფი მოისხა?" (ეს. 5:4). მეტი რისი გაკეთება შეეძლო? გასაოცარია, რომ ის სხვებსაც კი იწვევს იმის განსასჯელად, რაც გააკეთა. 

`როდესაც უმზერთ ჯვარს, რომელზეც იესომ მსხვერპლად შესწირა თავი ყველა ჩვენი ცოდვისთვის, მაშინ რა მნიშვნელობას იძენს სიტყვები: "რა უნდა გამეკეთებინა მეტი ჩემი ვენახისათვის და არ გავუკეთე მას?"` 2025-01