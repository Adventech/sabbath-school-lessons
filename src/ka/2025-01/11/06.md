---
title:  ღმერთის სახელის გამართლება 
date: 13/03/2025
---

საბოლოო ჯამში ღმერთის სახელი ყველა თვალსაზრისით გამართლდება. მამის, ძისა და სულიწმიდის ქმედებებში, გამოსყიდვის გეგმაში ღმერთის სიმართლე და სიყვარული ძალიან მკაფიოდ ვლინდება და არ ტოვებს არავითარ ეჭვს (იხ. რომ. 3:25,26; 5:8).

`წაიკითხეთ რომ. 3:3,4. რა კითხვას სვამს პავლე მოციქული მე-3 მუხლში? როგორია ამაზე პასუხი?`

რომაელთა მე-3 და ესაიას მე-5 თავებში ჩვენ ვხედავთ, რომ ღმერთი (გარკვეული თვალსაზრისით) იწვევს საკუთარ ქმნილებას, რომ განსაჯოს მისი ხასიათი, მიუხედავად იმისა, რომ ამის არავითარი უფლებამოსილება არ გაგვაჩნია. ბოლოს და ბოლოს, როდესაც ყველა "წიგნი" გადაიშლება ჩვენ დავინახავთ იმის მტკიცებულებებს, რომ ღმერთი სრულად სამართლიანი და მართალია, ღმერთი გაიმართლებს თავს მთელი სამყაროს წინაშე.

`წაიკითხეთ გამოცხ. 15:3 და გამოცხ. 19:1-6. რა არის ამ მუხლებში ნათქვამი იმის შესახებ, რომ ღმერთის სახელი საბოლოოდ გამართლდება?`

ღმერთი მთელ წმიდა წერილში ზრუნავს საკუთარი სახელის დიდებაზე. რატომ? შეუძლებელია განიცადოთ ღრმა სიყვარული იმ ადამიანის მიმართ, რომლის ხასიათსაც ვერ იტანთ ან რომელსაც არ ენდობით. ვინმეს რომ თქვენი მეუღლის ან მომავალი მეუღლისთვის თქვენი ხასიათის შესახებ რაიმე საზარელი ტყუილი ეთქვა, თქვენ ყველაფერს გააკეთებდით ნებისმიერი ბრალდების უარსაყოფად, რადგან, თუ მათ ირწმუნებდნენ, ეს დაანგრევდა თქვენს ურთიერთობებს.

საბოლოო ჯამში, ღმერთი მართლდება ჯვარსა და მთელ გამოსყიდვის გეგმაში. ქრისტეს მოსვლის წინმსწრებ სამსჯავროზე ღმერთი გამართლდება მთელი სამყაროს წინაშე, რომელიც თვალს ადევნებს მას. 

შემდეგ ღმერთი გამართლდება სამსჯავროზე, რომელშიც გამოსყიდულები "განიკითხავენ ანგელოზებს" (1კორ. 6:2,3), იმდენად, რამდენადაც მათ მიეცემათ შესაძლებლობა გაეცნონ ჩანაწერებს და საკუთარი თვალით იხილონ, თუ რატომ მოქმედებდა ღმერთი სწორედ ისე, როგორც მოქმედებდა და ისინი დარწმუნდებიან, რომ ღმერთის ყველა სამსჯავრო ყოველთვის სრულიად სამართლიანი და სიყვარულით ნაკარნახევია. რომელ ჩვენგანს არ აქვს კითხვები, რომელბზეც ძალიან გვინდა პასუხების მიღება? იქამდე, სანამ ყველაფერი დასრულდება, ჩვენ მივიღებთ პასუხს ყველა ჩვენს კითხვაზე (იხ. 1კორ. 4:5).

საბოლოოდ ყველა მუხლს მოიდრეკს და ყველა ენა აღიარებს, რომ იესო უფალია (ფილიპ. 2:10,11). ეს ყოველივე ღმერთის ხასიათის გამართლების ნაწილია. 2025-01