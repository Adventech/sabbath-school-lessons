---
title:  ყოვლისმპყრობელი 
date: 17/02/2025
---




მთელი წმიდა წერილი გვაჩვენებს ღმერთის საკვირველ ძალას. ბიბლია უამრავ ისტორიას შეიცავს იმის შესახებ, თუ როგორ ამჟღავნებს ღმერთი თავის ძალას და ახდენს სასწაულებს. და მაინც, ამ ყველაფრის მიუხედავად ხდება ბევრი ისეთი რამ, რაც ღმერთს არ სურს. 

`წაიკითხეთ გამოცხ. 11:17; იერ. 32:17-20 და ლუკ. 1:37. მონიშნეთ სიტყვები, რომლებიც მეტყველებს ღმერთის უსაზღვრო ძალაზე.`

ეს და სხვა მუხლები გვასწავლის, რომ ღმერთი ყოვლისშემძლეა და საკუთარი ძალით უპყრია მთელი სამყარო. მართლაც, გამოცხადებაში ღმერთი არაერთხელ არის მოხსენიებული, როგორც: "უფალი, ღმერთი ყოვლისმპყრობელი" (მაგალითად, გამოცხ. 11:17; შეადარეთ 2კორ. 6:18; გამოცხ. 1:8; 16:14; 19:15; 21:22). ბერძნული სიტყვა, რომელიც ნათარგმნია, როგორც "ყოვლისმპყრობელი" (პანტოკრატორ), სიტყვასიტყვით ნიშნავს "ყოვლისშემძლეს". ის ფაქტი, რომ ღმერთი ყოვლისშემძლეა არა მხოლოდ სიტყვებით დასტურდება, არამედ ვლინდება არაერთ საოცარ შემთხვევაში, სადაც ღმერთი იყენებს საკუთარ ძალას თავისი ერის დასახსნელად ან სასწაულებრივად ერევა სამყაროში მიმდინარე მოვლენებში. 

მაგრამ მტკიცება, რომ ღმერთი "ყოვლისშემძლეა" არ ნიშნავს იმას, რომ ღმერთს შეუძლია აკეთოს ყველაფერი, რაც მოესურვება. წმიდა წერილი გვასწავლის, რომ არსებობს რაღაცები, რასაც ღმერთი ვერ გააკეთებს; მაგალითად, 2ტიმ. 2:13-ში ნათქვამია, რომ ღმერთი "საკუთარ თავს ვერ უარყოფს". 

შესაბამისად, ბევრი ქრისტიანი იზიარებს იმ მოსაზრებას, რომ ღმერთი ყოვლისშემძლეა. ეს ნიშნავს, რომ ღმერთს გააჩნია ძალაუფლება გააკეთოს ყველაფერი, რაც არ შეიცავს წინააღმდეგობებს, ანუ ყველაფერი ლოგიკურად შესაძლებელი, რაც თანხმობაშია ღმერთის ბუნებასთან. ის, რომ ურთიერთგამომრიცხავი რაღაცები ღმერთისთვის შეუძლებელია, დასტურდება ქრისტეს ლოცვით გეთსიმანიაში. მაშინ, როდესაც ქრისტე ამტკიცებდა, რომ "ღვთისაგან ყოველივე შესაძლებელია" (მათ. 19:26), იგი ასევე ევედრებოდა მამას ჯვარცმის წინ: " მამაო ჩემო, თუ შესაძლოა, ამარიდე ეს სასმისი; მაგრამ არა როგორც მე მსურს, არამედ როგორც შენ" (მათ. 26:39). 

მამას, რა თქმა უნდა, ჰქონდა იმის ძალაუფლება, რომ აერიდებინა ქრისტესთვის ჯვარზე ტანჯვა, მაგრამ ცოდვილთა გამოსყიდვასთან ერთად ამის გაკეთება შეუძლებელი იყო. ან ერთი უნდა მომხდარიყო, ან მეორე, მაგრამ არა ორივე ერთად. 

`წმიდა წერილი გვასწავლის, რომ ღმერთს სურს გადაარჩინოს თითოეული ადამიანი (მაგალითად, 1ტიმ. 2:4-6; ტიტ. 2:11; 2 პეტრ. 3:9; ეზეკ. 33:11), მაგრამ ყველა როდი გადარჩება. რას გვეუბნება ეს ფაქტი თავისუფალი ნების რეალურობის შესახებ ღმერთის ძლიერების ფარგლებში თავისუფალი ნებით დაჯილდოვებულ არსებებთან მიმართებით?` 

