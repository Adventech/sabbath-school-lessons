---
title:  ქრისტემ გაიმარჯვა წუთისოფელზე 
date: 20/02/2025
---




ყველაფერი რომ ღმერთის იდეალური ნების მიხედვით ხდებოდეს, არასდროს არ გაჩნდებოდა ბოროტება და მუდამ იმეფებდა სრულყოფილი ნეტარება სიყვარულსა და ჰარმონიაში. საბოლოოდ სამყარო სწორედ ღმერთის ამ იდეალურ ნებასთან შესაბამისობაში აღდგება. მანამდე კი ღმერთი თავის ნებას ქმნილებების თავისუფალი ნების გათვალისწინებით აღასრულებს. 

წარმოიდგინეთ კულინარიული კონკურსი, სადაც ყველა მონაწილეს მოეთხოვება ინგრედიენტების კონკრეტული ნაკრების გამოყენება, მაგრამ ამავე დროს, მათ შეუძლიათ, რომ საკუთარი სურვილით დაამატონ ამ ნაკრებს ნებისმიერი სხვა ინგრედიენტი იმისათვის, რომ გამოაცხონ მათთვის სასურველი სახეობის ტორტი. საბოლოო ჯამში, როგორიც არ უნდა გამოვიდეს კონკურსანტის ტორტი, ის ნაწილობრივ მაინც შეფასდება იმ ინგრედიენტებით, რომლებიც მან აირჩია ან არ აირჩია. 

ანალოგიურად (ასეთი შეზღუდული კუთხით), რადგანაც ღმერთმა აიღო ვალდებულება, რომ პატივი სცეს ქმნილების თავისუფლებას, რომელიც აუცილებელია სიყვარულის არსებობისთვის, მსოფლიო ისტორიის შემადგენელი ბევრი "ინგრედიენტი" არ ყოფილა ღმერთის არჩევანი და სინამდვილეში იმის საწინააღმდეგოცაა, რაც ღმერთს სურს. 

ამ გადმოსახედიდან ღმერთის წინასწარი განზრახვა სწორხაზოვანი არ არის, რაც იქნებოდა მაშინ, თუ ის ცალმხრივად განსაზღვრავდა ყველა მიმდინარე მოვლენას. პირიქით, აქ საჭიროა (როგორც მინიმუმ) ორმხრივი ხედვა ღმერთის განგებისა. ზოგიერთი მოვლენა სამყაროში ღმერთის ნებით ხდება, მაგრამ ზოგი შექმნილი არსებების თავისუფალი გადაწყვეტილებების შედეგია (როგორც ნებისმიერი ბოროტება). ამის გამო ზოგჯერ ხდება ის, რაც ღმერთს არ სურს. 

`წაიკითხეთ იოან. 16:33. რა იმედს გვთავაზობს ქრისტე მწუხარების დროსაც კი?`

`რა გეხმარებათ ამქვეყნიური სირთულეების, განსაცდელისა და უსამართლობის გადალახვაში?` 

ადამიანის რწმენა შეიძლება დასუსტდეს, განსაკუთრებით ტანჯვისა და განსაცდელის დროს, რადგან შეცდომით შეიძლება იფიქროს, რომ ღმერთი აუცილებლად უნდა ათავისუფლებდეს მას ტანჯვისა და განსაცდელისგან ამ ცხოვრებაში. მაგრამ იესო სულ სხვა რამეს ამბობს და აფრთხილებს თავის მიმდევრებს, რომ ამქვეყნად მათ თავს დაატყდებათ განსაცდელი და მწუხარება, მაგრამ იმედი არსებობს, რადგან ქრისტემ გაიმარჯვა წუთისოფელზე (იოან. 16:33). 

ამ ცხოვრებაში ტანჯვისა და განსაცდელის არსებობის ფაქტი არ ნიშნავს იმას, რომ ღმერთს სწორედ ეს სურს ჩვენთვის. ყველაფერს, რაც ხდება, ჩვენ დიადი ბრძოლის კონტექსტში უნდა აღვიქვამდეთ. მაგრამ შეგვიძლია დარწმუნებული ვიყოთ - მიუხედავად იმისა, რომ ბოროტება თავისთავად არ წარმოადგენს "ინგრედიენტს" "სიკეთის" დასამზადებლად, ღმერთს მაინც შეუძლია, რომ სასიკეთოდ გარდაქმნას ნებისმიერი უსიამოვნო ვითარება. და თუ ვენდობით ღმერთს, მას შეუძლია, რომ ჩვენი ტანჯვაც კი გამოიყენოს იმისთვის, რომ უფრო მეტად დაგვიახლოვოს  და გვიბიძგოს, რომ გავხდეთ მეტად თანამგრძნობი და მოყვასზე მზრუნველი. 

