---
title:  გიყვარდეს ღმერთი 
date: 18/02/2025
---

ღმერთის ყოვლისშემძლეობა არ ნიშნავს იმას, რომ მას შეუძლია გააკეთოს რაიმე, რაც ლოგიკურად შეუძლებელია. შესაბამისად, ღმერთი საკუთარი ნებით ვერ აიძულებს ვერავის რომ თავისუფლად შეიყვაროს ის. თუ რაიმეს თავისუფლად კეთება ნიშნავს, რომ ამას ძალდატანების გარეშე აკეთებ, მაშინ ღმერთი ვერავის აიძულებს მის შეყვარებას, რადგან იქ, სადაც ძალდატანებაა, არ არის სიყვარული. 

`წაიკითხეთ მათ. 22:37 და რჯლ. 6:4,5. რომელ ძირეულ პრინციპს ეფუძნება ადამიანის თავისუფლება?`

`როგორ ფიქრობთ, შეიძლება თუ არა ძალის გამოყენებით ვაიძულოთ ვინმეს, რომ შეიყვაროს? იყენებს თუ არა ღმერთი თავის ძალას იმისთვის, რომ აიძულოს ადამიანს მისი შეყვარება? `

უდიდესი მცნება, გვიყვარდეს ღმერთი, მოწმობს - ღმერთს მართლაც სურს, რომ ის ყველას უყვარდეს. მაგრამ ღმერთი ყველას არ უყვარს. და რატომ არ აიძულებს ის ყველას, რომ შეიყვარონ იგი? ისევ და ისევ - რადგან სიყვარულს რომ სიყვარული ერქვას, ის აუცილებლად ნებაყოფლობითი უნდა იყოს. 

რიცხვ. 23:19-ის თანახმად: "ღმერთი კაცი როდია, რომ იცრუოს". ღმერთი არასოდეს ცრუობს (ტიტ. 1:2); ღმერთი ყოველთვის ასრულებს თავის სიტყვას და არასდროს არ არღვევს თავის აღთქმებს (ებრ. 6:17,18). შესაბამისად, თუ ღმერთი რამეს გვპირდება ან იღებს საკუთარ თავზე პასუხისმგებლობას, მისი მომდევნო ქმედებები ზნეობრივად ამ დაპირებასთანაა დაკავშირებული. 

ეს ნიშნავს, რომ რადგან ღმერთი თავის ქმნილებებს მისი ნებისაგან განსხვავებული არჩევანის გაკეთების თავისუფლებას ანიჭებს, ესე იგი ადამიანის არჩევანი არ არის ღმერთზე დამოკიდებული. რაკი ღმერთმა საკუთარ თავზე აიღო შექმნილი არსებებისთვის თავისუფალი ნების მინიჭების ვალდებულება, ადამიანებს შეუძლიათ, რომ ხორცი შეასხან საკუთარ თავისუფლებას ისეთი გზებით, რომლებიც ეწინააღმდეგება ღმერთის იდეალურ სურვილებს. სამწუხაროდ, ბევრი ადამიანი საკუთარ თავისუფლებას სწორედ ასე იყენებს, და შესაბამისად, ხდება ბევრი რამ, რაც ღმერთს სულაც არ სურს, მაგრამ უხეშად რომ ვთქვათ, მასზე არ არის დამოკიდებული. 

`რა გაგიკეთებიათ ისეთი, რასაც იცოდით, რომ ღმერთი არ ამართლებდა? რას გვასწავლის ეს რეალობის შესახებ - და თავისუფალი ნების შესაძლო სავალალო შედეგების შესახებ?` 2025-01