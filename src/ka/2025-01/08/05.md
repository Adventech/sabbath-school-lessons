---
title:  ღმერთის "იდეალური" და "დასაშვები" ნება 
date: 19/02/2025
---

`წაიკითხეთ ეფეს. 1:11. საუბრობს თუ არა ეს მუხლი უპირობო განგებაზე (ანუ, რომ ღმერთმა თავად განუსაზღვრა ზოგიერთ ადამიანს ხსნა, ზოგს კი სიკვდილი)? დაასაბუთეთ თქვენი პასუხი.`

ბერძნული სიტყვა, რომელიც აქ ნათარგმნია, როგორც "განსაზღვრული" (პროოროდზო - წინასწარ განსაზღვრა, წინასწარ განწესება), თავისთავად არ გვასწავლის იმას, რომ ღმერთი გამიზნულად განსაზღვრავს ისტორიას. ეს ბერძნული სიტყვა, სავარაუდოდ, უბრალოდ ნიშნავს "წინასწარ გადაწყვეტას". 

ცხადია, შესაძლებელია, რომ წინასწარ ცალმხრივად გადაწყვიტო რამე, მაგრამ წინასწარი გადაწყვეტილების მიღება სხვა პირთა თავისუფალი გადაწყვეტილებების გათვალისწინებითაც შეიძლება. წმიდა წერილი გვასწავლის, რომ ღმერთი სწორედ ასე იქცევა. 

აქ და სხვა ადგილებში (მაგალითად, რომ. 8:29,30) სიტყვა "განსაზღვრული" ეკუთვნის იმ აზრს, რომ ღმერთი განაგებს მომავალს ისე, რომ ითვალისწინებს ყველაფერს, რაც წინასწარ იცის ქმნილებების მიერ გაკეთებული ყველა თავისუფალი არჩევნის შესახებ. ამრიგად, ღმერთს შეუძლია მიმართოს ისტორია მისთვის სასურველი და ყველასთვის სასიკეთო მიზნებისკენ, და ამ დროს შეინარჩუნოს კიდეც ქმნილებების თავისუფლება, რომელიც აუცილებელია სიყვარულზე დაფუძნებული, ნამდვილი ურთიერთობებისთვის. 

ეფეს. 1:11-ში ნათქვამია, რომ ღმერთი "ყოველივეს იქმს თავისი ნებით". ნიშნავს თუ არა ეს იმას, რომ ღმერთი წინასწარ განსაზღვრავს ყველაფრის ისე წარმართვას,  როგორც მას მოესურვება? თუ ეფეს. 1:9-11 ბიბლიის სხვა მუხლებისგანა მოწყვეტით წავიკითხავთ, შეიძლება შეგვექმნას შთაბეჭდილება, რომ ეს მუხლები ამ მოსაზრებას ადასტურებს. თუმცა ასეთი განმარტება წინააღმდეგობაში მოვიდოდა ბევრ სხვა მუხლთან, რომელიც აქამდე განვიხილეთ და რომლებიც აჩვენებს, რომ ადამიანები ზოგჯერ უარყოფენ "ღმერთის ნებას" (ლუკ. 7:30; შეადარეთ ლუკ. 13:34; ფსალმ. 80:12-15). თუ ბიბლია არ ეწინააღმდეგება საკუთარ თავს, მაშინ როგორ უნდა გავიგოთ ეს ნაწყვეტები ისე, რომ ისინი ერთმანეთთან თანხმობაში იყოს? 

ეს ნაწყვეტი აზრს იძენს იმ შემთხვევაში, თუ ვაღიარებთ სხვაობას ღმერთის ეგრედ წოდებულ "იდეალურ" და "დასაშვებ" ნებას შორის. ღმერთის "იდეალური" ნება - ეს არის ის, რასაც ისურვებდა ღმერთი სინამდვილეში და რაც მოხდებოდა ყველას რომ ყოველთვის იგივე ეკეთებინა, რაც ღმერთს სურს. მაგრამ ღმერთის "დასაშვები ნება" - ეს ის ნებაა, რომელმაც უკვე გაითვალისწინა ყველაფერი დანარჩენი, მათ შორის, ქმნილებების თავისუფალი არჩევანი, რომელიც ხშირ შემთხვევაში სცილდება ღმერთის პრიორიტეტებს. ამიტომ ეფეს. 1:11-ში საუბარია ღმერთის "დამშვებ ნებაზე". 

`ღმერთის მიერ მომავლის წინასწარ განჭვრეტა იმდენად ყოვლისმომცველია, რომ მოვლენათა განვითარების ყველა შესაძლო ვარიანტის ცოდნის პირობებშიც კი, მათ შორის, დასაშვები ცუდი სცენარის გათვალისწინებით, მას მაინც შეუძლია ყველაფრის "სასიკეთოდ" შემობრუნება (რომ. 8:28). რა ნუგეში შეგიძლიათ მოიპოვოთ ამ ჭეშმარიტებიდან?` 2025-01