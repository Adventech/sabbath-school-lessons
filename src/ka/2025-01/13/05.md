---
title:  სიყვარული რჯულის აღსრულებაა 
date: 26/03/2025
---




სიყვარულისა და რჯულის ურთიერთკავშირი გადაჭარბებული ვერ იქნება. წმიდა წერილში ხომ სიყვარული - რჯულის დაცვას გულისხმობს.

რომ. 13:8-10-ში პავლე გვასწავლის, რომ "სხვისი მოყვარული ასრულებს რჯულს". ათი მცნებიდან ექვსის ჩამოთვლის შემდეგ პავლე აცხადებს: "და სხვა რამ მცნებაც შედის ამ სიტყვაში: “გიყვარდეს მოყვასი შენი, ვითარცა თავი შენი" (რომ. 13:9). მართლაც, პავლე ცალსახად გვასწავლის: "სიყვარული რჯულის აღსრულებაა" (რომ. 13:10). და ისევ, გალ. 5:14-ში პავლე განმარტავს: "ვინაიდან მთელ რჯულს ეს ერთი მცნება მოიცავს: “გიყვარდეს მოყვასი შენი, ვითარცა თავი შენი". მაგრამ რა სიყვარულია ეს, რომელიც რჯულს აღასრულებს? როგორია ის?

`წაიკითხეთ იოან. 14:15. იესოს სიტყვების თანახმად, რაში გამოიხატება ჩვენი სიყვარული ღმერთისადმი?`

`წაიკითხეთ ეს. 58:13,14. როგორ აჩვენებს ეს მუხლები კავშირს რჯულს (განსაკუთრებით შაბათის შესახებ მცნებას) და ღმერთის ზრუნვას შორის სამართლიანობასა და ხსნაზე?`

იესო "განკითხვას, წყალობას და სარწმუნეობას" უწოდებს "უფრო მთავარს" რჯულში. ერთ-ერთ მცნებასთან, კერძოდ კი შაბათის შესახებ მცნებასთან დაკავშირებით ჩვენ წმიდა წერილში შეგვიძლია დავინახოთ, რომ შაბათი განუყოფლადაა დაკავშირებული გათავისუფლებასა და სამართლიანობასთან.

რჯლ. მე-5 თავში მცნება შაბათის შესახებ ეფუძნება ღმერთის მიერ ისრაელის მონობიდან გათავისუფლებას. ანუ შაბათი მხოლოდ ქმნილების კი არა, არამედ მონობისა და ჩაგვრისაგან დახსნის ძეგლიცაა. შაბათ დღეს საკუთარი სურვილების შესრულებაზე უარის თქმით იმისათვის, რომ ამ დღეს ვუწოდოთ შვება და უფალში სიხარულის დღე (ეს. 58:13,14), ჩვენ ხაზს ვუსვამთ კეთილ საქმეებსა და სამართლიანობას სხვებთან მიმართებით. ეს იმას ნიშნავს, რომ ჩვენ სიკეთე უნდა ვქმნათ, დავაპუროთ მშიერნი და შევიფაროთ უსახლკარონი (იხ. ეს. 58:3-10).

ყველა ამ სწავლების გათვალისწინებით, მათ, ვისაც სიყვარულის გამოხატვით სურს რჯულის აღსრულება, უნდა იდარდონ არა მხოლოდ ქმედების, არამედ უმოქმედობის ცოდვებზეც.  სიყვარული, როგორც რჯულის აღსრულება გულისხმობს არა მხოლოდ რჯულის დაცვას ცოდვის ჩადენისაგან თავის შეკავების თვალსაზრისით, არამედ ქმედით ნაბიჯებსაც სიკეთის კეთების, სიყვარულის საქმეთა შესრულების სახით, რომლებიც სამართლიანობასა და წყალობას ემსახურება. ღმერთის ერთგულად ყოფნა მეტია, ვიდრე უბრალოდ რჯულის ზედმიწევნით დაცვა. 

