---
title:  სიყვარულის რჯული 
date: 23/03/2025
---

ღმერთის რჯული განყენებული მტკიცებებისაგან არ შედგება, ის ურთიერთობებს აღწერს. ამის ნათლად დანახავა ათ მცნებაში შეგვიძლია. ათი მცნების ძირითადი პრინციპები ჯერ კიდევ ედემის ბაღში არსებობდა - ეს იყო სიყვარულის საფუძვლები, რომლებსაც უნდა დაემყარებინა ურთიერთობები როგორც ღმერთსა და ადამიანს, ისე თვითონ ადამიანებს შორს. 

ათი მცნების ფიქალებზე ამოტვიფრვა და მათი ისრაელისათვის გადაცემა აღთქმის ურთიერთობების კონტექსტში მოხდა (იხ. გამ. 20). მცნებები მას შემდეგ დაიწერა, რაც ისრაელი ეგვიპტიდან გამოვიდა და ისინი ღმერთის სიყვარულსა და აღთქმებს ეფუძნებოდა (იხ. გამ. 6:7,8 და ლევ. 26:12). ათი მცნების ორ ნაწილად დაყოფა გვაჩვენებს, რომ ისინი მიმართულია ადამიანის ურთიერთობების განვითარებაზე როგორც ღმერთთან, ისე ადამიანებთან.

`წაიკითხეთ გამ. 20:1-17. როგორ უკავშირდება ათი მცნება იმ ორ მცნებას, რომელსაც იესომ უდიდესი უწოდა (მათ. 22:36-40)?`

გამარტივებულად რომ შევხედოთ, პირველი ოთხი მცნება ეხება ადამიანის დამოკიდებულებას ღმერთისადმი, ხოლო მომდევნო ექვსი - ადამიანებისადმი. ჩვენი ურთიერთობა როგორც ღმერთთან, ისე ადამიანებთან ღმერთის რჯულის პრინციპებით უნდა იყოს განსაზღვრული.

რჯულის ორი ნაწილი პირდაპირ შეესაბამება იმას, რასაც იესომ უდიდესი მცნებები უწოდა: "შეიყვარე უფალი, ღმერთი შენი მთელი შენი გულით" (მათ. 22:37; შეადარეთ რჯლ. 6:5-ს) და "შეიყვარე მოყვასი შენი, როგორც თავი შენი" (მათ. 22:39; შეადარეთ ლევ. 19:18-ს). 

პირველი ოთხი მცნება გვასწავლის, თუ როგორ შევიყვაროთ ღმერთი მთელი ჩვენი არსებით, ხოლო მომდევნო ექვსი - თუ როგორ შევიყვაროთ ერთმანეთი და საკუთარი თავი. იესო ნათლად განმარტავს, რომ სიყვარულის ეს ორი უდიდესი მცნება განუყოფლად არის დაკავშირებული რჯულთან. "ამ ორ მცნებაზე ჰკიდია მთელი რჯული და წინასწარმეტყველნი" (მათ. 22:40).

`ამრიგად, მთელი რჯული ეფუძნება ღმერთის სიყვარულს. ღმერთის სიყვარული და რჯული განუყოფელია. ჩვენ ხშირად გვესმის, როგორ ამბობენ, რომ არ გვჭირდება რჯულის დაცვა, უბრალოდ უნდა გვიყვარდეს ღმერთი და ადამიანები, რატომ არის მცდარი ეს თვალსაზრისი?`2025-01