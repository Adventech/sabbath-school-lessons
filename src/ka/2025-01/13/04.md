---
title:  რჯული და მადლი 
date: 25/03/2025
---




როგორც ვიხილეთ, რჯული და მადლი ერთმანეთს არ ეწინააღმდეგება. ამის ნაცვლად ისინი სხვადასხვა ამოცანას ემსახურება და თანხმობაში არის ღმერთის სიყვარულსა და სამართლიანობასთან. რჯულისა და მადლის მკვეთრი დაპირისპირება დააბნევდა ისრაელიანებს, რომლებიც თვლიდნენ, რომ ღმერთის მიერ მათთვის რჯულის გადაცემა მისი მადლის გამოხატულება იყო. მაშინ, როდესაც გარშემომყოფი ერების "ღმერთები" მერყევნი და სრულიად არაპროგნოზირებადნი იყვნენ და არ აძლევდნენ ადამიანებს საშუალებას, რომ გაეგოთ, თუ რა უნდათ ან რა მოსწონთ ამ "ღმერთებს", ბიბლიის ღმერთი ძალიან მკაფიოდ განუმარტავს საკუთარ ხალხს თავის ნებას. მისი ნება კი მხოლოდ ის არის, რაც მისი ხალხის უმაღლეს კეთილდღეობას ემსახურება, როგორც ცალკეული ინდივიდების, ისე საზოგადოებისთვის მთლიანობაში. 

თუმცა რჯულს არ შეუძლია ჩვენი გადარჩენა ცოდვისგან ან ჩვენი გულის შეცვლა. ჩვენი თანდაყოლილი ცოდვილობის გათვალისწინებით, ჩვენ გულის სულიერი გადანერგვა გვჭირდება. 

`წაიკითხეთ იერ. 31:31-41. რას გვეუბნება ეს მუხლები ღმერთის დაპირებების შესახებ ჩვენთვის ახალი გულის მოცემასთან დაკავშირებით? განმარტეთ, როგორ ხდება ღვთის რჯულის ჩაწერა ადამიანის გულში.`

ათი მცნება თვით ღმერთმა ამოტვიფრა ქვის ფიქალებზე (გამ. 31:18), მაგრამ რჯული ასევე ღმერთის ხალხის გულებში უნდა ყოფილიყო ჩაწერილი (ფსალმ. 36:30,31). საუკეთესო შემთხვევაში ღმერთის სიყვარულის რჯულს გარეგნული ხასიათი კი არ უნდა ჰქონდეს ჩვენთან მიმართებით, არამედ შინაგანი, ის ჩვენს ხასიათზე უნდა აღიბეჭდებოდეს. მხოლოდ ღმერთს შეუძლია, რომ ჩაუბეჭდოს თავისი რჯული ადამიანებს გულებში, და ის გვპირდება, რომ გააკეთებს ამას თავისი აღთქმის ერისთვის (ებრ. 8:10).

ჩვენ ვერ გადავრჩებით რჯულის დაცვით. პირიქით, ჩვენ მადლით ვართ დახსნილნი რწმენის მეშვეობით, და ეს ჩვენგან კი არაა, ღმერთის ნიჭია (ეფეს. 2:8). ჩვენ იმისთვის არ ვიცავთ რჯულს, რომ გადავრჩეთ; ჩვენ მას ვიცავთ იმიტომ, რომ უკვე გადავრჩით. იმისთვის არ ვიცავთ რჯულს, რომ შეგვიყვარონ, არამედ იმის გამო, რომ უკვე ვუყვარვართ და გვსურს, რომ ჩვენც შევიყვაროთ ღმერთი და ადამიანები (იოან. 14:15).

ამავდროულად, რჯული აშკარას ხდის ჩვენს ცოდვებს (იაკ. 1:22-25; რომ. 3:20; 7:7) და ამით გვაჩვენებს მხსნელის საჭიროებას (გალ. 3:22-24), გვიძღვება ცხოვრების უკეთესი გზებისკენ და გვიხსნის სიყვარულზე დაფუძნებულ ღმერთის ხასიათს. 

`რაზე ამყარებთ იმედებს სამსჯავროს დღისთვის? რჯულის გულმოდგინედ და ერთგულად დაცვაზე თუ ქრისტეს სიმართლეზე, რომელიც გვიცავს? რას გვეუბნება თქვენი პასუხი ღმერთის რჯულის მნიშვნელობაზე, რისი გაკეთება შეუძლია ან არ შეუძლია მას?`

