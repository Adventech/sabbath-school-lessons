---
title:  ღმერთი გვიანია რისხვაში 
date: 27/01/2025
---

ღმერთი მრისხანებს ბოროტებაზე, იმიტომ, რომ ღმერთი სიყვარულია. ის იმდენად თანამგრძნობი და მოწყალეა, რომ ერთ-ერთმა ბიბლიურმა წინასწარმეტყველმა უსაყვედურა კიდეც ზედმეტი გულმოწყალება!

გაიხსენეთ იონას ისტორია. იმსჯელეთ იონას დამოკიდებულების შესახებ ღმერთის შემწყნარებლობაზე ნინეველთა მიმართ იონ. 4:1-4-ში. რა არ ესმოდა ბოლომდე სწორად იონას ღმერთის ხასიათში?

იონას დამოკიდებულება ღმერთის წყალობისადმი მის ორ მხარეზე მეტყველებს. პირველ რიგში, ის მოწმობს თავად იონას სისასტიკეზე. მას იმდენად ეჯავრებოდნენ ასირიელები იმის გამო, რაც ისრაელს გაუკეთეს, რომ არ სურდა ღმერთს შეეწყალებინა ისინი. 

რამხელა გაკვეთილია ჩვენთვის! სიფრთხილე გვმართებს, რომ არ დავუშვათ ასეთივე დამოკიდებულება სხვა ადამიანების მიმართ, მაშინაც კი, თუ გვაწყენინებენ. ისინი, ვინც ღვთის მადლს მოიპოვებს, უნდა აცნობიერებდნენ, როგორი დაუმსახურებელია ეს მადლი და მზად უნდა იყვნენ სხვების მიმართ გულმოწყალებისთვის. 

მეორეც, იონას დამოკიდებულება ხაზს უსვამს იმას, თუ როგორი განუყოფელი ნაწილია თანაგრძნობა და წყალობა ღმერთის ხასიათისა. იონა კარგად იცნობდა ღმერთის გულმოწყალებას და სწორედ იმიტომ, რომ ღმერთი არის "მონანიე და ლმობიერი", "რისხვაგვიანი და მრავალმოწყალე", (იონ. 4:2), იონა მიხვდა, რომ უფალი არ აღასრულებს სასჯელს ნინევეზე. ღმერთი სამართლიანად და გულმოწყალედ ექცევა ყველა ერს. 

ებრაული ფრაზა, რომელიც ნათარგმნია, როგორც "რისხვაგვიანი", ან "სულგრძელი", სიტყვასიტყვით შეიძლება ითარგმნოს, როგორც "გრძელცხვირიანი". ებრაულ იდიომში რისხვა მეტაფორულად ასოცირდებოდა ცხვირთან, ხოლო ცხვირის სიგრძე მეტაფორულად აჩვენებდა, თუ რა დრო სჭირდებოდა ადამიანს განრისხებისთვის. 

ამრიგად, ღმერთის "გრძელცხვირიანად" მოხსენიება მიანიშნებს იმაზე, რომ ის რისხვაში გვიანი და სულგრძელია. მაშინ, როდესაც ადამიანებს არ სჭირდებათ დიდი დრო განსარისხებლად, ღმერთი უკიდურესად სულგრძელი და შემწყნარებელია და უხვად გვანიჭებს თავის მადლს, მაგრამ ამასთან ერთად არ ამართლებს ცოდვას და არ ხუჭავს თვალს უსამართლობაზე. ამის ნაცვლად ღმერთი ჯვრის მეშვეობით საკუთარ თავზე იღებს ცოდვებისა და ბოროტების გამოსყიდვას, რათა იყოს მართალი და მის მორწმუნეთა გამმართლებელი (რომ. 3:25,26). 

`გქონიათ თუ არა შემთხვევა როცა უარი გითქვამთ წყალობის გამოხატვაზე ადამიანის მიმართ, რომელმაც გაწყენინათ? როგორ შეგიძლიათ მუდმივად გახსოვდეთ ის, რაც ღმერთმა გააკეთა თქვენთვის, რომ გახდეთ მეტად მწყალობელი სხვების მიმართ ღმერთის გულუხვ მადლზე საპასუხოდ? როგორ მოვიქცეთ გულმოწყალედ და ამავდროულად არ გავამართლოთ ცოდვა და არ დავუშვათ ძალადობა და შევიწროება?` 2025-01