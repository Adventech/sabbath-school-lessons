---
title:  სამართლიანი გულისწყრომა 
date: 28/01/2025
---




მართალია რისხვის მრავალი მიუღებელი ფორმა არსებობს, მაგრამ ბიბლია ასევე გვასწავლის, რომ არსებობს "მართებული გულისწყრომაც". 

წარმოიდგინეთ დედა, რომელიც აკვირდება, როგორ თამაშობს მისი სამი წლის ქალიშვილი საბავშვო მოედანზე და ხედავს, რომ მის პატარას უცხო მამაკაცი ავიწროვებს. განა არ უნდა განრისხდეს იგი? რა თქმა უნდა. რისხვა - სიყვარულის სათანადო პასუხია შესაბამის ვითარებაში. ეს მაგალითი გვეხმარება ღვთის რისხვის გააზრებაში. 

`წაიკითხეთ მათ. 21:12,13. რა გახდა იესოს ასეთი დამოკიდებულების მიზეზი? შეგვიძლია თუ არა ჩვენც იგივენაირად მოქცევა?`

ამ შემთხვევაში იესო იჩენს "საღვთო შურს" სამართლიანი რისხვით მათ წინააღმდეგ, ვინც ღვთის ტაძარს უბრალო ადგილად აღიქვამდა და მას "ავაზაკთა ბუნაგად" აქცევდა, ქვრივების, ობლებისა და ღატაკების შესავიწროვებლად (მათ. 21:13; შეადარეთ იოან. 2:16). ტაძარი და ღვთისმსახურება, რომლებიც ღვთის წყალობისა და ცოდვილთა განწმედის ამსახველი უნდა ყოფილიყო, ამის ნაცვლად სიცრუისა და სუსტების ჩაგვრისთვის გამოიყენებოდნენ. განა იესო არ უნდა განრისხებულიყო ამაზე?

მარკ. 10:13-სა და მარკ. 3:4,5-ში მოყვანილია მისი სამართლიანი რისხვის სხვა მაგალითებიც. როდესაც ხალხს იესოსთან პატარა ბავშვები მოჰყავდა, ხოლო "მოწაფეები საყვედურობდნენ მომყვანებს", იესო "გაწყრა" - სიტყვასიტყვით "აღშფოთებული დარჩა". მან უთხრა მოწაფეებს: "გამოუშვით ბავშვები და ნუ დაუშლით ჩემთან მოსვლას" (მარკ. 10:13,14).

სხვა ადგილას, სადაც ფარისეველები ელოდებოდნენ, რომ ბრალი დაედოთ იესოსთვის შაბათის დარღვევაში ადამიანთა განკურნების გამო, იესომ ჰკითხა მათ: "შაბათ დღეს კეთილის კეთებაა ნებადართული თუ ბოროტისა? სულის ხსნა თუ დაღუპვა?" (მარკ. 3:4). მან "რისხვით გადახედა მათ, მათი გულდახშულობით დამწუხრებულმა" და შეუდგა ადამიანის განკურნებას (მარკ. 3:5). ქრისტეს რისხვა აქ მათი სისასტიკის გამო დამწუხრებასთანაა დაკავშირებული; ეს სიყვარულის მართებული რისხვაა, ისევე, როგორც ძველ აღთმაში გამოვლენილი რისხვა იყო სიყვარულის მართებული რისხვა. განა შეუძლია სიყვარულს, რომ არ დამწუხრდეს ბოროტების გამო, განსაკუთრებით მაშინ, როდესაც ის ზიანს აყენებს მათ, ვინც გიყვარს? 

`როგორ გამოვიჩინოთ სიფრთხილე და არ ვეცადოთ, რომ ეგოისტური რისხვა გავამართლოთ სამართლიანი აღშფოთებით? რატომ არის ეს ძალიან მარტივი გასაკეთებელი და როგორ დავიცვათ თავი ამ ეშმაკური, მაგრამ რეალური მახისაგან?`

