---
title:  ბოროტება ამწუხრებს ღმერთს 
date: 26/01/2025
---

ბიბლიის ღმერთს უყვარს სამართალი და ვერ იტანს ბოროტებას. ამიტომ ცოდვა და ბოროტება იწვევს მის რისხვას, რომელიც გამოიხატება თანაგრძნობაში შევიწროვებულთა და ჩაგრულთა მიმართ. ღმერთი ვერ იტანს ბოროტებას, იმიტომ რომ ბოროტება ყოველთვის ვნებს მის ქმნილებებს, მაშინაც კი, როდესაც ქმნილება თავად აყენებს ზიანს საკუთარ თავს. ღმერთი ხშირად მრისხანებს იმით, რასაც ღვთისმეტყველები "ურჩობის ციკლს" უწოდებენ. ეს ციკლი შემდეგნაირად გამოიყურება:

•ღვთის ერი აღუდგება ღმერთს და სჩადის ბოროტებას, ზოგჯერ საზარელ დანაშაულსაც კი, ისეთს, როგორიცაა: ბავშვების მსხვერპლშეწირვა და სხვა სისაძაგლეები ღმერთის თვალში;

•ღმერთი ზურგს აქცევს თავის ხალხს მისი არჩევანის გამო;

•წარმართები იწყებენ ღვთის ხალხის შევიწროვებას;

•ხალხი შესთხოვს ღმერთს გათავისუფლებას;

•ღმერთი თავისი წყალობით დაიხსნის ხალხს;

•ხალხი კვლავ აღდგება ღმერთის წინააღმდეგ და ხშირად იმაზე უფრო მწვავედ, ვიდრე მანამდე. 

თუმცა ბოროტებისა და ურწმუნოების ამ ციკლში ღმერთი ყოველთვის სათანადოდ პასუხობს ადამიანის ღალატს, მაგრამ ამას აკეთებს უსასრულო ერთგულებით, სულგრძელებით, საოცარი მადლითა და ღრმა თანაგრძნობით. 

`წაიკითხეთ ფსალმ. 69. რას გვაუწყებს ეს ფსალმუნი ღმერთის პასუხის შესახებ მისი ერის დაუსრულებელ აჯანყებებზე? `

ბიბლიის თანახმად სიყვარული და სამართლიანობა განუყრელადაა ერთმანეთთან დაკავშირებული. ღმერთის რისხვა - სიყვარულის სათანადო პასუხია ბოროტებაზე, იმიტომ, რომ ბოროტება ყოველთვის აყენებს ტკივილს მათ, ვინც ღმერთს უყვარს. წმიდა წერილში არ არის ღმერთის თვითნებურად ან უსამართლოდ განრისხების არცერთი შემთხვევა. 

მიუხედავად იმისა, რომ ღმერთის ერს არაერთხელ მიუტოვებია და უღალატია მისთვის, საუკუნეთა განმავლობაში ის მაინც მოთმინებით თანაუგრძნობდა მათ, რაც ყოველგვარ გონივრულ მოლოდინს აღემატება (ნეემ. 9:7-33). და ამით ის აჩვენებდა შეუცნობელ სიღრმეს მისი სულგრძელების, თანაგრძნობის და გულმოწყალე სიყვარულისა. მართლაც, ფსალმ. 77:38-ის თანახმად, ღმერთი "გულმოწყალე - შეუნდობს ცოდვას და არ მოსპობს, მრავალჯერ უკუაგდებს თავის რისხვას და არ აღაგზნებს მთელ თავის გულისწყრომას".

`დარწმუნებული ვარ, გამოგიცდიათ რისხვა სხვებისთვის მიყენებული ბოროტების გამო. როგორ გეხმარებათ მსგავსი ემოციური პასუხი, რომ უკეთ გაიაზროთ ღმერთის რისხვა ბოროტების წინააღმდეგ?` 2025-01