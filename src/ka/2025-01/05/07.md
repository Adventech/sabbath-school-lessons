---
title:  შემდგომი გამოკვლევისათვის 
date: 31/01/2025
---

წაიკითხეთ თავი "კერპთაყვანისმცემლობა სინაის მთასთან" ელენ უაითის წიგნიდან "პატრიარქები და წინასწარმეტყველები" (გვ. 315-330).

ოქროს ხბოს თაყვანისცემის ცოდვის კონტექსტში ელენ უაითი წერდა: "ისრაელიანებმა დააშავეს, როდესაც აუმბოხდნენ მათ კეთილისმყოფელ მეფეთ-მეფეს, რომელსაც მორჩილება აღუთქვეს. სამართლიანად უნდა დასჯილიყვნენ მოღალატენი იმისათვის, რომ შესაძლებელი გამხდარიყო ღვთიური მმართველობის განხორციელება. თუმცა აქაც გამოჩნდა ღვთიური თანაგრძნობა. მართალია, უფალი მტკიცედ იცავდა თავისი რჯულის სამართლიანობას, მაგრამ არჩევანისა და მონანიების საშუალება ყველას ეძლეოდა. მხოლოდ ისინი განადგურდნენ, ვინც ჯიუტად განაგრძობდნენ ღმერთის უარყოფას.

დამნაშავეთა სამართლიან დასჯას უნდა დაერწმუნებინა ხალხები და ერები, რომ ღმერთი კერპთაყვანისმცემლობას არასოდეს შეურიგდება. მოსეს, ვითარცა იარაღს უფლის ხელში, წმიდა წერილის ფურცლებზე გახსნილად, მთელი სიმართლით უნდა აღებეჭდა ამ საშინელი დანაშაულის მრისხანე ისტორია. ვინაიდან შემდგომში ისრაელიანთ თავად მოუწევდათ გარეშე ტომებისა და წარმართული ერების წესებისა და ზეიმების გაკიცხვა, მტრები აუცილებლად გაახსენებდნენ მათ, რომ ერთ დროს იმ ხალხმა, რომლის ღმერთიც იეჰოვა იყო, ჩამოასხა ხბოს კერპი და თაყვანი სცა მას ხორებში. მაშინ ისრაელი იძულებული გახდებოდა, ეღიარებინა ეს სამარცხვინო ფაქტი, მაგრამ ეთქვა, რომ ეს დანაშაული გამართლებული და მოწონებული კი არ იქნა, არამედ საშინელი ბედი ეწიათ ურჯულოთ.

სწორედ სიყვარული ითხოვდა ამ ცოდვის სამართლიან დასჯას… მოწყალე უფალმა ათასობით ადამიანის დაღუპვა დაუშვა, რათა გადაერჩინა მილიონობით ადამიანი. უმრავლესობის გადასარჩენად უმცირესობა უნდა დასჯილიყო" (პატრიარქები და წინასწარმეტყველები, გვ. 324,325).

**კითხვები მსჯელობისთვის:** 

`1.როგორ ფიქრობთ, რატომ უჭირს ძალიან ბევრ ადამიანს ღვთის რისხვის იდეის გაგება? თქვენ რა გეხმარებათ მის გააზრებაში?`

`2.რა პრობლემებია ადამიანის შურისძიებისადმი ლტოლვაში და რატომ არ არსებობს ისინი ღმერთის რისხვის დროს?`

`3.როგორ იქცა ოქროს ხბოს თაყვანისცემის შემდეგ ღმერთის სამსჯავრო ისრაელზე ასევე ღვთაებრივი გულმოწყალების ნიმუშად? წმიდა წერილის კიდევ რა მაგალითები გვაჩვენებს, რომ ღმერთის რისხვაც კი - მისი სიყვარულის გამოხატულებაა?`

`4.მაშინაც კი, როცა გვესმის, რომ ღმერთი სამართლიანად არის აღშფოთებული ბოროტებით და გაასამართლებს სრული სამართლიანობით, რამდენად მნიშვნელოვანია ჩვენთვის თავი შევიკავოთ სხვების განსჯისგან? იმსჯელეთ ამის შესახებ კონკრეტულად 1 კორ. 4:5-ის კონტექსტში.`2025-01