---
title:  თანაგრძნობის გამოჩენა 
date: 30/01/2025
---




მიუხედავად იმისა, რომ ღმერთის რისხვა - "შემაძრწუნებელი" მოვლენაა, ის არცერთ შემთხვევაში არ არის ზნეობას ან სიყვარულს მოკლებული. პირიქით, ძველ და ახალ აღთქმაში ღმერთი გამოხატავს ბოროტების წინააღმდეგ მიმართულ რისხვას, რომელიც მისი სიყვარულიდან მომდინარეობს. ღმერთის რისხვა ბოროტების მზაკვრულ სიბილწესა და ღმერთის წმიდა სიკეთეს და დიდებულებას შორის კონტრასტის გამოა საშიში. 

ამ თვალსაზრისით, სიყვარული ღმერთის თანდაყოლილი თვისებაა, რისხვა კი არა. იქ, სადაც არ არის ბოროტება და უსამართლობა, არ არის არც ღმერთის რისხვა. საბოლოო ჯამში ღმერთის ყველაზე დიდი სიყვარულით სავსე ქმედება - სამყაროში ბოროტების სამუდამოდ ამოძირკვა - ასევე მოსპობს მის რისხვასაც. და ეს მოხდება იმიტომ, რომ უსამართლობა და ბოროტება არასდროს აღარ იარსებებს. სიყვარულის სრულყოფილ ურთიერთობაში მხოლოდ მარადიული ნეტარება და სამართლიანობა იმეფებს უკუნითი უკუნისამდე. ღმერთი აღარასდროს განრისხდება, რადგან რისხვის საჭიროება უკვე აღარ იარსებებს. რა საოცარი აზრია! 

`ზოგს ეშინია, რომ ღვთის რისხვა ქვეცნობიერად შეიძლება აღიქმებოდეს, როგორც ადამიანურ შურისძიებაზე ნებართვა. წაიკითხეთ რჯლ. 32:35; იგავ. 20:22; იგავ. 24:29; რომ. 12:19. რა რჩევას შეიცავს თითოეული ეს მუხლი?`

როგორ შეგვიძლია პრაქტიკულად ვისწავლოთ, რომ არ ავჩქარდეთ რისხვაში? გააზიარეთ საკუთარი გამოცდილება და იმსჯელეთ. 

წმიდა წერილის თანახმად, ღმერთს აქვს სამართლის აღსრულების უფლება და ის ყოველთვის სრულყოფილად და სამართლიანად იქცევა. ძველი და ახალი აღთქმა შურისძიებას ცალსახად უტოვებს ღმერთს. როგორც პავლე მოციქული წერს რომ. 12:19-ში: "შურს ნუ იძიებთ თქვენთვის, საყვარელნო, არამედ ადგილი მიეცით ღვთის რისხვას, ვინაიდან წერია: "ჩემია შურისგება და მე მივაგებ, - ამბობს უფალი"" (ციტირებას ახდენს რჯლ. 32:35-დან). 

მართალია, ღმერთი საბოლოოდ განსჯის უსამართლობასა და ბოროტებას, მაგრამ ქრისტემ გაუხსნა გზა ყველას, ვინც მას ირწმუნებს. მართლაც, მხოლოდ იესო არის "მომავალი რისხვისგან დამხსნელი" (1თეს. 1:10; შეადარეთ რომ. 5:8,9-ს). და ეს ხდება ღმერთის ჩანაფიქრის მიხედვით: "რადგან ღმერთმა დაგვადგინა არა შესარისხად, არამედ ხსნის მისაღებად ჩვენი უფლის იესო ქრისტეს მეშვეობით" (1 თეს. 5:9). ღმერთის რისხვა არ უქმდება, მაგრამ ისინი, ვისაც იესო სწამს, ქრისტეს მეშვეობით გადაურჩებიან ამ რისხვას. 

`როგორ აამაღლა ქრისტესმიერმა გამოსყიდვამ სამართლიანობა და ამავდროულად, დაგვიხსნა რისხვისგან? იმის გაცნობიერების კვალობაზე, რომ ყველა მანკიერების მიუხედავად ჩვენი გადარჩენისთვის ყველაფერი წინასწარ იყო განსაზღვრული, რამდენად გულმოწყალენი უნდა ვიყოთ სხვების მიმართ?`

