---
title:  ნების თავისუფლებისთვის 
date: 12/02/2025
---

რაც არ უნდა შეზღუდული ვიყოთ ღმერთის გზებისა და ზრახვების გაგებაში, წმიდა წერილი მაინც გვიხსნის რამდენიმე მიდგომას, რომელიც დაგვეხმარება ბოროტების საკითხის ლოგიკურად გადაჭრაში. ერთ-ერთი მათგანი იცავს თავისუფალი ნების ცნებას. 

თავისუფალი ნების დაცვა - ამ თვალსაზრისის თანახმად, ბოროტება ქმნილების მხრიდან ნების თავისუფლების ბოროტად გამოყენების შედეგია. აქედან გამომდინარე, ღმერთს ვერ დავადანაშაულებთ ბოროტების არსებობაში, იმიტომ რომ მისი არსებობა ქმნილების არჩევანის შედეგია. ჩნდება კითხვა - მაშინ რატომ მიანიჭა ღმერთმა ქმნილებას თავისუფალი ნება? ცნობილმა ბრიტანელმა მწერალმა, კლაივ ლიუისმა ერთხელ საინტერესო მოსაზრება გამოთქვა ამასთან დაკავშირებით: "თავისუფალი ნების გარეშე, თუნდაც ის ბოროტების გაჩენას განაპირობებდეს, ვერ იარსებებს ჭეშმარიტი სიყვარული, სიკეთე, სიხარული და ყველაფერი ის, რაც ღირებულია ამ სამყაროში. ავტომატი-რობოტების - ისეთი არსებების სამყარო, რომლებიც მანქანებივით მუშაობენ - შექმნის ღირსი ვერ იქნებოდა. ბედნიერება, რომელიც ღმერთმა მოუმზადა თავის უმაღლეს არსებებს - ეს მასთან და ერთმანეთთან თავისუფლად გაერთიანების ბედნიერებაა… მაგრამ ამისათვის ქმნილება უნდა იყოს თავისუფალი" (უბრალოდ ქრისტიანობა, გვ. 52). 

`წაიკითხეთ დაბ. 2:16,17. როგორ აჩვენებს ეს მუხლები ზნეობრივ თავისუფლებას, რომელიც ადამს და ევას მიენიჭათ?`

მათ რომ იმთავითვე არ ჰქონოდათ თავისუფალი ნება, მაშინ რისთვის დასჭირდებოდა ღმერთს ამ მცნების დატოვება? ადამმა და ევამ იგემეს აკრძალული ნაყოფი და მას შემდეგ ჩვენი პლანეტა აივსო ბოროტებით. დაბ. 4-ში, ცოდვით დაცემის ისტორიის მომდევნო თავში, ცოდვის საზარელი შედეგები ვლინდება აბელის მკვლელობაში საკუთარი ძმის მიერ. ცოდვით დაცემის ისტორია გვაჩვენებს, თუ როგორ მიიყვანა ადამისა და ევას მიერ თავისუფალი ნების ბოროტად გამოყენებამ ჩვენი პლანეტა ცოდვასა და ბოროტებამდე. 

ბიბლია თანმიმდევრულად მსჯელობს თავისუფალი ზნეობრივი ნების რეალურობაზე. (იხ. რჯლ. 7:12,13; იესო 24:14,15; ფსალმ. 80:12-15 და ეს. 66:4). ამა თუ იმ დოზით ჩვენ ყოველ დღე ვავლენთ ჩვენს თავისუფალ ნებას, რომელიც შემოქმედმა გვიბოძა. თავისუფალი ნების გარეშე ვერ ვიქნებოდით ადამიანები, ამ სიტყვის სრული მნიშვნელობით. ჩვენ დავემსგავსებოდით მექანიკურ არსებებს, ან უსულო რობოტებს. 

`Sony ("სონი")-ს კომპანიამ გამოუშვა რობოტი ძაღლი სახელად აიბო. ის ნამდვილი ძაღლივით გამოიყურება, მაგრამ არ ავადმყოფობს, არ ჰყავს რწყილები, არ იკბინება, არ სჭირდება აცრები და არ სცვივა ბეწვი. გაცვლიდით თუ არა თქვენს ცოცხალ ძაღლს აიბოზე? თუ არა, მაშინ როგორ გეხმარებათ თქვენი არჩევანი იმის უკეთ გაგებაში, თუ რატომ შეგვქმნა ღმერთმა ისეთი, როგორიც ვართ, თავისუფალი ნებით - მისი ბოროტად გამოყენების ყველა რისკის მიუხედავად? `2025-01