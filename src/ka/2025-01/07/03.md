---
title:  "მითხარი, თუ გაქვს გაგება" 
date: 10/02/2025
---

გადარჩენის ისტორია დასრულდება სიყვარულის გამარჯვებით ბოროტებაზე. მაგრამ ჯერ ისევ რჩება ბევრი ამაღელვებელი კითხვა. როგორ ვიფიქროთ და ვისაუბროთ ბოროტების არსებობაზე ისე, რომ ეს შფოთვას კი არ გვმატებდეს, არამედ სასარგებლო მსჯელობად იქცეს? 

`წაიკითხეთ იობ. 38:1-12. როგორ ჰფენს იესოს პასუხი იობისადმი ნათელს ბოროტების საკითხს? რამდენი ვიცით და რამდენი არა იმის შესახებ, რაც დიადი ბრძოლის კულისებს მიღმა ხდება?`

ისტორიაში საუბარია იმაზე, რომ იობი ბევრს იტანჯებოდა და საკუთარ თავს უამრავ კითხვას უსვამდა იმასთან დაკავშირებით, თუ რატომ დაატყდა თავს ამდენი ბოროტება და ტანჯვა. მან თავის კითხვებზე პასუხის მისაღებად ღმერთთან შეხვედრა მოითხოვა, მაგრამ არ იცოდა, რომ კულისებში, ზეციურ სასამართლოში, გაცილებით უფრო მეტი რამ ხდებოდა (იხ. იობ. 1,2).

ღმერთის პასუხი იობისადმი საოცარია. კერძოდ, "მაშინ მიუგო უფალმა იობს გრიგალიდან და უთხრა: “ვინ არის ეს, უგუნური სიტყვებით განგებას რომ აბნელებს, იმ საგნებზე რომ ლაპარაკობს, რაც არ ესმის?"(იობ. 38:1,2). ერთ-ერთ თარგმანში ეს ფრაზა ასე ჟღერს: "რატომ საუბრობ ამდენს, როცა ასე ცოტა იცი?" (იობ. 38:2; ინგლისური თარგმანი. ან "ვინ არის ეს, ჩემს ჩანაფიქრს რომ აბნელებს უმეცარი სიტყვებით?"). და ღმერთი ამატებს: "შენ სად იყავი, დედამიწას რომ ვაფუძნებდი? მითხარი, თუ გაქვს გაგება" (იობ. 38:4). 

`წაიკითხეთ იობ. 42:3. როგორ ჰფენს იობის პასუხი ნათელს იმას, თუ რა უნდა გავაცნობიეროთ საკუთარ მდგომარეობასთან დაკავშირებით?`

თავისი პასუხებით ღმერთმა მიახვედრა იობი, რომ არსებობს უამრავი რამ, რაც მან არ იცის და არ ესმის. იობის მსგავსად ჩვენც თვინიერებით უნდა ვაღიაროთ, რომ ამ სამყაროში და მის კულისებში ხდება ძალიან ბევრი ისეთი რამ, რის შესახებაც არაფერი ვიცით. ის ფაქტი, რომ შეიძლება ჩვენს კითხვებზე პასუხები არ გვქონდეს არ ნიშნავს იმას, რომ ეს პასუხები საერთოდ არ არსებობს. ერთხელაც ყველა კითხვაზე მივიღებთ პასუხს. იქამდე კი უნდა ვირწმუნოთ ღმერთის სიკეთე, რომელიც მეტად მრავალფეროვნად ვლინდება ჩვენს ცხოვრებაში. 

`დაფიქრდით იმაზე, თუ რა მწირია ჩვენი ცოდნა ამ ცხოვრებაზე. მაშინ ხომ არ შევეგუოთ იმ ფაქტს, რომ არ შეგვიძლია ჩვენთვის ყველაზე რთულ კითხვებზე - ბოროტებისა და ტანჯვის საკითხებზე - პასუხების პოვნა?` 2025-01