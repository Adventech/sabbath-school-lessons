---
title:  მორწმუნე სკეპტიკოსი 
date: 11/02/2025
---




ესაია წინასწარმეტყველის წიგნის ფურცლებიდან ღმერთი გვიცხადებს: "რადგან ჩემი ზრახვები თქვენი ზრახვები არ არის, და თქვენი გზები ჩემი გზები არ არის!" - ამბობს უფალი. - "რადგან როგორც ცაა მაღალი დედამიწაზე, ისე ჩემი გზებია მაღალი თქვენს გზებზე და ჩემი ზრახვები - თქვენს ზრახვებზე" (ეს. 55:8,9).

ღმერთის ზრახვები ბევრად აღემატება ჩვენსას. ჩვენ წარმოდგენაც კი არ შეგვიძლია, რამდენად რთულია ღმერთის გამოსყიდვის გეგმა. ამის გათვალისწინებით, რატომ ჩავთვალეთ, რომ შეგვიძლია ჩავწვდეთ იმას, თუ რა მიზეზით რას აკეთებს ან არ აკეთებს ღმერთი სხვადასხვა ვითარებაში? 

ბოროტების საკითხთან დაკავშირებულ ერთ-ერთ მიდგომას, რომელიც ჩვენი ცოდნის შეზღუდულობაზეა დაფუძნებული, ეწოდება "სკეპტიკური თეიზმი"; ეს ერთგვარი "მორწმუნე" სკეპტიციზმია. მას სწამს, რომ ღმერთს საკმაოდ კარგი მიზეზები აქვს ყველაფრისთვის, რასაც აკეთებს, მაგრამ ჩვენი შემეცნების შეზღუდულობიდან გამომდინარე, არ უნდა გვქონდეს იმის მოლოდინი, რომ ზუსტად დავადგენთ ყველა ამ მიზეზს. მორწმუნე სკეპტიკოსი ეჭვქვეშ აყენებს ადამიანის შესაძლებლობას, რომ შეიმეცნოს ღმერთის არგუმენტები სამყაროში ბოროტებასთან დაკავშირებით. მაგალითად, ის, რომ ჩვენ გარშემო ჰაერში არსებული მიკრობების დანახვა არ შეგვიძლია, იმას არ ნიშნავს, რომ ჰაერში მიკრობები არ არიან. ის ფაქტი, რომ ადამიანმა არ იცის რა მიზეზებით მოქმედებს ღმერთი ისე, როგორც მოქმედებს, ცხადია, არ ნიშნავს იმას, რომ ღმერთს არ აქვს კარგი მიზეზები. (შეადარეთ "ურწმუნოებით შეპყრობილი ათეისტი" ივანე კარამაზოვი დოსტოევსკის რომანიდან, რომელსაც ღმერთი სწამს, მაგრამ არ უნდა, რომ მიიღოს ბოროტებით სავსე მისი სამყარო, ანუ "სამოთხის ბილეთს დიდი პატივით უბრუნებს მას უკან"). 

`წაიკითხეთ ფსალმ. 72. რომელმა ცხოვრებისეულმა ვითარებამ გამოიწვია ასაფის განსაკუთრებული მღელვარება? რაში იპოვა მან პასუხი მისთვის აღმაშფოთებელ უსამართლობაზე?`

მეფსალმუნეს ძალიან აღელვებს სამყაროში ბოროტების არსებობა. მან მიმოიხედა და დაინახა, რამდენ წარმატებას აღწევენ ბოროტები. მან ჩათვალა, რომ ეს უსამართლობა იყო. მაგრამ ამ ყველაფერის ახსნა არ შეეძლო. საკუთარ თავს კითხვას უსვამდა, ღირს კი საერთოდ ღმერთის რწმენა და მისი მსახურება, მაგრამ ეს ყველაფერ იქამდე, სანამ ვითარებას საწმიდრის პერსპექტივიდან არ შეხედა. 

საწმიდარი - გასაღებია ბოროტების საკითხის ამოხსნაში, კერძოდ კი, იმის აღიარება, რომ არსებობს მართალი მსაჯული, რომელიც საჭირო დროს აღასრულებს სამართალს. 

როგორ შეუძლია სამსჯავროს ადვენტისტურ გაგებას და სწავლებას საწმიდრის შესახებ, რომ შუქი მოჰფინოს ბოროტების პრობლემას? გეხმარებათ თუ არა ცოდნა იმისა, რომ ახლა არსებული მრავალი კითხვის მიუხედავად, საბოლოოდ ისტორიის ყველა დეტალი და ღმერთის მართალი სამსჯავრო გაცხადდება? 

