---
title:  საიმედო დაპირება მოგზაურობისთვის
date:   30/06/2022
---


"ასე, სიკეთე და წყალობა დამდევს კვალდაკვალ მთელი სიცოცხლე. და დავმკვიდრდები უფლის სახლში დღენი მრავალნი" (ფსალმ. 22:6).

როდესაც ჩვენ აღმოვჩნდებით შავეთის ველზე ან მტრებით გარემოცული, შეიძლება მივიდეთ იმ დასკვნამდე, რომ ყველამ მიგვატოვა. შეიძლება მოგვეჩვენოს, რომ ღმერთიც კი არ არის ჩვენ გვერდით. ჩვენ ვფიქრობთ: ღმერთი რომ დაგვხმარებოდა, ჩვენ არ აღმოვჩნდებოდით ამ სიტუაციაში. თუმცა დავითი ყველაფერს, რაც ხდება, სულ სხვაგვარად უყურებს.

`რომელი ორი თვისების შესახებ საუბრობს დავითი, რომლებშიც იგი დარწმუნებულია, მიუხედავად განსაცდელისა? ფსალმ 22:6`

ამ მუხლში ნათქვამია, რომ სიკეთე და წყალობა (ანუ ურყევი სიყვარული, ღვთის აღთქმის დაპირება) თან გაჰყვება "მთელი სიცოცხლე". თუმცა ზმნა, რომელიც ორიგინალშია გამოყენებული, მნიშვნელოვნად ძლიერია; იქ ნათქვამია, რომ სიკეთე და წყალობა "კვალდაკვალ დამდევს" მთელი ცხოვრება. იგივე ზმნა გამოიყენება დაბ. 14:14-ში; იესო. 10:19-სა და 1მეფ. 25:29-ში, სადაც "დადევნების" იდეა საკმაოდ ნათლად არის გამოხატული.

`როგორი სურათი წამოიჭრება თქვენს წარმოსახვაში, როდესაც წარმოიდგენთ სიკეთეს და ურყევ სიყვარულს, რომელიც "დაგდევთ" თქვენ? როგორ ფიქრობთ, რისი თქმა სურდა დავითს ჩვენთვის ღმერთის შესახებ, როდესაც მის მზრუნველობას ასეთნაირად აღწერდა?`

მნიშვნელობა არ აქვს, რამდენად სახიფათოა ველი ან რამდენად ძლიერი არიან მტრები. დარწმუნებულობა ღმერთის სიკეთესა და ურყევ სიყვარულში, დარწმუნებულობა იმაში, რომ ის გაგვიძღვება ბოლომდე, განამტკიცებს ადამიანის სულს. 

ხდება ხოლმე, რომ ჩვენი ახლობლები გამოხატავენ ეჭვს ღვთის მუდმივ მზრუნველობასთან დაკავშირებით. მაშინ ყველაზე საუკეთესო პასუხი იქნება არა მცდელობა ახსნათ ყველაფერი ღვთისმეტყველური ცნებების ენით, არამედ, დავითის მსგავსად, პირადი ცხოვრების მაგალითზე აჩვენოთ ღრმა დარწმუნებულობა ღმერთში.

`თქვენი პირადი ქრისტიანული გამოცდილებიდან რომელ მაგალითებს შეუძლია აღწეროს თქვენი დარწმუნებულობა ღმერთის სიკეთესა და ურყევ სიყვარულში, რომელიც "დაგვდევს" ჩვენ?`

`რომელ მსგავს მაგალითებს პოულობთ ბიბლიაში? შეგიძლიათ თუ არა გაუზიაროთ თქვენი აზრები მათ, ვისაც ეჭვი ეპარება ღვთის მზრუნველობაში? არის თუ არა გოლგოთის ჯვარი მსგავსი "დადევნების" უდიდესი მაგალითი?`

