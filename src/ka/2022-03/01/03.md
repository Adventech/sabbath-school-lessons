---
title:  გზა
date:   27/06/2022
---


"სულს დამიწყნარებს, სიმართლის კვალზე დამაყენებს თავისი სახელის გულისთვის" (ფსალმ. 22:3).

წარმოიდგინეთ "სიმართლის კვალი", რომელიც თქვენ წინაშეა გადაჭიმული. თქვენ ვერ ხედავთ მის ბოლოს, მაგრამ იცით, რომ იქ შორს თქვენი სახლია, ღვთის სახლი. თუ ფეხქვეშ დაიწყებთ ყურებას, განა შეძლებთ დაინახოთ, საით მიდის გზა? იმას, რაც თქვენ სიახლოვეშია, კარგად დაინახავთ, მაგრამ სახიფათო დაბრკოლებები თქვენი მხედველობის მიღმა დარჩება. ზოგჯერ გზა მოეფარება ქედებს, ზოგჯერ კი ისე შევიწროვდება, რომ ადვილი არ იქნება გავლა. ასეთი იყო ისრაელის გზა ეგვიპტიდან აღთქმულ ქვეყანამდე, და ასეთივე გზა არის აღწერილი ამ ფსალმუნში.

`ფსალმ. 22-ის თანახმად, რა ხვდება გზად ცხვარს, რომელიც სიმართლის კვალზე მიდის ღვთის სახლის მიმართულებით?`

რატომ არის ეს გზა აღწერილი, როგორც "სიმართლის კვალი"? პირველ რიგში იმიტომ, რომ მას მართალი მიზნისკენ - მწყემსის სახლისკენ მიჰყავს. მეორეც, როდესაც ამ გზით მივდივართ, ჩვენ ვემორჩილებით მართალ პიროვნებას - თავად მწყემსს. მესამეც, ამ გზით სიარული გვეხმარება შევინარჩუნოთ ჩვენთვის ბოძებული მწყემსის სიმართლე. მეოთხეც, როდესაც ამ გზით მივდივართ და მართალი ადამიანები ვხდებით, ჩვენ სწორად ვამოწმებთ ღმერთის - ჩვენი მწყემსის შესახებ. მიუხედავად იმისა, რთულია ეს გზა თუ ადვილი, იგი არის "სიმართლის კვალი".

უნდა გვახსოვდეს: როდესაც უფალს მივყავართ, მისი ამოცანა არა მხოლოდ იმაში მდგომარეობს, რომ დანიშნულების ადგილზე მიგვიყვანოს. მისთვის მნიშვნელოვანია, რომ ჩვენ განვიწმიდოთ სიმართლის გზაზე, და ამაშია მისი ხელმძღვანელობისა და ზრუნვის მიზანი. სწორედ ამაში მდგომარეობს ბიბლიურ გმირთა გამოცდილება (აბრაამისა, რომელიც ღვთის დაპირებებით ცხოვრობდა, ან ისრაელისა, რომელიც ცეცხლისა და ღრუბლის სვეტს მიჰყვებოდა). როდესაც ღმერთს მიჰყავს თავისი ხალხი, იგი ყოველთვის ცდილობს ასწავლოს მას მართალი ცხოვრება.

`აცნობიერებთ თუ არა, რომ მწყემსი პირველ რიგში დაინტერესებულია განგწმიდოთ სიმართლის გზაზე? ცხოვრებისეული განსაცდელები როგორ დაგეხმარებათ თქვენში განვითარდეს ქრისტეს ხასიათის მსგავსი ხასიათი?`



