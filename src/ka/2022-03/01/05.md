---
title:  ტაბლა
date:   29/06/2022
---


"გააწყვე ტაბლა ჩემს წინაშე ჩემს მტერთა თვალწინ, ზეთი სცხე ჩემს თავს; სავსეა ჩემი თასი პირთამდე" (ფსალმ. 22:5).

მიწიერ ცხოვრებაში ზოგჯერ ვაწყდებით მტრებს. როგორი ეპყრობით მათ? გაგიღვიძიათ თუ არა ღამით, როდესაც წრიალებთ და ფიქრობთ იმის შესახებ, რომ, რადაც არ უნდა დაგიჯდეთ, შური იძიოთ მასზე, ვინც ცდილობდა პრობლემები შეექმნა თქვენთვის ან გაენადგურებინა თქვენი გეგმები? ქრისტიანებისთვისაც კი არ არის ადვილი, განსაზღვრონ, როგორ უნდა მოეპყრან მტრებს.

`რა სახის მტრები შეგხვედრიათ თქვენს ცხოვრებაში? როგორ პასუხობდით ადამიანთა მცდელობებს ბოროტება მოეყენებინათ თქვენთვის ან იმათთვის, ვინც თქვენთვის ძვირფასია? რამდენად ზუსტად იცავდით ქრისტეს სიტყვებს მათ. 5:44-დან ან პავლეს სიტყვებს რომ. 12:18-21-დან?`

ფსალმ. 22:5-ში ნაჩვენებია მტრებთან ურთიერთობის საკმაოდ საინტერესო ხერხი. დავითი თითქოს ვერ ამჩნევს მათ იქ ყოფნას და ხედავს მხოლოდ იმას, რასაც ღმერთი აკეთებს მისთვის. უფალი კი ნამდვილად მასთანაა და მისთვის ნადიმს აწყობს. 

დავითის დროინდელ კულტურაში მიღებული იყო ზეთის დაღვრა საპატიო სტუმრის თავზე, როდესაც იგი სანადიმო დარბაზში შემოდიოდა. ზეთი - ეს არის ზეითუნის ზეთისა და საკმევლის ნაზავი. ამის შემდეგ სტუმარს სვამდნენ მაგიდასთან, რომელზეც ყოველთვის იმაზე მეტი საჭმელი იდო, ვიდრე შეიძლებოდა ჭამა.

`ტაბლა, ზეთი და თასი, რომელთა შესახებაც საუბარია ფსალმ. 25:5-ში, როგორ მოწმობს ღვთის მზრუნველობის შესახებ, თუნდაც რომ შავეთის ველზე ვიმყოფებოდეთ?`

როგორც პავლე მოციქული შეგვახსენებს: "რადგან ჩვენი ბრძოლა არ არის სისხლისა და ხორცის წინააღმდეგ, არამედ მთავრობათა წინააღმდეგ, ხელმწიფებათა წინააღმდეგ, ამ სოფლის სიბნელის მპყრობელთა წინააღმდეგ, ცისქვეშეთის ბოროტების სულთა წინააღმდეგ" (ეფეს. 6:12).

ჩვენ შეგვიძლია დავინახოთ ზოგიერთი ჩვენი მტერი უშუალოდ, სხვები კი უხილავი რჩებიან. მოგვწონს ეს თუ არა, ისინი ჩვენ გარშემო არიან. თუმცა, როცა მწყემსთან ერთად ვართ, ვერცერთი მტერი, ხილული თუ უხილავი, ვერ წაგვართმევს იმას, რასაც ღმერთი გვაძლევს.

`მოყევით იმის შესახებ, თუ როგორ იზრუნა მწყემსმა თქვენზე, როცა თქვენ გარემოცული იყავით მტრებით. ამ პერიოდში მომხდარიდან რის გამო შეგიძლიათ მადლობა გადაუხადოთ ღმერთს თუნდაც ასეთი სიძნელეების დროს?`