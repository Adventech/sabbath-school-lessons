---
title: ცხოვრება ქება-დიდებით
date: 23/08/2022
---

კარგ ვითარებაშიც არც ისე დიდ დროს ვუთმობთ ღმერთის განდიდებას. რამდენად უფრო რთული იქნება მისი განდიდება, როცა ცხოვრება აწეწილი გვაქვს! მაგრამ ჩვენ მოწოდებული ვართ, რომ განვადიდოთ. უნდა ვივარჯიშოთ განდიდებაში მანამ, სანამ ეს ჩვევად არ იქცევა და ჩვენი ცხოვრების ნაწილად არ იქცევა. ღმერთის განდიდება - კონკრეტული ქმედება კი არა, უფრო ქრისტიანის ცხოვრების განსაკუთრებულობაა. 

`წაიკითხეთ ფსალმ. 144. რა მიზეზები ჰქონდა ღმერთის განსადიდებლად დავითს? შეგიძლიათ თუ არა განადიდოთ ღმერთი ამ ფსალმუნის სიტყვებით?`

ცნობილმა ინგლისელმა მქადაგებელმა ჩარლზ სპერჯენმა დაწერა წიგნი სახელწოდებით "განდიდების პრაქტიკა" (The Practice of Praise). ამ წიგნის იდეები დაფუძნებულია ფსალმ. 144:7-ზე. ამ მოკლე მუხლში სპერჯენი ხედავს სამ მნიშვნელოვან პრინციპს, რომლებიც დაგვეხმარება გავხადოთ ღმერთის განდიდება ჩვენი ცხოვრების ბუნებრივ თვისებად.

**1. ჩვენ აღვავლენთ ქებას, როცა ჩვენ ირგვლივ ვიყურებით.** თუ ირგვლივ არ ვიყურებით, რათა დავინახოთ ღმერთის სიდიდადე, ჩვენ არ გაგვიჩნდება მისი განდიდების სურვილი. რა შეგიძლიათ დაინახოთ შექმნილ სამყაროში, რაც აღგძრავთ, რომ განადიდოთ შემოქმედი? ღმერთის ქმნილების სილამაზე ხომ არა? რა შეგიძლიათ იპოვოთ სულიერ სამყაროში, რაც გიბიძგებთ განდიდებისკენ? ახალგაზრდა ქრისტიანების მზარდი რწმენა ხომ არა?

**2. ჩვენ აღვავლენთ ქებას, როცა ვიხსენებთ ჩვენს გამოცდილებებს ღმერთთან.** თუ გვსურს, რომ განდიდება იყოს ჩვენი ცხოვრების მუდმივი თვისება, უნდა ვისწავლოთ მიზეზების გახსენება განდიდებისთვის. როგორ შეგვიძლია დავიმახსოვროთ დიდებული ჭეშმარიტებები ღმერთის შესახებ, რათა მისი სიკეთე და მუდმივი მზრუნველობა ჩვენზე არ გაქრეს ჩვენი გონებიდან? (მაგალითად, შევქმნათ გარკვეული სამახსოვრო ნიშნები, გამოვიმუშავოთ ჩვევები, რომლებიც შეგვახსენებს ღვთის სიკეთის შესახებ).

**3. ჩვენ ქებას აღვავლენთ, როცა მას ხმამაღლა წარმოვთქვამთ.** განდიდება უნდა გამოდიოდეს ბაგეებიდან და ის უნდა ესმოდეს გარშემომყოფებს.

`რატომ უნდა განვადიდო ღმერთი სიტყვებით, ხმამაღლა? რა შედეგები აქვს ასეთ განდიდებას? აიღეთ კალამი და ფურცელი და იმუშავეთ ამ პუნქტებზე.`

`რა შეგიძლიათ მოიმოქმედოთ საკუთარ ცხოვრებაში, რათა განავითაროთ თქვენში ღმერთის განდიდების ჩვევა?`