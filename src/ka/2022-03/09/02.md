---
title: მიზეზი განდიდებისთვის
date: 21/08/2022
---
გამოჩენილ რუს მწერალს ფიოდორ მიხეილის ძე დოსტოევსკის სიკვდილი მიუსაჯეს, მაგრამ ბოლო მომენტში განაჩენი გააუქმეს და მრავალწლიანი კატორღით შეცვალეს. მოგვიანებით ციხის გამოცდილების შესახებ თავისი ნაწარმოების ერთ-ერთი გმირის პირით იგი წერდა: "გწამდეს ბოლომდე, მაშინაც კი, როცა დედამიწაზე ყველანი გზას ასცდნენ და მხოლოდ შენ ერთი დარჩი ერთგული: მაშინაც მოიტანე მსხვერპლი და განადიდე ღმერთი შენ, ერთადერთმა დარჩენილმა" (ფ. დოსტოევსკი. ძმები კარამაზოვები).

წინა გაკვეთილებში ჩვენ უკვე ვისაუბრეთ სიძნელეების და დევნის შესახებ, რომლებიც პავლე მოციქულმა გადაიტანა. ფილიპელთა მიმართ წერილი მან დაწერა რომის ციხეში. მიუხედავად ამისა, ამ წერილში იგი არ გამოიყურება სასოწარკვეთილად, პირიქით, მის სიტყვებში არის რწმენა და იმედი, იგი მოუწოდებს თავის ძმებს იხარონ.

წაიკითხეთ ფილიპ. 4:4-7. როგორ ფიქრობთ, როგორ შეძლო პავლემ დაეწერა მსგავსი რამ, როცა თავად საპყრობილეში იმყოფებოდა? რაშია "ღვთის მშვიდობის" მოპოვების საიდუმლო?

ადვილია გიხაროდეს, როცა ყველაფერი კარგად მიდის. მაგრამ პავლე მოგვიწოდებს გვიხაროდეს ყოველთვის. მისი ეს მოწოდება პირდაპირი მნიშვნელობით უნდა გავიგოთ და დავინახოთ მასში ორი მნიშვნელოვანი აზრი.

პირველ რიგში, ჩვენ უნდა გვიხაროდეს მაშინაც კი, როცა გარემოებები საამისოდ არანაირ საფუძველს არ გვაძლევს. მეორეც, ჩვენ უნდა ვისწავლოთ გვიხაროდეს მაშინაც, როცა სიხარულის სურვილი საერთოდ არ გაქვს.

გაიხსენეთ სხვა ბიბლიური ეპიზოდები ან შემთხვევები ცხოვრებიდან, როცა ღვთის ერთგული შვილები განადიდებდნენ ღმერთს ისეთ წუთებში, როცა, თითქოს ყველანაირი საფუძველი ჰქონდა სასოწარკვეთისა და წუწუნის. 

პავლე მოგვიწოდებს განვადიდოთ ღმერთი ისეთ წუთებშიც კი, როცა ეს უადგილო და უმიზეზო გვეჩვენება. საქმე იმაშია, რომ შეუძლებელია რაციონალურად აიხსნას ქრისტიანული სიხარული და ღმერთის განდიდება. სხვა სიტყვებით, განდიდება - ეს არის რწმენის საქმე. მსგავსად იმისა, როგორც თქვენი რწმენა დაფუძნებულია არა გარემოებებზე, არამედ ჭეშმარიტებაზე ღმერთის შესახებ, ასე განდიდებასაც ჩვენ ვასრულებთ არა ჩვენი კარგი განწყობიდან გამომდინარე, არამედ იმის გაცნობიერების შედეგად, თუ როგორია ჩვენი ღმერთი და როგორია მისი დაპირებები. გასაოცარია, მაგრამ ასეთი რწმენა აღაშენებს ჩვენს აზრებს, გრძნობებს და დამოკიდებულებას გარემოებებისადმი.

რაში მდგომარეობს ჭეშმარიტება ღმერთის შესახებ, რომელიც პავლეს აძლევდა ძალას ეხარა ციხეშიც კი? შეადგინეთ მოკლე სია იმისა, თუ რა იცით ღმერთის შესახებ. იკითხეთ ეს სია და განადიდეთ ღმერთი. როგორ გავლენას მოახდენს ეს თქვენს დამოკიდებულებაზე გარემოებების მიმართ?