---
title: გამარჯვების მომტანი იარაღი
date: 25/08/2022
---
წაიკითხეთ 2ნეშტ. 20:1-30. იოშაფატი მიხვდა, რომ განდიდებაში დიდი ძალაა. როდესაც მას შეატყობინეს: "დიდი ურდო გადმოვიდა შენს წინააღმდეგ საბრძოლველად", იოშაფატს არ მიუმართავს დაუყოვნებელი საომარი მოქმედებებისთვის, არამედ "შესაკითხად უფალს მიმართა" (2ნეშტ. 20:2,3). მეფემ მოიხმო იუდეველები იერუსალიმში მარხვისთვის და აღიარა შექმნილი ვითარების სირთულე, როდესაც თქვა: "რადგან უძლურნი ვართ ამ მრავალრიცხოვანი ურდოს წინაშე, ჩვენს წინააღმდეგ რომ არის მოსული. ჩვენ აღარ ვიცით, როგორ მოვიქცეთ, რადგან შენსკენაა ჩვენი თვალი მიპყრობილი" (2ნეშტ. 20:12).

როდესაც ხედავთ, რომ "დიდი ურდო" გიახლოვდებათ, როგორ მოიქცევით? იოშაფატმა ამ მომენტში გამოავლინა ძლიერი რწმენა. როგორ ფიქრობთ, რატომ დაუყენა მეფემ ჯარს წინ მგალობელნი და ლევიანები, რათა მათ «ექოთ უფალი შეირაღებულთა წინ მავალთ და ეთქვათ: “ადიდეთ უფალი, რადგან უკუნისამდეა წყალობა მისი.”» (2ნეშტ. 20:21)?

რას გასწავლით იოშაფატის გამოცდილება, რომელიც ზემოთ მოცემულ მუხლებშია აღწერილი?

როდესაც გადმოვიდა ღვთის სული ლევიან იახაზიელზე, მან გაბედულად გამოაცხადა: "ამჯერად თქვენ არ იბრძოლებთ. გადით და დადექით და უცქირეთ უფლის მიერ თქვენს ხსნას. იუდავ და იერუსალიმო, ნუ გეშინიათ და ნუ ძრწიხართ. ხვალ გახვალთ მის წინააღმდეგ და უფალი იქნება თქვენთან" (2ნეშტ. 20:17). ამის შემდეგ ყველა იუდეველმა თაყვანი სცა ღმერთს და "მაღალი ხმით" უგალობეს უფალს (2ნეშტ. 20:19). მიუხედავად იმისა, რომ ღმერთს უნდა ებრძოლა მათ გამო, ისინი მაინც უნდა წასულიყვნენ და პირისპირ შეხვედროდნენ მტერს.

თუმცა ეს არ იყო ჩვეულებრივი გალაშქრება. იოშაფატმა თავის ჯარს წინ დაუყენა ლევიანების გუნდი, რომელიც უფალს განადიდებდა. "იმ დროს, როცა დაიწყეს ყიჟინა და სიმღერა, უფალმა შფოთში მოაქცია იუდას წინააღმდეგ მოსული მოაბელნი, ყამონის ძენი და სეყირის მთიელები და გაანადგურა" (2ნეშტ. 20:22). ღმერთი ჩაერია ზუსტად იმ მომენტში, როცა ისრაელიანებმა გამოავლინეს რწმენა მისი დაპირების მიმართ, ანუ როცა დაიწყეს ძახილი: "ადიდეთ უფალი, რადგან უკუნისამდეა წყალობა მისი!" (2ნეშტ. 20:21).

კიდევ ერთხელ წაიკითხეთ ზემოთ მოყვანილი ბიბლიური მუხლები. ამ ნაწყვეტში არსებული რომელი სულიერი პრინციპების გამოყენება შეიძლება თქვენს ცხოვრებაში ღმერთთან, განსაკუთრებით განსაცდელისა და სიძნელეების დროს?