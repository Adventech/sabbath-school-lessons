---
title: განდიდება, როგორც მოწმობა
date: 24/08/2022
---

მოციქულთა საქმეების წიგნში განდიდება განმაცვიფრებელ გავლენას ახდენდა მსმენელებზე. წაიკითხეთ საქმე. 16:16-34. სასტიკად ნაცემი და ტანისამოსშემოხეული პავლე და სილა საპყრობილეში ჩაყარეს. არავის გადაუხვევია მათთვის ჭრილობები, არავის წაუცხია მალამო მათი დასისხლიანებული ზურგებისთვის. მოციქულები შიდა საპყრობილის სიბნელეში მოათავსეს, სადაც ისინი განიცდიდნენ საშინელ ფიზიკურ ტკივილს ჭრილობებისა და მათ ფეხებზე დადებული ხუნდების გამო. უცებ ყველამ გაიგონა, როგორ დაიწყეს პავლემ და სილამ ლოცვა და გალობა.

მიწისძვრის შემდეგ, როცა საპყრობილის ზედამხედველი მიხვდა, რომ არც პავლე, არც სილა და არც სხვა პატიმრები არ გაქცეულან, "ათრთოლებული დაემხო პავლესა და სილას წინაშე. გარეთ გამოიყვანა ისინი და უთხრა: “ბატონებო, რა ვქნა, რომ გადავრჩე?” (საქმე. 16:29,30).

`საპყრობილის ზედამხედველი რატომ აიძულა მომხდარმა დაფიქრებულიყო თავისი პირადი ხსნის შესახებ? რა როლი ითამაშა ლოცვამ და გალობამ იმაში, რომ პატიმრები არ გაიქცნენ, ხოლო საპყრობილის ზედამხედველი და მთელი მისი ოჯახი ღმერთისკენ მოექცა?`

გასაოცარია, მაგრამ ჩვენს განდიდებას ღმერთისა შეუძლია შეცვალოს გარშემო მყოფი ადამიანების მარადიული ხვედრი. პავლე და სილა რომ სიბნელეში მჯდარიყვნენ და ეწუწუნათ თავიანთ ხვედრზე, როგორც ბევრი პატიმარი იქცევა, იქნებოდა თუ არა იმ ღამით ვინმე დახსნილი?

ჩვენ არ ვიცით, რა დაემართა შემდგომ საპყრობილის ზედამხედველს და მის ოჯახს, მაგრამ წარმოიდგინეთ ისინი როგორ კითხულობენ პავლე მოციქულის სიტყვებს, რომელიც მან მოგვიანებით სხვა საპყრობილიდან დაწერა: "ვინაიდან ქრისტეს გულისათვის მოგეცათ თქვენ არა მარტო რწმენა, არამედ მისთვის ტანჯვაც ისეთივე ღვაწლით, რომელიც ჩემში ნახეთ და რომელსაც ახლა ისმენთ ჩემზე" (ფილიპ. 1:29, 30). თუკი ისინი კითხულობდნენ ამ სიტყვებს და იხსენებდნენ, როგორ მოუტანა მათ სიხარული პავლეს ტანჯვებმა, უეჭველად, მათი გულები გალობდნენ სიხარულისგან, სულში კი მტკიცდებოდა სურვილი დარჩენილიყვნენ ერთგული, რადაც არ უნდა დაჯდომოდათ.

`როგორ ფიქრობთ, ვის შეიძლებოდა მიემართა ღმერთისთვის, როდესაც თქვენს გულიდან გამომავალ განდიდებას მოისმენდა? ეცადეთ ღიად განადიდოთ ღმერთი. თქვენ ვერც კი წარმოიდგენთ, როგორი სასიკეთო ზეგავლენა შეიძლება მოახდინოს ამან თქვენ გარშემო მყოფ ადამიანებზე.`