---
title: განსაცდელები სიმწიფის გზაზე
date: 07/07/2022
---
„რათა არ გავმედიდურდე მეტისმეტი გამოცხადებებით, ეკალი მომეცა სხეულში, სატანის ანგელოზი, რომ დამქეჯნოს, რათა არ გავმედიდურდე“ (2კორ. 12:7).

ხის მოჭრა და მისი ტოტების შეჭრა (გასხვლა) - სრულებით არ არის ერთი და იგივე. მოჭრის შემდეგ ხეები მეტად აღარ იზრდება, გასხვლა კი ხორციელდება იმისთვის, რომ მათ უფრო მეტი ნაყოფი მოისხან. თუმცა ორივე პროცესს სჭირდება ბასრი ინსტრუმენტი. გასხვლისას უნდა მოაშოროთ მცენარის ნაწილები, და ახალბედა მებაღეს ეს შეიძლება მოეჩვენოს მცენარის განადგურებად. სულიერ საკითხებთან დაკავშირებით ბრიუს უილკინსონმა თქვა: "ევედრებით თუ არა ღმერთს იმის შესახებ, რომ მან უხვად გაკურთხოთ და დაგამსგავსოთ თავის ძეს? თუ ეს ასეა, ეს იმას ნიშნავს, რომ თქვენ მას სთხოვთ გამოიყენოს მაკრატელი" (Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60).

ადამიანები ყოველთვის ცდილობდნენ გაეგოთ, რა ჰქონდა მხედველობაში პავლეს, როდესაც საუბრობდა სხეულში არსებული ეკლის შესახებ (იხ. 2კორ. 12:7). წამოყენებულ იქნა ყველანაირი იდეა, დაწყებული იქიდან, რომ პავლეს მუდმივად თავს ესხმოდნენ მტრები და დამთავრებული იმით, რომ მას ჰქონდა მეტყველების პრობლემები. მაგრამ სინამდვილეში ეს იყო მხედველობასთან დაკავშირებული პრობლემები (იხ. ე. უაითი. მეშვიდე დღის ადვენტისტთა ბიბლიური კომენტარები, ტ. 6, გვ. 1107). პავლე დარწმუნებული იყო, რომ ეს "ეკალი" მას "მიეცა".

`როგორ ფიქრობთ, რა ჰქონდა მხედველობაში პავლეს, როდესაც ამბობდა "მომეცა"? ვინ მისცა მას "ეკალი"? რა მხრივ შეეძლო ღმერთს ამ "ეკლის" გამოყენება მოციქულის სასიკეთოდ?`

ყურადღება მიაქციეთ, რომ პავლეს "ეკალს", მისი აზრით, სავსებით კონკრეტული მიზანი ჰქონდა: „რათა არ გავმედიდურდე" (2კორ. 12:7). ის არ იყო რაღაც წარსული ცოდვების შედეგი, არამედ მიზნად ისახავდა მომავალი ცოდვებისგან დაცვას. პავლე აღიარებდა: როგორც ყველა ადამიანი, ისიც მიდრეკილი იყო ცოდვისკენ, ამ "ეკალს" კი შეეძლო მისი დაცვა.

`წაიკითხეთ 2კორ. 12:7-10. როგორ ეპყრობოდა პავლე თავის "ეკალს"? თვლით თუ არა, რომ ამ "ეკალს" შეეძლო კიდევ რაიმე სულიერი სარგებლობის მოტანა მისთვის? პავლეს გამოხმაურება როგორ დაგეხმარებათ სწორი დამოკიდებულება გქონდეთ "ეკლისადმი" თქვენს ცხოვრებაში"? რამდენად შეიძლება განსხვავდებოდეს ღვთის ხედვა თქვენი სულიერი განვითარების შესახებ თქვენი ხედვისაგან? რომელი სულიერი თვისებების შეძენას ისურვებდით და ხართ თუ არა მზად სთხოვოთ ღმერთს "გასხვლის" შესახებ?`