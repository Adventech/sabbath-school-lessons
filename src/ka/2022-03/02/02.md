---
title: მოულოდნელობები
date: 03/07/2022
---

> <p></p>
> “საყვარელნო, ნუ გაგაოცებთ თქვენზე მოვლენილი ცეცხლოვანი განსაცდელი, თითქოს უცხო რამ დაგმართოდეთ“ (1პეტრ. 4:12).

მოულოდნელობები, ხშირად არასასიამოვნო, შეიძლება ნებისმიერ მომენტში მოხდეს. ვიღაცის ავტომობილი უეცრად გამოვარდება მოსახვევიდან თქვენს ზოლზე. უეცრად გატყობინებენ სამსახურიდან გათავისუფლების შესახებ შტატის შემცირების გამო. თქვენი სამედიცინო გამოკვლევის შედეგები ძალიან ცუდი აღმოჩნდა. უეცრად იგებთ იმის შესახებ, რომ თქვენმა საყვარელმა ადამიანმა გიღალატათ… ტანჯვები ყოველთვის იწვევს ტკივილს, მაგრამ ტკივილი ორმაგად ძლიერია, როდესაც ისინი მოულოდნელად მოდის.

ამ კვირაში ჩვენ ვისაუბრებთ იმის შესახებ თუ რომელი რთული გარემოებები და განსაცდელები არ უნდა იყოს ჩვენთვის მოულოდნელობა.

დასაწყისისთვის მივმართოთ ზემოთ ნახსენებ მუხლს 1პეტრ. 4:12-ს. ბერძნული სიტყვა, თარგმნილი როგორც "გაოცება", ნიშნავს "იყო უცხო, ჩანდე უცნაური, გაოცდე, იყო დაბნეული". პეტრე მოციქული თავის მკითხველებს ურჩევს: მძიმე განსაცდელები და გასაჭირი არ უნდა იყოს უცხო ქრისტიანული გამოცდილებისთვის. უფრო მეტიც, ისინი უნდა მივიღოთ რაღაც ჩვეულებრივი და ველოდოთ კიდეც.

გამოთქმა "ცეცხლოვანი გამოცდა" მომდინარეობს ბერძნული სიტყვისგან, რომელიც ნიშნავს "წვას". სხვა ადგილებში ეს სიტყვა თარგმნილია როგორც "ბრძმედი". ამიტომ ტანჯვის გამოცდილება შეიძლება განიხილოს როგორც "გადნობის პროცესი", როგორც ეს ხდება სადნობ ტიგელში.

`წაიკითხეთ 1პეტრ. 4:12-19. თქვენი სიტყებით ჩამოაყალიბეთ უწყება, რომელსაც წაკითხული ნაწყვეტი შეიცავს.`

ბევრ ჩვენგანს აოცებს ტანჯვები, რადგან მათ ხშირად საკმაოდ გამარტივებული წარმოდგენა აქვს ქრისტიანული ცხოვრების შესახებ. ჩვენ ვიცით, რომ არსებობს ორი მოწინააღმდეგე მხარე: ღმერთი - სიკეთე, სატანა - ბოროტება. ქვეცნობიერ დონეზე, ჩვენ ყველაფერ კეთილს ვაწყობთ ღვთის ყუთში, ხოლო ყველაფერ ცუდს - სატანის ყუთში. მაგრამ ცხოვრება არც ისე მარტივია. ჩვენ არ შეგვიძლია საკუთარი გრძნობებისა და წარმოდგენების დახმარებით განვსაზღვროთ, რა არის ღმერთისგან და რა სატანისგან. ზოგჯერ შეიძლება ღმერთთან ცხოვრება რთული იყოს და მეტ ძალისხმევას მოითხოვდეს. ამავდროულად კი შეიძლება ჩანდეს, რომ სატანის მიყოლა უფრო დიდ ჯილდოს მოიტანს. იობი, გატანჯული მართალი, სწორედ ამ აზრს გამოხატავს, როდესაც ღმერთს ეკითხება: „რატომ არის, რომ ცოცხლობენ ურჯულონი, სიბერეს აღწევენ და ძალით მძლავრობენ?" (იობ. 21:7).

`პეტრე საუბრობს განსაცდელების შესახებ, რომლებიც ქრისტეში ჩვენი რწმენის შედეგია. მაგრამ სირთულეებს ადამიანი სხვა მიზეზითაც განიცდის. რა არის ნათქვამი 1პეტრ. 4:12-19-ში იმის შესახებ, თუ რატომ არ უნდა გაუკვირდეთ ქრისტიანებს მათ თავზე მოვლენილი სირთულეები და განსაცდელები?`