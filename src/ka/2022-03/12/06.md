---
title: შემცვლელები
date: 15/09/2022
---
როგორც უკვე აღვნიშნეთ, ღვთის ნებისადმი დამორჩილებას ძირი ეთხრება, როდესაც ჩვენ ვეყრდნობით საკუთარ ძალებს. ჩვენ ასევე შეგვიძლია დავეყრდნოთ სხვა რამეს, რომელიც ჩაენაცვლება ღმერთს. ზოგიერთი ადამიანი, როდესაც დათრგუნულია, მიდის მაღაზიაში და ცდილობს თავი გაიბედნიეროს საყიდლებით. სხვები თავს არარაობად გრძნობენ და ცდილობენ მოიპოვონ აღიარება. მესამენი, როდესაც პრობლემები წამოეჭრებათ ცოლთან/ქმართან, იწყებენ სხვა ვიღაცის ძებნას, რათა მოიპოვონ დაკარგული სიახლოვე.

ნებისმიერს ზემოთ ჩამოთვლილიდან შეუძლია დროებით მოხსნას დაძაბულობა, მაგრამ მას არ ძალუძს მოაგვაროს თავად პრობლემა და გვასწავლოს სწორი ქმედებები მსგავს სიტუაციებში შემდეგ ჯერზე. მხოლოდ ღვთის ზებუნებრივ დახმარებას შეუძლია ამის გაკეთება. თუმცა, სამწუხაროდ, ძალიან ხშირად ჩვენ დახმარებისთვის მივმართავთ შემცვლელებს, და არა ღმერთს.

ქვემოთ ჩამოთვლილია სამი ხერხი, რომელთა დახმარებით ადამიანები ზოგჯერ ცდილობენ თავად მოაგვარონ თავიანთი პრობლემები ნაცვლად იმისა, რომ, მიმართონ ღმერთს:

- ღვთაებრივი გამოცხადების ნაცვლად ადამიანური ლოგიკის ან წარსული გამოცდილების გამოყენება.

- პრობლემების დაბლოკვა ჩვენი გონებიდან, ნაცვლად იმისა, რომ ეძიოთ ამ პრობლემების მოგვარება ღვთიური გზით.

- დაშორება რეალობისაგან და თავის არიდება ღმერთისთვის, ნაცვლად იმისა, რომ პირადი ურთიერთობა გქონდეთ მასთან ღვთიური ძალის მოპოვების მიზნით.

ზაქარია გვეხმარება ყურადღება გავამახვილოთ მთავარზე, როცა შემცვლელის გამოყენების ცდუნება გვაქვს. იგი აღწერს, თუ როგორ ბრუნდება ხალხი ბაბილონის ხანგრძლივი ტყვეობიდან და მაშინვე იწყებენ ტაძრის აღდგენას. მაგრამ ისინი მაშინვე აწყდებიან წარმოუდგენელ წინააღმდეგობას (იხ. ეზრ. 4-6). ამიტომ ზაქარია გამამხნევებელი უწყებით მიდის ზერუბაბელთან, რომელიც სამუშაოს ხელმძღვანელობდა. 

წაიკითხეთ ეს უწყება ზაქ. 4-ში. რას ამბობს ღმერთი ზაქ. 4:6-ში? როგორ დაეხმარათ სულიწმიდა მშენებლობაში?  რას გვასწავლის ეს ისტორია სულიწმიდისა და ჩვენი ყოველდღიური საქმიანობის ურთიერთკავშირზე?

ღმერთს არ მოუშორებია ტაძრის მშენებლობის მოწინააღმდეგეები და არ გაუთავისუფლებია ზერუბაბელი მათი წინააღმდეგობით გამოწვეული პრობლემებისგან. ეს ნიშნავს, რომ ღმერთი ყოველთვის არ დაგვიცავს ჩვენ დაპირისპირებისგან. მაგრამ, როცა ჩვენ დაბრკოლებებს ვაწყდებით, უფალს შეუძლია გამოიყენოს ისინი როგორც ცეცხლოვანი ღუმელი, რათა გვასწავლოს დაიმედებული ვიყოთ მასზე. 

როცა პრობლემებს აწყდებით, როგორია თქვენი პირველი რეაქცია? ჭამთ? ტელევიზორს უყურებთ? ლოცულობთ? ღვთის ნებას ემორჩილებით? რის შესახებ მოწმობს თქვენი პასუხი? რისი შეცვლა გჭირდებათ თქვენს ცხოვრებაში?