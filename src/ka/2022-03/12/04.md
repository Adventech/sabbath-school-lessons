---
title: მოსმენის მზადყოფნა
date: 13/09/2022
---
«მოვიდა უფალი და დადგა, კვლავ დაუძახა წინანდებურად: “სამუელ, სამუელ!” უთხრა სამუელმა: “ბრძანე, რადგან გისმენს შენი მსახური”» (1მეფ. 3:10).

გსმენიათ თუ არა სულიწმიდის ჩუმი ხმა, მაგრამ არ მიგიქცევიათ მისთვის ყურადღება, რის შემდეგაც ყველაფერი არასწორად წასულა და თქვენ საკუთარი თავი დაგიდანაშაულებიათ: "რატომ არ მოვუსმინე?". მეფეთა პირველი წიგნი მოგვითხრობს ისტორიას ხნიერი ადამიანისა და მისი ორი უკეთური ვაჟის შესახებ, რომლებიც არ დაემორჩილნენ უფალს. მათთან ცხოვრობდა ბიჭუნა, რომელსაც შეეძლო უფლის ხმის მოსმენა. მართალია ღმერთი სერიოზულად აფრთხილებდა როგორც თავად ყელის, ისე მის ვაჟებს, მაგრამ არაფერი იცვლებოდა. 

წაიკითხეთ 1მეფ. 2:12-3:18. რა დაემართათ ყელის ვაჟებს? თქვენი აზრით, როგორ უნდა ეპასუხა ყელის, როცა გაიგო თავისი ვაჟების საქციელის შესახებ? ამ ისტორიის საფუძველზე განმარტეთ, რა განსხვავებაა უფლის მომსმენთა და მის არ მომსმენთა შორის. 

ყელის ვაჟები ნებისმიერ რამეზე ფიქრობდნენ, გარდა ღმერთისა. ყელიმ კი, როცა თავისი ვაჟების უღირსი საქციელის შესახებ გაიგო, უბრალოდ დაელაპარაკა მათ და მეტი არაფერი გაუკეთებია. ყელის ვაჟები არ აპირებდნენ თავიანთი ცხოვრება ღვთის ნებისთვის დაემორჩილებინათ. რაოდენ განსხვავდებიან ისინი ახალგაზრდა სამუელისგან!

მქადაგებელი ჩარლზ სტენლი წერს, თუ რამდენად მნიშვნელოვანია განვავითაროთ უნარი გვესმოდეს ღვთის ხმა იმის მეშვეობით, რასაც ის უწოდებს "ნეიტრალურში გადართვას". სტენლი ამბობს: "სულიწმიდა… ლაპარაკობს არა იმისთვის, რომ ინფორმაცია გადასცეს, არამედ იმისთვის, რომ მიიღოს გამოხმაურება. და მან იცის: როცა მთელი ჩვენი ყურადღება გადატანილია საკუთარ გეგმებზე, არ ღირს დროის დახარჯვა და სხვა რამის შემოთავაზება. ამიტომ ღმერთი დუმს. იგი ელოდება როდის გავხდებით საკმარისად "ნეიტრალური", რათა გვესმოდეს მისი ხმა და დავემორჩილოთ" (ჩ. სტენლი. სულიწმიდით აღვსილი საოცარი ცხოვრება, გვ. 179,180).

დაფიქრდით, რამდენად გაქვთ ღმერთის ხმის გაგების უნარი. რა გიშლით ხელს, რომ "გახდეთ საკმარისად მიუკერძოებელი, რათა გაიგოთ მისი ხმა და დაემორჩილოთ"? რა უნდა გააკეთოთ იმისათვის, რომ განავითაროთ ღვთის ხმის მოსმენის უნარი და იყოთ მისი მითითებების მორჩილი?