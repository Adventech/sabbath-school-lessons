---
title: სიკვდილი, რომელიც აუცილებელია ღვთის ნების შეცნობისათვის
date: 12/09/2022
---

მრავალი ქრისტიანი ძალიან გულწრფელად ცდილობს გაიგოს ღვთის ნება. "მე რომ მხოლოდ მცოდნოდა ღვთის ნება ჩემი ცხოვრების შესახებ, ყველაფერს გავწირავდი ღვთისათვის". მაგრამ, როდესაც ღმერთს ამას ვპირდებით, ყოველთვის როდი ვართ მზად ასე მოვიქცეთ რეალურად. სინამდვილეში უნდა შეიცვალოს თანმიმდევრობა. რომ. 12:1,2-ში პავლე განმარტავს, როგორ შეიძლება გავიგოთ ღვთის ნება. იგი მნიშვნელოვან განცხადებას აკეთებს: თუ გსურთ გაიგოთ ღვთის ნება, ჯერ უნდა მოიტანოთ მსხვერპლი!

`წაიკითხეთ რომ. 12:1,2. რის გაკეთებას გვირჩევს პავლე მოციქული, რათა შევიცნოთ ღვთის ნება?`  

წაიკითხეთ რომ. 12:1,2. მოციქული წერს, რომ ჩვენ შევძლებთ შევიცნოთ "რა არის ღვთის ნება" (რომ. 12:2), თუკი:

ა)  შეგვიძლია გავიგოთ და დავაფასოთ ჩვენდამი გამოვლენილი "ღვთის წყალობები" (რომ. 12:1);

ბ) ვთავაზობთ საკუთარ თავს ცოცხალ მსხვერპლად ღმერთს (რომ. 12:1);

გ) ჩვენი გონება განახლდება (რომ. 12:2).

მხოლოდ განახლებულ გონებას ძალუძს გაიგოს ღვთის ნება. ეს განახლება კი დამოკიდებულია საკუთარი "მე"-ს მოკვდინებაზე. საკმარისი არ იყო, რომ ქრისტეს მხოლოდ ეტანჯა; იგი უნდა მომკვდარიყო. ჩვენც ასევე უნდა მოვკვდეთ ჩვენთვის, რათა ვიცოცხლოთ ღმერთისთვის.

`სთხოვეთ სულიწმიდას გიჩვენოთ, რომელი ქვეყნიური საქმისთვის არ მომკვდარხართ ჯერ მთლიანად. რაზე უნდა თქვათ უარი, რათა გახდეთ "ცოცხალი, წმიდა, ღვთის სასურველი მსხვერპლი"?`

თუკი ჩვენს ცხოვრებაში რჩება კიდევ რაღაც, რაშიც ჩვენი "მე" ბოლომდე არ მომკვდარა, ღმერთი საშუალებას აძლევს განსაცდელებს შეგვახსენოს ჩვენ ამის შესახებ. თუმცა ჩვენი ტანჯვები გვეხმარება არა მხოლოდ გავუმკლავდეთ ცოდვას, არამედ ახლიდან გავაცნობიეროთ ქრისტეს სიკვდილი და ამ სიკვდილის მნიშვნელობა ჩვენთვის. ელიზაბეტ ელიოტმა დაწერა: "როდესაც ღმერთს ვუმორჩილებთ ჩვენი გულის სიღრმისეულ სურვილებს, ჩვენ უფრო კარგად ვიგებთ ჯვრის მნიშვნელობას… მართალია ჯვარცმის ჩვენი პირადი გამოცდილება ვერც კი შეედრება იმას, რაც მაცხოვარმა განიცადა, მაგრამ ეს გამოცდილება მაინც გვაძლევს საშუალებას, დავიწყოთ იესოს გაცნობიერება, თანავუგრძნოთ მას მის ტანჯვებში. ჩვენს ყველა ტანჯვებში იგი მოგვიწოდებს ამ თანაზიარებისკენ" (ე. ელიოტი. სიყვარულის ძიებაში, გვ. 182).

`ლოცვით წაიკითხეთ რომ. 12:1,2. დაფიქრდით, რაზე უნდა ვთქვათ უარი, რათა გავხდეთ ცოცხალი მსხვერპლი. როგორ გვეხმარება ეს ქრისტეს ტანჯვათა გაცნობიერებაში, რომლებიც მან ჩვენი გულისთვის განიცადა ჯვარზე? რა მხრივ დაგეხმარებათ ამის გაცნობიერება, გახდეთ თანაზიარი ქრისტეს ტანჯვებისა?`