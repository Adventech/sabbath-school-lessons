---
title: დაემორჩილო, რათა ემსახურო
date: 11/09/2022
---

`წაიკითხეთ ფილიპ. 2:5-9. აღწერეთ მეთოდი, რომელიც იესომ გამოიყენა, რათა განეხორციელებინა გამოსყიდვის გეგმა (ფილიპ. 2:6-8).`

`იესოს რომელ კონკრეტულ ქმედებებში და საქციელებში ჩანს ფილიპ. 2:6-8-ის სიტყვების შესრულება?`

`თქვენი აზრით, შეეძლო თუ არა იესოს მოეპოვებინა ჩვენი ხსნა ისე, რომ არ მიეღო ადამიანისა და მონის ხატება?`

თანამედროვე კულტურა გვასწავლის ვიცოდეთ და ვიცავდეთ საკუთარ უფლებებს. ხშირად ასეც უნდა მოვიქცეთ. მაგრამ, როგორც იესოს შემთხვევაში, ჩვენ მოგვეთხოვება ნებაყოფლობით უარი ვთქვათ საკუთარ უფლებებზე ზეციერი მამისადმი მსახურების გამო. ამაზეა დამოკიდებული ღვთის სასუფევლის დამკვიდრება. 

საკუთარ უფლებებზე უარის თქმის პროცესი შეიძლება იყოს რთული და არასასიამოვნო, ეს შეიძლება იქცეს ჩვენთვის ნამდვილ განსაცდელად. 

ნახეთ, როგორ მოიქცა იესო ამ პროცესის დროს (ფილიპ. 2:5-8). მოცემულ მუხლებში აღწერილია სამი ნაბიჯი, რომლებიც ქრისტემ გადადგა, როდესაც ზეციერი მამის ნებას დაემორჩილა. დასაწყისში პავლე მოგვიწოდებს: "თქვენშიაც იმ საფიქრალზე იფიქრეთ, (ფრონეო - ფიქრი, აზროვნება, მსჯელობა), რაც ქრისტე იესოშია" (ფილიპ. 2:5).

1. ჩვენი გადარჩენის გულისთვის იესომ უარი თქვა ზეციერ მამასთან თანასწორობაზე და მოვიდა დედამიწაზე, მიიღო რა ადამიანის სხეული ყველა მისი შეზღუდვით (ფილიპ. 2:6,7).

2. ქრისტე მოვიდა არა როგორც დიდი და ცნობილი ადამიანი, არამედ როგორც მსახური (ფილიპ. 2:7).

3. როგორც ადამიან-მსახურს, იესოს არ უცხოვრია მშვიდი ხანგრძლივი ცხოვრებით, არამედ "მორჩილი გახდა თვით სიკვდილამდე, ჯვარცმით სიკვდილამდე" (ფილიპ. 2:8).

`როგორ შეგვიძლია გავყვეთ ქრისტეს მაგალითს საკუთარ ცხოვრებაში? თუ უფლებები და თანასწორობა - ეს თავისთავად კარგია და მათი დაცვა აუცილებელია, როგორ ავხსნათ, რომ მათზე გარკვეულ შემთხვევებში უარი უნდა ვთქვათ? ახლა წაიკითხეთ ფილიპ. 2:9. რა მხრივ გვეხმარება ეს მუხლი მივხვდეთ, რატომ არის აუცილებელი დავემორჩილოთ ზეციერი მამის ნებას?`

`სთხოვეთ სულიწმიდას მოგცეთ სიბრძნე, როდესაც უპასუხებთ ამ შეკითხვას: ჩემი ოჯახისადმი, ეკლესიისადმი და მოყვასისადმი მსახურების საქმეში რომელი უფლება, რომლის გამოც ამჟამად ვიბრძვი, შეიძლება აღმოჩნდეს დაბრკოლება ჩემი მორჩილებისთვის ქრისტეს ნებისადმი? რამდენად ვარ მზად გავუძლო დისკომფორტს, რათა უკეთესად ვემსახურო სხვებს?`