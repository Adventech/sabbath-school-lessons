---
title: საკუთარ თავზე დაიმედება
date: 14/09/2022
---

ევამ შესცოდა არა მხოლოდ იმიტომ, რომ ღვთის სიტყვაში დაეჭვდა. პრობლემის ფესვი იყო მისი დარწმუნება საკუთარ სიბრძნეში, მისი უნარი დამოუკიდებლად გადაეწყვიტა, რა არის მისთვის კარგი და სწორი. იგი დაეყრდნო საკუთარ მსჯელობას. როცა ღვთის სიტყვისადმი ნდობის ნაცვლად ჩვენ ვეყრდნობით საკუთარ მოსაზრებებს, მაშინ გზას ვუხსნით ყოველგვარ პრობლემებს ჩვენს ცხოვრებაში.

საულის ისტორიაში ასევე ნაჩვენებია, როგორ ხდება ადამიანი თვითდაჯერებული და რამდენად ტრაგიკული შედეგები აქვს ამას. სამუელმა სცხო საულს როგორც ღმერთისგან არჩეულს მეფეს (იხ. 1მეფ. 10:1) და მას მისცა გარკვეული მითითებები (1მეფ. 10:8), რომლებიც საულმა უგულებელყო.

`წაიკითხეთ 1მეფ. 13:1-14. რომელმა ქმედებებმა გამოიწვია საულის დაცემა?`

გამეფებიდან მალევე საულმა გადადგა სამი ნაბიჯი თვითდაჯერებულობისკენ მიმავალ გზაზე. პრობლემა იმაშია, რომ თითოეული ეს ნაბიჯი არც ისე ცუდი ჩანს. მაგრამ სწორედ მათშია ტრაგედიის თესლი, ვინაიდან ყოველი მათგანი გაკეთებულ იქნა ღმერთისაგან დამოუკიდებლად. ყურადღება მიაქციეთ მათ თანმიმდევრობას. 

საულმა თქვა: "**დავინახე**, რომ მეფანტებოდა ხალხი და შენც არ მოხვედი დათქმულ დროს" (1მეფ. 13:11). რთულ მდგომარეობაში აღმოჩენილმა საულმა სიტუაცია შეაფასა იმის საფუძველზე, რასაც საკუთარი თვალებით ხედავდა.

საული "დავინახე"-ს შემდეგ ამბობს "**ვიფიქრე**, ახლა დამესხმებიან ფილისტიმელები…" (1მეფ. 13:12). იმან, რაც მან საკუთარი თვალებით დაინახა, გამოიწვია მისი ფიქრები შექმნილ სიტუაციასთან დაკავშირებით. 

"ვიფიქრე"-ს შემდეგ საული ამბობს "**აღვავლინე** სრულადდასაწველი" (1მეფ. 13:12).

საულის ფიქრებმა მასში გამოიწვია გარკვეული გრძნობები (შიში), რომლებმაც მას მოქმედებისკენ უბიძგა. თითოეულმა ჩვენგანმა გაიარა ეს გზა: ჩვენ ვეყრდნობით ჩვენს მხედველობას, რის შედეგადაც საკუთარ დასკვნას ვაკეთებთ, ეს კი ჩვენში იწვევს გარკვეულ გრძნობებს. ჩვენც გადაწყვეტილებას ვიღებთ ვიმოქმედოთ საკუთარ გრძნობებზე დაყრდნობით.

`თქვენი აზრით, რატომ გადაწყვიტა საულმა ასე ადვილად ემოქმედა თავის შეხედულებისამებრ, თუმცა ღვთის ნათელი მითითებები მის ყურებში ჟღერდა? როდესაც ვაცნობიერებთ საკუთარ სისუსტეს და არასრულყოფილებას, რატომ ვაგრძელებთ საკუთარ თავზე დაყრდნობას? რა უნდა მოვიმოქმედოთ, რათა მეტად ვენდოთ ღმერთს, და არა საკუთარ თავს?`