---
title: ჩვენი ზეციერი მამა
date: 08/08/2022
---
ცნობილი ქრისტიანი ავტორი ოსვალდ ჩემბერსი წერს: "გიკითხავთ თუ არა ღმერთისთვის მისი ჩანაფიქრების შესახებ? იგი ყოველთვის არ გიცხადებთ თავის გეგმებს, მაგრამ გაგიცხადებთ როგორია ის" (Oსწალდ ჩჰამბერს. Mყ Uტმოსტ ფორ Hის Hიგჰესტ, ჟან. 2).

როგორ ფიქრობთ, რა ჰქონდა მხედველობაში ჩემბერს, როდესაც ასეთი აზრი გამოთქვა? ეთანხმებით თუ არა ავტორის ამ აზრს?

როგორც ვიცით, იობის წიგნი იწყება ამ პატრიარქის უდიდესი პირადი ტრაგედიის აღწერით. იგი კარგავს ყველაფერს, საკუთარი სიცოცხლისა და ცოლის გარდა. ცოლი მას სთავაზობს "დაგმე ღმერთი და მოკვდი" (იობ. 2:9). ამას მოსდევს ხანგრძლივი მსჯელობები, რომლის დროსაც იობის მეგობრები ცდილობენ გაიგონ, რატომ დაემართა იობს ეს ყველა უბედურება. მთელი უბედურების განმავლობაში ღმერთი დუმს.

ღმერთი ჩნდება მხოლოდ 38-ე თავში და ამბობს: "ვინ არის ეს, უგუნური სიტყვებით განგებას რომ აბნელებს" (იობ. 38:2). შემდეგ კი ღმერთი შეუჩერებლივ უსვამს დაახლოებით სამოც კითხვას. გადაშალეთ ბიბლია და წაიკითხეთ 38-ე და 39-ე თავები.

იობმა მოისმინა კითხვები და პასუხობს: "აჰა, მე არარაობა ვარ, რა გიპასუხო? პირზე ხელს ვიდებ. ერთხელ ვთქვი მე და აღარ მივუგებ მეორედაც, და აღარას დავძენ" (იობ. 40:4,5). მაგრამ ღმერთს ჯერ არ დაუმთავრებია თავისი სიტყვა. იგი მიმართავს იობს ახალი არც ისე მარტივი კითხვებით ერთიმეორის მიყოლებით.

წაიკითხეთ პატრიარქ იობის საბოლოო პასუხი ღმერთისადმი იობ. 42:1-6-ში? როგორ ფიქრობთ, რა აღმოაჩინა იობმა თავისთვის, რამაც საშუალება მისცა მას სწორედ ასე ეპასუხა ღმერთისთვის, თუმცა ადრე იობი ცდილობდა ეკამათა ღმერთთან და მისთვის ბევრი კითხვა დაესვა?

ღმერთმა არ უპასუხა იობის მეგობრების არცერთ "რატომს". ამის ნაცვლად მან დახატა სურათი თავისი ზნეობრივი სიდიადისა, რომელიც გაცხადებულია მის მიერ შექმნილ საოცარ სამყაროში. ამის შემდეგ იობი უკვე აღარ სვამს კითხვებს. მათზე პასუხების მიღების საჭიროება დაჩრდილა ღვთის დიდებულების განსაცვიფრებელმა სურათმა.

იობის ისტორიაში ნაჩვენებია საოცარი პარადოქსი: იმედი და გამხნევება შეიძლება გაჩნდეს იმის გაცნობიერების ნიადაგზე, თუ რამდენად მცირედი ვიცით. ინსტიქტურად ჩვენ ვცდილობთ ნუგეში ვპოვოთ ცოდნაში და, როდესაც ეს ცოდნა ნუგეშს არ გვგვრის, ეს იმედს გვიცრუებს. მაგრამ ზოგჯერ ღმერთი ნათელს ჰფენს ჩვენს უმეცრებას, რათა მივხვდეთ, რომ ჭეშმარიტი იმედის პოვნა ადამიანს შეუძლია  მხოლოდ პიროვნებაში, რომელიც ბევრად დიდია, ვიდრე ჩვენ.

ხდება თუ არა ამჟამად თქვენს ცხოვრებაში მოვლენები, რომლებსაც ვერ იგებთ? თუ დიახ, შეეცადეთ წარმოიდგინოთ ღმერთი. როგორ გეხმარებათ მასზე ფიქრი და მისი პიროვნული შეცნობა ყველაზე რთული განსაცდელების გადატანაში?