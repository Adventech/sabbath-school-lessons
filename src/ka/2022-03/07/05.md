---
title: ზეციერი მამის ჩანაფიქრი ჩვენს შესახებ
date: 10/08/2022
---

`ყველას სურს იმედით იცხოვროს. მაგრამ სად არის ამ იმედის წყარო? ზოგიერთისთვის იმედი დაფარულია მეგობრის ღიმილში. სხვები მას პოულობენ ფინანსურ სტაბილურობაში ან მტკიცე ქორწინებაში. თქვენ სად ეძებთ ჩვეულებრივ იმედს და გამხნევებას?`

იერემიას წიგნში წინასწარმეტყველი მიმართავს ადამიანებს, რომლებმაც ტყვეობაში ყოფნისას დაკარგეს იმედი. ამის შესახებ მეფსალმუნე ამბობს: "ბაბილონის მდინარეებთან ვისხედით და ვტიროდით, როდესაც ვიგონებდით სიონს" (ფსალმ. 136:1). მართალია ისინი გულგატეხილი არიან, იერემია მაინც მიუთითებს მიზეზზე, თუ რატომ არ უნდა დაკარგონ მათ იმედი.

`იერემიას სიტყვების თანახმად, რა მიზეზები აქვს იმედისთვის ტყვეობაში მყოფ ხალხს? იერ. 29:1-10.`

ამ ნაწყვეტში შეძილება გამოიყოს იმედის სამი მნიშვნელოვანი წყარო, რომლებსაც უნდა მიექცეს ყურადღება.

პირველი, ღმერთი მოუწოდებს თავის ხალხს არ დაკარგონ იმედი, რადგან სიტუაცია, რომელშიც ისინი აღმოჩნდნენ, არ არის შემთხვევითობის ან ბოროტების გაუთვალისწინებელი მოქმედების შედეგი. ღმერთი ამბობს: "მე გადავასახლე [იუდეველები] იერუსალიმიდან ბაბილონში" (იერ. 29:4). და თითქოს ისე ჩანს, რომ ისინი ყველა მხრიდან ბოროტებით არიან გარემოცულნი, იუდა ყოველთვის იყო და არის ღვთის ხელში.

მეორე, ღმერთი თავის შვილებს ეუბნება, რომ იგი მოქმედებს მათ ამჟამინდელ სიტუაციაშიც: "და შესთხოვეთ მშვიდობა იმ ქალაქისათვის, სადაც გადაგასახლეთ თქვენ, და ევედრეთ მისთვის უფალს, რადგან მისი მშვიდობით თქვენც გექნებათ მშვიდობა" (იერ. 29:7).

მესამე, ღმერთი განსზღვრულ დროს დაასრულებს მათ გადასახლებას: "როდესაც ბაბილონს შეუსრულდება სამოცდაათი წელი, მოგიკითხავთ მე თქვენ და ავასრულებ თქვენზე ჩემს სასიკეთო სიტყვას, რათა დაგაბრუნოთ ამ ადგილას" (იერ. 29:10).

როდესაც ხალხს მიუთითებს იმაზე, რომ იგი ატარებდა მათ წარსულში, ატარებს აწმყოში და წაიყვანს მომავალში, ღმერთი ამით არწმუნებს მათ თავის სიყვარულში და მზრუნველობაში (იერ. 29:11-14).

`წაიკითხეთ იერ. 29:11-14, წარმოთქვით თქვენი სახელი "თქვენ" ნაცვალსახელის შემდეგ, თითქოს ღმერთი დაპირებას პირადად თქვენი მისამართით ამბობდეს. იმედი გქონდეთ ამ დაპირებების, რაც არ უნდა მოხდეს და როგორი სულიერი ბრძოლებიც არ უნდა გქონდეთ.`