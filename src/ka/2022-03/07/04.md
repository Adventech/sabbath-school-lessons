---
title: ზეციერი მამის თანდასწრება
date: 09/08/2022
---
«რადგან მე, შენი უფალი ღმერთი, შენი მარჯვენის დამჭერი გეუბნები: “ნუ გეშინია, მე შეგეწევი”» (ეს. 41:13).

ვიღაცამ ერთხელ თქვა: "როცა ღმერთი შორს გეჩვენებათ, ვინ ვის დაშორდა?". სირთულეებში გვეჩვენება, რომ ღმერთმა მიგვატოვა. მაგრამ სინამდვილეში ღმერთი არსად არ მიდის (იხ. 2ნეშტ. 15:2). უფრო ჩვენ დავკარგეთ ღმერთი თვალთახედვის არედან.

გადასახლებაში ებრაელებს ეჩვენებოდათ, რომ ღმერთი მათგან ძალიან შორს იყო. მაგრამ ესაია წინასწარმეტყველის მეშვეობით ღმერთმა დაარწმუნა ისინი, რომ მომავალში იხსნიდა. მართალია იერუსალიმში დაბრუნებამდე ჯერ კიდევ ბევრი წელი იყო დარჩენილი, ღმერთს სურდა ადამიანებს ცოდნოდათ, რომ იგი არ დაშორებია მათ და შეუძლიათ იმედით იცხოვრონ.

წაიკითხეთ ეს. 41:8-14. ჩამოთვალეთ ნაწყვეტში არსებული მიზეზები იმედისთვის,  რომლის მოპოვებაც შეუძლია ხალხს, რომელიც მოელის თავის განთავისუფლებას. როგორ გვეხმარება ეს დაპირება მიწიერი ტყვეობიდან გათავისუფლების მოლოდინში?

ამ ნაწყვეტში ერთ-ერთი ყველაზე ნათელი სურათი წარმოდგენილია მე-13 მუხლში. სამყაროს მეუფე თავის ხალხს ეუბნება: მე ვარ "შენი მარჯვენის დამჭერი… ნუ გეშინია". ერთი საქმეა - წარმოიდგინო ღმერთი, რომელიც მიწიერ მოვლენებს მართავს უმაღლესი ტახტიდან, რომელიც მრავალი სინათლის წლით არის დაშორებული დედამიწიდან, და სრულიად სხვა საქმეა - დაინახო, როგორ აქვს მას ჩაჭიდებული ხელი ადამიანზე. 

როდესაც დაკავებული ვართ, ძნელია გავიხსენოთ, რომ ღმერთი ახლოსაა. ამის შემხსენებელი უნდა იყოს მისი სახელი - ემანუელი, "ჩვენთან არს ღმერთი". ღმერთი ყოველთვის ჩვენ გვერდითაა, მასთან ერთად კი ჩვენ გვერდითაა მისი განზრახვები, დაპირებები, გარდამქმნელი ძალა.  

მომდევნო რამდენიმე დღის განმავლობაში ჩაატარეთ ექსპერიმენტი. შეეცადეთ, რაც შეიძლება ხშირად გაიხსენოთ, რომ სამყაროს ღმერთი თქვენ გვერდითაა, ჩაკიდებული აქვს ხელი და გპირდებათ დაგეხმაროთ. ყურადღება მიაქციეთ იმას, თუ როგორ ცვლის ეს აზრები თქვენს ცხოვრებას. მზად იყავით თქვენს გამოცდილებაზე იმსჯელოთ ჯგუფში.