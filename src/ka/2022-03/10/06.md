---
title: ჩვენი კლდე და სიმაგრე
date: 01/09/2022
---

`თქვენი აზრით, თვინიერება - ეს ხასიათის ძალის გამოვლინებაა თუ ხასიათის სისუტის? დაასაბუთეთ თქვენი პასუხი.`

ხშირად ყველაზე ამაყი, ამპარტავანი და თავხედი ადამიანები არიან ისინი, ვისაც დაბალი თვითშეფასება აქვს. თავიანთ ქედმაღლობასა და სიამაყეს (თვინიერებისა და თავმდაბლობის სრული არარსებობის პირობებში) ისინი იყენებენ, ალბათ გაუცნობიერებლადაც, რათა დაფარონ არარსებობა ან უკმარისობა რაიმე მნიშვნელოვანისა სულში. ასეთ ადამიანებს, როგორც თითოეულ ჩვენგანს, ესაჭიროება დაცვა, საკუთარი ღირსების შეგძნება, მიღება, განსაკუთრებით უბედურებისა და ტანჯვის დროს. ეს ყველაფერი ჩვენ შეგვიძლია მოვიპოვოთ მხოლოდ უფალთან. ამრიგად, თვინიერება და თავმდაბლობა არის არა სისუსტის ნიშანი, არამედ ყველაზე დამაჯერებელი მტკიცებულება იმისა, რომ ადამიანი მტკიცედ არის დამყარებული **კლდეზე**. 

`წაიკითხეთ ფსალმ. 61:2-9. თქვენი აზრით, რა იყო ამ ფსალმუნის დაწერის მიზეზი? რისი თქმა სურს დავითს ამით? რომელ სულიერ პრინციპებს ვპოულობთ მის სიტყვებში? და, რაც მთავარია, როგორ შეგიძლიათ ისწავლოთ ამ პრინციპების გამოყენება თქვენს ცხოვრებაში?`

"ყოველგვარი მიზეზის გარეშე ადამიანები ჩვენი მტრები გახდებიან. ღვთის ხალხის მოტივებს არასწორად გაიგებენ არა მხოლოდ ამ წუთისოფლისანი, არამედ, მათი საკუთარი და-ძმებიც. უფლის მსახურნი მეტად მძიმე პირობებში აღმოჩნდებიან. პატარა გორაკს უზარმაზარ მთად გადააქცევენ იმ ხალხის გასამართლებლად, ვინც ეგოიზმისა და უსამართლობის კურსი აირჩია… ცრუ ბრალდებების გამო ამ ადამიანებს არაკეთილსინდისიერების ბნელ სამოსელს ჩააცმევენ, რადგან გარემოებებმა, რომლებიც არ ექვემდებარება მათ კონტროლს, მათი შრომა გახადეს რთული. და ამ ერთგულ ადამიანებზე იტყვიან, რომ ისინი სანდონი არ არიან. და ეს ყველაფერი გაკეთდება ეკლესიის წევრების მიერ. უფლის მსახურნი ქრისტეს გონებით უნდა შეიმოსონ. და არც უნდა იფიქრონ, რომ ასეთ შეურაცხყოფებსა და არასწორ მოპყრობას თავიდან აიცილებენ. მათ ენთუზიასტებად და ფანატიკოსებად შერაცხავენ. მაგრამ ამის გამო ფარ-ხმალი არ უნდა დაყარონ. ღმერთის ხელს თავისი განგების საჭე უჭირავს და წინ უძღვება თავის საქმეს თავისი სახელის სადიდებლად" (ე. უაითი. მზერა ზეცისკენ. ღმერთის ხელი საჭესთანაა,  12 ივნისი). 

`რამდენად მგრძნობიარე ხართ საყვედურებისა და გესლიანი შენიშვნების მიმართ? უმრავლეს შემთხვევაში თქვენ მათზე მწვავე რეაქცია გაქვთ, ხომ ასეა? როგორ შეგიძლიათ დაუახლოვდეთ ღმერთს და საკუთარი ღირსების შეგრძნება მიანდოთ მას, რომელსაც უყვარხართ, რომელიც მოკვდა თქვენი ცოდვების გამო და გიცავთ თქვენ სხვების მხრიდან აბუჩად ამგდები დამოკიდებულებისგან?`