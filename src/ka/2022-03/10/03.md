---
title: შუამდგომლობა შეწყალების შესახებ
date: 29/08/2022
---
წაიკითხეთ გამ. 32:1-14. რა განსაკუთრებული როლი ითამაშა მოსემ ამ ნაწყვეტში?

ღმერთმა ოქროს ხბოს თაყვანისცემა შეაფასა როგორც უკიდურესად მკრეხელური აქტი განდგომილებისა და მან ამცნო, რომ გაანადგურებს ხალხს და მოსესგან წარმოქმნის სხვა ხალხს. მაგრამ ნაცვლად იმისა, რომ მიიღოს ღვთის წინადადება, მოსე შუამდგომლობს ხალხს ღმერთის წინაშე, და ღმერთი ავლენს წყალობას. 

თქვენი აზრით, ღმერთის წინაშე მოსეს შუამდგომლობა ხალხის გამო ხალხს სჭირდებოდა თუ თავად მოსეს?

გამ. 32:1-14-ში წარმოდგენილია ორი მნიშვნელოვანი იდეა. პირველ რიგში, ღმერთის ნათქვამი სიტყვები, გაენადგურებინა ამბოხებული ხალხი და ეკურთხებინა მოსე, იყო მოსეს გამოსაცდელად. უფალს სურდა, რომ ხალხს დაენახა, რაოდენ დიდი გულმოწყალებით არის აღსავსე ამ ადამიანის გული. მოსემ ჩააბარა ეს გამოცდა. იესოს მსგავსად, იგი ევედრებოდა ცოდვილთა შეწყალებისთვის. ეს იმაზე მეტყველებს, რომ ზოგჯერ ღმერთმა შეიძლება შეგვაჯახოს წინააღმდეგობასთან, შეიძლება დაუშვას სიძნელეები ჩვენს ცხოვრებაში, რათა მთელ სამყაროს გამოეცხადოს, რაოდენ დიდი გულმოწყალებაა ჩვენში გზასაცდენილთა მიმართ.

რით ამყარებს მოსე თავის თხოვნას უფლისადმი იმის შესახებ, რომ მან არ გაანადგუროს ისრაელი (გამ. 32:12,13)?

ყურადღება მიაქციეთ და იმსჯელეთ, რა სახის მოწმობა უნდა გამხდარიყო სხვა ხალხებისთვის ღმერთისა და მოსეს ქმედებები ხალხის დაუმორჩილებლობის საპასუხოდ. 

მეორეც, ნაწყვეტში ნაჩვენებია, რომ ამბოხება და დაუმორჩილებლობა - ეს არის მოწოდება მოწყალების გამოჩენისკენ. მოწყალება საჭიროა მაშინ, როცა ადამიანები ამას ყველაზე ნაკლებად იმსახურებენ. მაგრამ როცა ისინი ყველაზე ნაკლებად იმსახურებენ ამას, ამ დროს ჩვენც ნაკლებად გვსურს მისი შეთავაზება. თუმცა, როდესაც მირიამი მოსეს აკრიკტიკებდა, მოსე ევედრებოდა უფალს დის კეთრისგან განკურნების შესახებ (იხ. რიცხ. 12). როცა ღმერთი განრისხდა კორახზე და მის თანამზრახველებზე და განიზრახა მათი განადგურება, მოსე პირქვე დაეცა და ევედრებოდა შეეწყალებინა ისინი. მეორე დღეს, როცა ისრაელის ძეთა მთელი თემი მოსეზე დრტვინავდა ამბოხებულთა სიკვდილის გამო და უფალმა კვლავ თქვა, რომ მათ ყველას გაანადგურებს, მოსე პირქვე დაეცა და ააჩქარა აარონი აეღო საცეცხლური და წასულიყო ხალხთან, რათა "შეენდო მათთვის" (რიცხ. 16). თვინიერებითა და თავგანწირვით აღძრული, მოსე განსაცდელის მძიმე დროს ეძიებდა წყალობას მათთვის, ვინც, რა თქმა უნდა, არ იმსახურებდა ამას. 

თქვენი ნაცნობებიდან, თქვენი აზრით, ვინ არ იმსახურებს წყალობას? როგორ შეგიძლიათ თვინიერებითა და თავგანწირვით დაეხმაროთ მათ შეირგძნონ ღვთის მადლი?