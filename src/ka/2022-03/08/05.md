---
title: ღმერთი ზრუნავს ჩვენზე
date: 17/08/2022
---

ძველ ქრისტიანულ ხუმრობაში ნათქვამია: "რა საჭიროა ილოცო, როცა შეგიძლია იზრუნო?" ეს ხუმრობა ჩვენში ღიმილს იწვევს, რადგან ვიცით, რა ხშირად ვზრუნავთ და ვღელავთ ბევრ რამეზე იმის ნაცვლად, რომ მივიდეთ ქრისტესთან და ყველა ჩვენი საზრუნავი მის ფერხთით დავაწყოთ.

ვიღაცამ თქვა: "როცა ჩვენს ცხოვრებაში კვანძები მეტისმეტად მჭიდროდ არის შეკრული, სთხოვეთ ღმერთს, რომ გახსნას ისინი". სინამდვილეში ღმერთი სიხარულით აკეთებს ამას ჩვენთვის. და მაინც გაუგებარია, რატომ ვცდილობთ თავად გავუმკლავდეთ ჩვენს პრობლემებს, სანამ არ ვეცემით მათი სიმძიმის ქვეშ? რატომ მივდივართ იმედგაცრუებამდე და მხოლოდ შემდეგ მივმართავთ ღმერთს?

`წაიკითხეთ 1პეტრ. 5:7.  (აქ ციტირებულია ფსალმ. 54:23) თქვენი აზრით, პრაქტიკულად როგორ უნდა შეასრულოს მორწმუნე ადამიანმა ეს დარიგება? იხ. აგრეთვე მათ. 6:25-33.`

1პეტრ. 5:7 საკმაოდ გასაგებია და არანაირ საიდუმლოს არ შეიცავს. "მიანდეთ" ნიშნავს მოიშოროთ ყველაფერი, რაც ტკივილს გაყენებთ და პრობლემებს გიქმნით, გათავისუფლდეთ ამისგან. მაგრამ ჩვენი საზრუნავი უბრალოდ ვერ გაქრება, საჭიროა ისინი გადავცეთ ზეციერ მამას, რომელიც შეგვპირდა იტვირთოს ისინი. სწორედ ამის შესახებ საუბრობს ქრისტე მათ. 6:25-33-ში. პრობლემა იმაში არაა, რომ ამის გაკეთება რთულია, არამედ სხვა რამეშია: ყველაფერი საკმაოდ მარტივი და საკმაოდ კარგი ჩანს, რათა სიმართლე იყოს.

შფოთი გვაწუხებს სხვადასხვა მიზეზის გამო. ის შეიძლება გამოწვეული იყოს სირთულეებით სამსახურში, თქვენი მისამართით გამოთქმული მოულოდნელი კრიტიკით, უარყოფის გრძნობით, ფინანსური პრობლემებით, ავადმყოფობით, საკუთარი ცოდვიანობის შეგრძნებით, აზრებით იმის შესახებ, რომ არ ვართ მიტევებული.

შფოთი ჩნდება იმის გამო, რომ პრობლემებთან შეჯახებისას, ჩვენ ჩვენით ვიწყებთ მათ მოგვარებას და არ გვსურს დახმარებისთვის სხვას მივმართოთ. მაგრამ პეტრე მოგვიწოდებს უარი ვთქვათ ასეთ მიდგომაზე. ჩვენ არ უნდა ვშფოთავდეთ, რადგან ღმერთი ზრუნავს ჩვენზე. მაშინაც კი, როცა იმედგაცრუებისგან ლამისაა გული გაგვისკდეს და თავს აბსოლუტურად უმწეოდ ვგრძნობთ, ღმერთის ზრუნვა ჩვენზე საკმარისია, რათა შეიცვალოს ნებისმიერი ვითარება.

`რის შესახებ განიცდით შფოთს ამჟამად? როგორი გამართლებულიც არ უნდა იყოს თქვენი შფოთი, როგორ პრობლემებსაც არ უნდა განიცდიდეთ, არის თუ არა რაიმე რთული ღმერთისთვის? ალბათ, ჩვენი ყველაზე დიდი შეცდომა არის ის, რომ, როდესაც გვწამს ღმერთის დახმარების, გვეშინია, რომ იგი ჩვენს პრობლემას ისე არ მოაგვარებს, როგორც ეს ჩვენ გვსურს?`