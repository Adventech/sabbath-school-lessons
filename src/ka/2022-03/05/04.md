---
title: გადარჩენა თაყვანისცემის წყალობით
date: 26/07/2022
---
წაიკითხეთ იობ. 1:6-2:10. რამ გამოიწვია იობის ტანჯვა?

იობის ტანჯვის ისტორია საკმაოდ უჩვეულოდ იწყება. ანგელოზები მოდიან, რათა შეხვდნენ ღმერთს და მათთან ერთად მოდის სატანაც. ღმერთი ეკითხება სატანას, სად იყო იგი, ის კი პასუხობს: "ქვეყნად წანწალიდან და ხეტიალიდან" (იობ. 1:7). შემდეგ ღმერთი ეკითხება: "თუ შეგინიშნავს ჩემი მსახური იობი? (იობ. 1:8). თავად კითხვა არ იწვევს გაოცებას, მაგრამ გასაოცარია ის, რომ ამ შეკითხვას უსვამს ღმერთი. სატანა კი არ მიუთითებს იობზე, როგორც გამოცდის ობიექტზე, არამედ თავად ღმერთი. ღმერთმა იცოდა, რა მოხდებოდა შემდეგ და თავად უბიძგებს სატანას, ყურადღება მიაქციოს იობს. იობი ვერც კი ხვდება, რამდენად რთული იქნება მისი განსაცდელი. წმიდა წერილში ნათლად არის ნაჩვენები, რომ სატანა იწვევს იობის ტანჯვას, მაგრამ ასევე ნათელია ისიც, რომ ნებართვას ამისთვის იგი ღებულობს ღმერთისგან. სწორედ ღმერთი აძლევს უფლებას სატანას გაანადგუროს იობის ქონება, შვილები და შეარყიოს მისი ჯანმრთელობა. რატომ აძლევს ღმერთი სატანას უფლებას ასეთი ტკივილი მიაყენოს იობს? იქნებ ეს სიტუაცია - განსაკუთრებული შემთხვევაა ან იქნებ აქ ნაჩვენებია პრინციპი, თუ როგორ გვექცევა ღმერთი ჩვენ დღესაც?

წაიკითხეთ იობ. 1:20,21. როგორ აღიქვამს იობი მომხდარს?

ამ სიტუაციაზე პასუხის გაცემა შესაძლებელია ორი გზით. ჩვენ შეიძლება გავსასტიკდეთ და ზურგი ვაქციოთ ღმერთს, რომელსაც ჩავთვლით სასტიკად ან უბრალოდ არარსებულად, ან  შეიძლება უფრო მაგრად ჩავეჭიდოთ ღვთის ხელს. იობი რჩება ღმერთის ერთგული, ხოლო მისი პასუხი არის თაყვანისცემა ღვთის მიმართ.

იობ. 1:20,21-ში ჩვენ ვპოულობთ თაყვანისცემის სამ ასპექტს, რომლებიც დაგვეხმარება ტანჯვებში. პირველ რიგში, იობი აცნობიერებს თავის უმწეობას და აღიარებს, რომ არაფერზე არ უნდა ჰქონდეს პრეტენზია: "შიშველი გამოვედი დედის მუცლიდან და შიშველი დავბრუნდები იქ" (იობ. 1:21). მეორეც, იობი აღიარებს, რომ ყველაფერს ღმერთი აკონტროლებს: "უფალმა მომცა და უფალმა წაიღო" (იობ. 1:21). მესამეც, იობი კვლავ ადასტურებს თავის რწმენას ღმერთის სიმართლის მიმართ: "კურთხეულ იყოს უფლის სახელი!" (იობ. 1:21).

თქვენ რთული პერიოდი გაქვთ? მიბაძეთ იობის მაგალითს. რით შეუძლია მას დაგეხმაროთ?