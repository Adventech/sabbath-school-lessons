---
title: მძიმე განსაცდელები
date: 28/07/2022
---
ჩვენ უკვე განვიხილეთ ცალკეული მაგალითები სიძნელეებისა, რომლებსაც ღმერთი იყენებს, რათა გაგვწმინდოს და ჩამოაყალიბოს ჩვენში ქრისტესმიერი ხასიათი. მაგრამ ამ მაგალითების საფუძველზე ზოგიერთი ადამიანი აცხადებს, რომ ღმერთი მკაცრი და მომთხოვნია. ისინი ამბობენ: "ჩვენ ვიცით, რომ ღმერთს ჩვენთვის სიკეთე სურს, მაგრამ რა ცოტა სიყვარული და მზრუნველობაა ამ მაგალითებში!"

სანამ ცოდვით გაუწმიდურებულ დედამიწაზე ვცხოვრობთ, ჩვენ ვერ ვიპოვით პასუხებს ყველა ჩვენს კითხვაზე "რატომ?". მხოლოდ ზეცაში გაეცემა პასუხი ყველა კითხვას (იხ. 1კორ. 4:5; 13:12). მანამ კი მოგვიწევს "მოთმინებით და წერილთა ნუგეშით გვქონდეს სასოება".

წაიკითხეთ ეს. 43:1-7. მეორე მუხლში ღმერთი ამბობს, რომ თავის ხალხს გაატარებს ცეცხლში და წყალში. ამ ორი სიმბოლოს მეშვეობით ჩვეულებრივ აღწერენ რთულ ცხოვრებისეულ ვითარებებს, უკიდურეს სიძნელეებს და საფრთხეებს. მეწამულ ზღვაზე და იორდანეზე გადასვლისას ხალხს ძალიან ეშინოდა, მაგრამ ეს სირთულეები ახალი ცხოვრების დასაწყისად იქცა. თქვენ ალბათ მოელით, რომ ღმერთი ადვილი უსაფრთხო გზით გატარებთ. მაგრამ, ფსალმ. 22-ში მწყემსის მსგავსად, იგი ამბობს: "ნუ გეშინიათ სიძნელეების, რადგან მე თქვენთან ვარ".

კიდევ ერთხელ წაიკითხეთ ეს. 43:17. ჩამოთვალეთ გარემოებები, რომლებშიც ღმერთი ჰპირდება ნუგეშისცემას თავის ხალხს. როგორ გავლენას ახდენს ეს ჩვენს წარმოდგენაზე ღმერთის შესახებ? რომელ დაპირებებს შეგიძლიათ რომ დაეყრდნოთ?

ჩვენ შეგვიძლია შევაჯამოთ ის, რაც ვისწავლეთ განსაცდელების შესახებ, რომლებსაც ღმერთი უშვებს თავისი შვილების ცხოვრებაში. პირველი, მძიმე განსაცდელები განკუთვნილია იმისთვის, რომ გაგვანადგუროს არა ჩვენ, არამედ ჩვენი ცოდვა. მეორე, მძიმე განსაცდელების მიზანია გაგვხადოს არა უბედურები, არამედ განწმედილი. მესამე, ღმერთი მუდმივად და უცვლელად ზრუნავს ჩვენზე. რაც არ უნდა მოხდეს, ის არასოდეს მიგვატოვებს.

რას ამბობს შემდეგი მუხლები ღმერთის შესახებ: ფსალმ. 102:13, 14; მათ. 28:20; 1კორ. 10:13; 1პეტრ. 1:7. გამოგიცდიათ თუ არა საკუთარ ცხოვრებაში ის, რაც მოცემულ მუხლებშია ნახსენები?