---
title: გადარჩენა იმედის მეშვეობით
date: 27/07/2022
---
"რადგან არ გვინდა, ძმებო, არ იცოდეთ ჩვენი გასაჭირი, რაც აზიაში გადავიტანეთ, რომ მეტისმეტად დაგვიმძიმდა, ვიდრე ამის მოთმენა შეგვეძლო. ხოლო ჩვენ თავად გვქონდა სასიკვდილო მსჯავრი, რათა ჩვენი თავის იმედი კი არ გვქონოდა, არამედ ღვთისა, რომელიც აღადგენს მკვდრებს" (2კორ. 1:8, 9).

როგორც ღმერთის რჩეულმა მოციქულმა, პავლემ ბევრი სიძნელე გადაიტანა. მან არა მარტო გაძლო ამ სიძნელეებში, არამედ ყოველთვის შეეძლო ღმერთის განდიდება ყველაფრისთვის. წაიკითხეთ 2კორ. 11:23-29-ში მის მიერ გადატანილი სიძნელეები. შემდეგ წაიკითხეთ 2კორ. 1:3-11.

2კორ. 1:4-ში პავლე ამბობს, რომ ღმერთი თანაგვიგრძნობს და გვანუგეშებს, "რომ ჩვენც შევძლოთ ნუგეშისცემა ყოველგვარ გასაჭირში მყოფთათვის იმავე ნუგეშით, რომლითაც გვანუგეშებს ღმერთი". შეიძლება თუ არა ტანჯვა ჩაითვალოს მოწოდებად მსახურებისთვის? როგორ ვიყოთ უფრო მზად ამ მოწოდების მისაღებად?

ჩვენი მეშვეობით ღმერთს სურს ემსახუროს ტანჯულ ადამიანებს. მაგრამ მანამდე მან შეიძლება ჩვენ გადაგვატანინოს ტანჯვა, რათა ჩვენ შევძლოთ სხვების ნუგეშისცემა, პირადი გამოცდილების საფუძველზე. ასეთი გზა გაიარა თავად იესომ (იხ. ებრ. 4:15).

პავლე ჩამოთვლის თავის სიძნელეებს არა იმისთვის, რომ ჩვენში გამოიწვიოს მის მიმართ სიბრალული. მას სურს, რომ ჩვენ ვიცოდეთ: "შუა ზღვაშიც" რომ ვიმყოფებოდეთ, ზეციერი მამა მზად არის ჩაერიოს და თანაგვიგრძნოს და გვანუგეშოს. ჩვენ შეიძლება დავკარგოთ სიცოცხლის იმედი და დავიღუპოთ კიდეც, მაგრამ არ შეგვეშინდეს - ღმერთი გვასწავლის დავეყრდნოთ მას! ჩვენ უნდა მივენდოთ მას, ის ხომ ის ღმერთია, რომელიც მკვდრებს აღადგენს (იხ. 2კორ. 1:9).

აგრძელებს რა სახარების ქადაგებას ყველაზე რთულ ვითარებებში, პავლემ იცის, რომ ღმერთი იხსნის მას მომავალში, ისევე როგორც ადრე. მისი ურყეობა დაფუძნებულია სამ ფაქტორზე, რომელთა შესახებაც იგი საუბრობს 2კორ. 1:10,11-ში. პირველ რიგში, მოციქული ადასტურებს: ღმერთმა "გვიხსნა კიდეც ასეთი სიკვდილისაგან და გვიხსნის" (2კორ. 1:10). მეორეც, იგი კონცენტრირებულია ღმერთზე, "რომლის იმედი გვაქვს, რომ კვლავაც გვიხსნის" (2კორ. 1:10). მესამეც, მას სწამს შუამდგომლური ლოცვის ძალის: "თქვენი ჩვენდამი შეწევნითი ლოცვითაც" (2კორ. 1:11).

რა შეგიძლიათ ისწავლოთ პავლესგან, რათა განსაცდელებისა და ტანჯვის დროს საკუთარი თავის მიმართ არ გაგიჩნდეთ სიბრალული?