---
title: აბრაამი მძიმე განსაცდელში
date: 24/07/2022
---
წაიკითხეთ დაბ. 22. ღმერთი ყოველგვარი ახსნა-განმარტების გარეშე მოუწოდებს აბრაამს სრულადდასაწველად შესწიროს თავისი ვაჟი. შეგიძლიათ წარმოიდგინოთ, რას გრძნობდა აბრაამი? ადამიანურ დონეზე ეს იყო აბსოლუტურად დაუშვებელი იდეა, რომ წმიდა ღმერთს ადამიანისთვის ეთხოვა მსხვერპლად შეეწირა თავისი ვაჟი. მაშინაც კი, თუ აბრაამს ესმოდა ამ თხოვნის სულიერი მნიშვნელობა, რა შეიძლება ითქვას ღვთის დაპირებაზე მემკვიდრეობასთან დაკავშირებით? მისი ძის გარეშე დაპირება ვერ ასრულდება.

როგორ ფიქრობთ, რატომ უბრძანა ღმერთმა აბრაამს ასეთი მსხვერპლის მოტანა? თუ ღმერთისთვის ყველაფერი ცნობილია, რა მიზანი აქვს ასეთ თხოვნას?

"უფალმა აბრაამი დაადგინა ყველა მორწმუნის მამად და მისი ცხოვრება მაგალითი უნდა ყოფილიყო მომავალი თაობებისათვის. მაგრამ მისი რწმენა სრულყოფილი არ იყო. პირველად უფლის ძლიერებაში მაშინ დაეჭვდა, როცა დამალა, რომ სარა მისი ცოლი იყო, მეორედ კი, როცა აგარი შეირთო ცოლად. სულიერი სიწმიდის უფრო მაღალ საფეხურზე ასვლისათვის სხვა, უმძიმესი გამოცდა ელოდა" (ე. უაითი. პატრიარქები და წინასწარმეტყველები, გვ. 85).

ღვთის ბრძანება და დრო, როდესაც ეს გაჟღერდა, შემთხვევითი არ იყო. "ას ოცი წლისა იყო აბრაამი, უფლისაგან ეს დავალება რომ მიიღო... მაგრამ ღმერთმა აბრაამს სწორედ იმ დროისათვის შემოუნახა უკანასკნელი, მტანჯველი გამოცდა, როცა წლების სიმძიმე მძიმე ტვირთად აწვა მხრებზე და მისი სულიც შრომისა და გარჯისაგან მოსვენებას ითხოვდა" (იქვე).

"ღმერთმა სწორედ იმიტომ უბრძანა აბრაამს, მოეკლა თავისი ძე, რომ სახარების რეალობა აღებეჭდა მის გონებაში და გამოეცადა მისი რწმენა. იმ სამი მტანჯველი დღის საშინელება უფალმა სწორედ იმიტომ დაუშვა, რომ საკუთარი გამოცდილებით აბრაამი ნაწილობრივ მაინც ჩასწვდომოდა იმ უდიდესი მსხვერპლის არსს, რომელიც უსასრულო ღმერთმა გაიღო ადამიანის გამოსახსნელად" (იქვე, გვ. 89).

ეს ისტორია აჩვენებს, თუ ზოგჯერ როგორ მოქმედებს ღმერთი. ზოგჯერ შეიძლება ისეთი რამის შესრულება გვთხოვოს, რასაც სინამდვილეში არ დაუშვებს რომ მოხდეს. ხანდახან მას შეუძლია გვთხოვოს წავიდეთ იქ, სადაც საბოლოოდ არ შეგვიშვებს. ღმერთისთვის მნიშვნელოვანია არა მხოლოდ თავად სიტუაციის დასასრული, არამედ ისიც, თუ რა ვისწავლეთ მისი განვითარების განმავალობაში.

იესომ ახსენა პატრიარქის ეს გამოცდილება, როდესაც იუდეველებს ელაპარაკებოდა: "აბრაამს, მამათქვენს, უხაროდა, რომ იხილავდა ჩემს დღეს. იხილა და გაიხარა" (იოან. 8:56). აბრაამს შეიძლება ხელიდან გაეშვა ეს შესაძლებლობა, თუ გადაწყვეტდა, რომ ბრძანება, მსხვერპლად მოეტანა ძე, ღმერთისგან კი არ არის, არამედ მისი მიწინააღმდეგისგან (სატანისგან). მთელი პროცესის განმავლობაში აბრაამის გადარჩენისა და შესწავლის გასაღები იყო ის, რომ იგი ცნობდა ღვთის ხმას.

თქვენ როგორ ცნობთ ღვთის ხმას? რა ნიშნებით განსაზღვრავთ, რომ გელაპარაკებათ ღმერთი? რა გზებს იყენებს ღმერთი, რათა გაგიცხადოთ თავისი ნება?