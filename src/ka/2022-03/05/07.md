---
title: შემდგომი გამოკვლევებისათვის
date: 29/07/2022
---
წაიკითხეთ: ე. უაითი. პატრიარქები და წინასწარმეტყველები. გვ. 84-90; მოწობანი ეკლესიისთვის, ტ. 5, გვ. 315-319.

"ღმერთი თავის ხალხს ყოველთვის აწრთობს განსაცდელის ცეცხლში, ვინაიდან მხოლოდ გავარვარებულ ღუმელში შეიძლება გაიწმიდოს ქრისტიანული ხასიათის ჭეშმარიტი ოქრო სხვადასხვა მინარევებისაგან. იესო თვალყურს ადევნებს ამ გამოცდას. მან იცის, თუ რა არის საჭირო კეთილშობილი ლითონის გაწმედისათვის, რათა მისი სიყვარულის ნათელი აირეკლოს. ძნელია გამოცდა, რითაც უფალი აწრთობს თავის მსახურთ; ხედავს, რომ ზოგს შეუძლია უფლისათვის იშრომოს და განსაზღვრულ გამოცდასაც უტარებს მას. იგი მათ უქმნის პირობებს, რომელშიც გამოიცდება მათი ხასიათი… იგი ადამიანებს მიუთითებს საკუთარ უძლურებაზე და აღუძრავს სურვილს - მიენდონ მას, რადგან მხოლოდ მას, უზენაესს, შეუძლია იყოს მათი საყრდენი და თავშესაფარი. ასე ახორციელებს უფალი თავის ჩანაფიქრს. ადამიანი სრულიად შეცვლილი გამოდის ამ გამოსაცდელი ბრძმედიდან - განწმედილი, მობილიზებული და იგი უკვე მზადაა იმ კეთილშობილური საქმიანობისათვის, რის აღსასრულებლადაც მიეცა შესაბამისი ნიჭი" (ე. უაითი. პატრიარქები და წინასწარმეტყველები, გვ. 72).

"თუ მოწოდებული ვართ გადავიტანოთ განსაცდელები ღვთის განგებით, მოდით მივიღოთ ჯვარი და შევსვათ მწარე ფიალა და გვახსოვდეს, რომ ჩვენს ბაგეებთან ეს ფიალა მოაქვს მამაზეციერის ხელს. მივენდოთ მას არა მხოლოდ სინათლეზე, არამედ სიბნელეშიც. ნუთუ ასე რთულია ვირწმუნოთ, რომ ის მოგვცემს ყველაფერს აუცილებელს ჩვენს სასიკეთოდ? „ის, ვინც თავისი საკუთარი ძე არ დაინდო, არამედ გასწირა ჩვენთვის, ყველასათვის, განა მასთან ერთად ყოველივეს არ მოგვმადლებს?“ (რომ. 8:32). ტანჯვის ღამეშიც როგორ არ ავიმაღლოთ გული და ხმა სამადლობელ ქებაში, როდესაც გავიხსენებთ სიყვარულს, რომელიც გოლგოთის ჯვარზე გამოვლინდა ჩვენთვის?" (ე. უაითი. მოწმობანი ეკლესიისთვის, ტ. 5, გვ. 315).

კითხვები მსჯელობისათვის:

1. საშაბათო სკოლის გაკვეთილზე ჯგუფს გაუზიარეთ თქვენი რწმენის გამოცდის ისტორიები (შესაძლოა, თქვენი გამოცდის ისტორიები არც ისე რთულია, როგორც აბრაამისა, მაგრამ მაინც რთული). რა შეგიძლიათ ისწავლოთ ერთმანეთისგან?

2. დააკვირდით იესოს დედამიწაზე ცხოვრების ბოლო 24 საათის მოვლენებს ჯვარცმამდე. რა უმძიმესი განსაცდელების წინაშე აღმოჩნდა იგი? როგორ გაუძლო მან ამ განსაცდელებს? რა შეგვიძლია ვისწავლოთ მისგან და როგორ შეგვიძლია გამოვიყენოთ ეს ცოდნა საკუთარ ცხოვრებაში მკაცრი განსაცდელების დროს?

3. როგორ გვეხმარება ჩვენი ტანჯვები, რომ ვემსახუროთ ტანჯვაში მყოფ სხვა ადამიანებს? რა გვიშლის ხელს მთელი სისრულით მივიღოთ მოცემული იდეა?

4. ელენ უაითი ამბობს: "მოდით, მივენდოთ მას ჩვენი ცხოვრების ბნელ დღეებში, ისევე როგორც კეთილდღეობისა და მშვიდობის დროს". როგორ შევინარჩუნოთ ღმერთისადმი ნდობა ნებისმიერ ვითარებაში? როგორ შეგვიძლია ამაში დავეხმაროთ ერთმანეთს? რატომ არის მნიშვნელოვანი ვენდოთ ღმერთს რთულ პერიოდებში?