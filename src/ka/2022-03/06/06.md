---
title: შეუპოვრობა ბრძოლაში
date: 04/08/2022
---

`წაიკითხეთ იაკობის ღმერთთან ჭიდილის  ისტორია (იხ. დაბ. 32:24-32). როგორ არის მასში ნაჩვენები აუცილებლობა სიმტკიცისა და შეუპოვრობისა თუნდაც იმედგაცრუებაში? გაიხსენეთ, როგორ სიტუაციაში იმყოფებოდა იაკობი.`

ჩვენ შეიძლება ვიცოდეთ, რა არის სწორი, მივაჩვიოთ კიდეც ჩვენი ნება სწორ გადაწყვეტილებებს და საქციელებს, მაგრამ მძიმე გარემოებების წნეხის ქვეშ ადვილი როდია დარჩე ღმერთის ერთგული და ენდო მის დაპირებებს. ასე ხდება იმის გამო, რომ ჩვენ ვართ სუსტი და შიშით აღსავსე. ამიტომ ქრისტიანობაში ძალიან მნიშვნელოვან ძალად ითვლება შეუპოვრობა, ურყეობა, დანებების სურვილის მიუხედავად წინსვლის უნარი.

შეუპოვრობის ერთ-ერთ ყველაზე ნათელ მაგალითს წარმოადგენს იაკობი. ერთ დროს მან მოატყუა თავისი მამა და ძმა ესავი (იხ. დაბ. 27). იქიდან მოყოლებული იაკობს არ ტოვებდა შიში, მას ეშინოდა ესავის შურისძიების. მიუხედავად იმისა, რომ კიბის ხილვაში (იხ. დაბ. 28) ღმერთმა მას მისცა საოცარი დაპირება თავისი ხელმძღვანელობისა და კურთხევების შესახებ, პატრიარქს მაინც ეშინოდა. მას ძლიერ სჭირდებოდა ღმერთის მხრიდან დარწმუნება, რომ მიღებულია მის მიერ და დაპირებები, რომლებიც მრავალი წლის წინ მიეცა, კვლავ მოქმედია. ვიღაც პიროვნებასთან ბრძოლაში (რომელიც სინამდვილეში იყო თავად იესო ქრისტე) იაკობმა მიიღო თეძოს სახსრის ტრავმა. გამარჯვების იმედი გაუქრა, ამასთანავე ტკივილი გაუსაძლისი იყო. ეს იყო გარდამტეხი მომენტი: პატრიარქმა შეწყვიტა ბრძოლა, ჩაეჭიდა იესოს და, განიცდიდა რა გაუსაძლის ტკივილს, იქამდე იყო ჩაჭიდებული, სანამ არ მიიღო კურთხევა. იესომ უთხრა მას: "გამიშვი, რადგან გათენდა" (დაბ. 32:26).

იაკობმა მიიღო კურთხევა, რადგან როგორც სულიერი, ისე ფიზიკური ტანჯვის დროს ჩაჭიდებული იყო ღმერთზე. ჩვენც იგივე გვემართება. ღმერთს შეუძლია დააზიანოს ჩვენი "თეძოს სახსარიც", შემდეგ კი მოგვიწოდოს ჩავეჭიდოთ მას, რათა გავიმარჯვოთ განსაცდელში. დიახ, ღმერთი უშვებს, რომ ჭრილობებმა კვალი დატოვოს ბრძოლის დასრულების შემდეგაც, - იაკობი ჯერ კიდევ კოჭლობდა, როცა ძმას შეხვდა. გარეგნულად ეს სისუსტედ ჩანდა, მაგრამ პატრიარქისთვის ეს იყო მისი გამარჯვების მოწმობა.

`რა პრაქტიკული გადაწყვეტილებების მიღება შეგიძლიათ (ურთიერთობის, ცხოვრების წესის, წიგნების კითხვის, ჯანსაღი ჩვევების, სულიერი ცხოვრების საკითხებში), რომლებიც დაგეხმარებათ გამოავლინოთ დიდი შეუპოვრობა უფალთან ცხოვრებაში, განსაკუთრებით იმედგაცრუებისა და ცდუნებების დროს?`