---
title: ღმერთისა და ადამიანის ერთობლივი მუშაობა
date: 01/08/2022
---
რა მიგაჩნიათ თქვენს ყველაზე მნიშვნელოვან მიღწევად ცხოვრებაში? ეჭვგარეშეა, რაღაცას მიაღწიეთ და არა მხოლოდ ერთ მშვენიერ დილას საწოლიდან ადგომით. თუ გვსურს მივაღწიოთ რაიმე ღირებულს ცხოვრებაში, ამას დრო და ძალისხმევა დასჭირდება. იგივე შეიძლება ითქვას ქრისტეს სკოლაში მოწაფეობის შესახებ.

წაიკითხეთ კოლ. 1:28,29. მართალია პავლე ამბობს, რომ მასში მოქმედებს ღვთის ძალა, იგი მიუთითებს ადამიანის ძალისხმევის მნიშვნელობაზე. იხ. აგრეთვე რჯლ. 4:4; ლუკ. 13:24; 1კორ. 9:25; ებრ. 12:4.

იმსჯელეთ შემდეგ შეკითხვებზე. რა როლი აქვს ადამიანს და რა როლს ასრულებს ღმერთი სულიერი მიზნების მიღწევაში, იქნება ეს ქადაგება, ჩვენი ხასიათის სრულყოფა თუ სხვა რამ?

ამ სამუშაოში რომელ ნაწილს არ გააკეთებს ღმერთი ჩვენს ნაცვლად არასდროს? როგორ შევინარჩუნოთ სწორი ბალანსი, არ ვეცადოთ ღმერთის შესასრულებელი სამუშაოს ნაწილის გაკეთებას, და ამასთანავე არ მივატოვოთ სამუშაოს ჩვენი ნაწილი?

კოლ. 1:29-ში პავლე საუბრობს თავის თანამშრომლობაზე ღმერთთან მსახურების საქმეში. მოციქული გვამცნობს, რომ ვიშრომოთ და ვიღვაწოთ, მაგრამ ღვთის ძალით.

აქ გამოყენებული სიტყვა "ვშრომობ" ნიშნავს "დაქანცვას, დაღლას", "მუშაობას ქანცგაწყვეტამდე". ამ სიტყვით ძველად ჩვეულებრივ აღწერდნენ ათლეტთა ვარჯიშს. შემდეგი სიტყვა "ვიღვაწოთ" ასევე შეიძლება ნიშნავდეს "ბრძოლას" "ძალ-ღონის არ დაშურებას". ამრიგად, აქ ნაჩვენებია ათლეტი, რომელიც მთელი ძალებით ემზადება გამარჯვებისთვის. შემდეგ პავლე სხვაგვარად ანვითარებს აზრს და ხაზგასმით აღნიშნავს, რომ იგი შრომობდა არა საკუთარი ძალით, არამედ ღვთის ძალით. აქედან გამომდინარე, პავლეს მსახურების შესახებ შეგვიძლია დავასკვნათ: ეს იყო მსახურება, რომელიც განხორციელდა დიდი პირადი ძალისხმევით და დისციპლინით, თუმცა შესრულდა ღვთის ძალით. ორივეს ერთობლიობა აუცილებელია როგორც მსახურებაში, ასევე ჩვენში ქრისტეს ხასიათის ჩამოყალიბების საქმეში.

ეს მნიშვნელოვანია გვახსოვდეს, რადგან ჩვენ ვცხოვრობთ სამყაროში, სადაც უფრო და უფრო მეტი გვინდა ნაკლები და ნაკლები ძალისხმევით. მსგავსმა იდეამ ქრისტიანობაშიც შემოაღწია. ზოგიერთი ქრისტიანი მქადაგებელი დაპირებას იძლევა: როგორც კი თქვენ ირწმუნებთ, სულიწმიდა გადმოვა თქვენზე საოცარი ზებუნებრივი ძალით და თქვენში დიდ სასწაულებს მოახდენს თქვენი მონაწილეობის გარეშე. მაგრამ ეს შეიძლება იყოს სახიფათო ნახევარ-სიმართლე, რადგან შეიძლება ვიფიქროთ, რომ ადამიანს მხოლოდ ისღა დარჩენია, კომფორტულად იჯდეს სავარძელში და ელოდოს ღვთის ძალის გადმოსვლას! 

რა შეგიძლიათ თქვათ თქვენი ძალისხმევისა და ღვთის ძალის შესახებ თქვენს ცხოვრებაში? რას "ებრძვით" ამჟამად, რომელ სფეროში "იღწვით"? როგორ შეგიძლიათ ისწავლოთ დაემორჩილოთ ღვთის ნებას?