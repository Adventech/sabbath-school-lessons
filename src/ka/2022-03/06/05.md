---
title: მნიშვნელოვანი გადაწყვეტილება
date: 03/08/2022
---
"თუ გაცდუნებს შენი მარჯვენა თვალი, ამოითხარე და გადააგდე, ვინაიდან უმჯობესია შენთვის, რომ ერთი ასოთაგანი დაგეღუპოს, ვიდრე მთელი შენი სხეული გეენაში ჩავარდეს" (მათ. 5:29).

იმსჯელეთ ქრისტეს მიერ ციტირებულ სიტყვებზე. ხომ არ გეჩვენებათ, რომ ისინი ზედმეტად რადიკალურია? თუ დიახ, მაშინ რატომ?

გადამწყვეტი ზომები საჭიროა არა იმიტომ, რომ ღმერთმა ქრისტიანის ცხოვრება გაართულოს, არამედ იმიტომ, რომ კაცობრიობის მიერ შექმნილი კულტურა მკვეთრად ასცდა ღვთიურ ჩანაფიქრს. ზოგჯერ ადამიანები იძახიან: "ასე როგორ დავშორდი ღმერთს?" პასუხი ყოველთვის ერთიდაიგივეა: ჯერ იყო პირველი ნაბიჯი.

წაიკითხეთ მათ. 5:29, 30. იესო ამ სიტყვებს წარმოთქვამს მრუშობის ცოდვის შესახებ მსჯელობის კონტექსტში. თუმცა აქ გადმოცემული პრინციპი სხვა ცოდვებსაც ეხება; უფრო მეტიც, ეს ზოგადად ეხება ჩვენს სულიერ ზრდას.

კიდევ ერთხელ წაიკითხეთ მათ. 5:29, 30. რა მნიშვნელოვან პრინციპს შეიცავს იესოს სიტყვები? უნდა მივაყენოთ თუ არა ჩვენ საკუთარ თავს ზიანი პირდაპირი მნიშვნელობით? იმსჯელეთ იმის შესახებ, თუ როგორ უნდა შევასრულოთ პრაქტიკულად იესოს ეს სიტყვები.

იესო სულაც არ მოგვიწოდებს ზიანი მივაყენოთ საკუთარ თავს! იგი მოგვიწოდებს ნებისმიერ ფასად დავიმორჩილოთ ჩვენი გონება და, შესაბამისად, ჩვენი სხეული. ყურადღება მიაქციეთ, მუხლი არ ამბობს, რომ ჩვენი ლოცვის საპასუხოდ ღმერთი მაშინვე მოაშორებს ჩვენი ცხოვრებიდან ცოდვილ მიდრეკილებებს. ზოგჯერ იგი მოწყალედ აკეთებს ამას ჩვენთვის, მაგრამ ხშირად მოგვიწოდებს მივიღოთ გადაწყვეტილება და მტკიცედ ვთქვათ უარი ასეთ ცუდ ჩვევაზე ანუ დავიწყოთ იმის კეთება, რისი გაკეთების სურვილიც საერთოდ არ გვაქვს. ეს მძიმე გამოცდაა. მაგრამ თუ ყურს დავუგდებთ ღვთის მოწოდებას, მაშინ, რაც უფრო ხშირად გავაკეთებთ სწორ არჩევანს, მით უფრო ძლიერი გავხდებით და მით უფრო სუსტი იქნება ცდუნების ძალა. 

ზოგჯერ ღმერთი იყენებს მძიმე განსაცდელს, რათა აღგვძრას ვიფიქროთ საკუთარ თავზე, საკუთარი გზებისა და გადაწყვეტილებების შესახებ. სწორედ "წამების ბრძმედში" ხდება გაცნობიერება იმისა, თუ რამდენად დავშორდით ღმერთს. ღვთის მოწოდება ჩვენთვის, რომ მივიღოთ მნიშვნელოვანი გადაწყვეტილება და კვლავ მივყვეთ ზეციერი მამის გეგმას, ასევე შეიძლება დიდი გამოცდა იყოს ჩვენთვის.