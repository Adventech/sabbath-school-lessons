---
title: გამოცდა ცეცხლით
date: 14/07/2022
---

ახალგაზრდა ადამიანი სახელად ალექსი ახალგაზრდობიდანვე დაეჩვია ნარკოტიკების მიღებას, მონაწილეობდა ჩხუბებში და გარკვეული დრო ციხეშიც კი გაატარა. მაგრამ ერთი ადვენტისტის (რომელიც ალექსიმ გაქურდა) სიკეთის წყალობით, ალექსიმ გაიგო ღმერთის შესახებ და თავისი გული ქრისტეს მიუძღვნა. მართალია პრობლემები მაშინათვე არ გამქრალა, მაგრამ ალექსი ახალ ადამიანად იქცა ქრისტეში. მას შეუყვარდა ღმერთი და ცდილობდა გამოეხატა თავისი სიყვარული მისი მცნებების მორჩილებით (იხ. 1იოან. 5:1, 2). ერთხელ ალექსიმ გადაწყვიტა გამხდარიყო მსახური. ყველაფერი მიუთითებდა იმაზე, რომ სახარების ქადაგება - მისი მოწოდებაა. უყოყმანოდ გამოეხმაურა იგი ღვთის ამ მოწოდებას.

თავიდან სემინარიში ყველაფერი კარგად მიდიოდა. მაგრამ მალე დაიწყო პრობლემები. დამთავრდა ფული. ახლო მეგობარმა ზურგი აქცია და დაიწყო მის შესახებ რეპუტაციის შემლახველი ჭორების გავრცელება. ამასთანავე იგი ავად გახდა და ექიმებმა ვერ მოახერხეს დიაგნოზის დასმა. ცხოვრება შეიცვალა და ყველაფერი იქითკენ მიდიოდა, რომ მას მალე უნდა დაეტოვებინა სემინარია. მაგრამ ყველაზე დიდი პრობლემა იყო ბრძოლა ცდუნებასთან კვლავ დაეწყო ნარკოტიკების მიღება, რასაც აღრმავებდა ის, რომ ნარკოტიკების შოვნა არ იყო რთული. ერთხელაც იგი დანებდა ამ ცდუნებას.

ალექსი ვერანაირად ვერ იგებდა, რატომ შემოტრიალდა ყველაფერი ასე. მაგრამ კვლავინდებურად სწამდა, რომ ღმერთმა მოიყვანა იგი ამ სასწავლო დაწესებულებაში. ხომ არ ცდებოდა ალექსი? იქნებ, მთელი მისი ქრისტიანული გამოცდილება დიდი შეცდომა იყო? მისი რწმენის თვით საფუძველი აღმოჩნდა ეჭვქვეშ.

`წარმოიდგინეთ, რომ ალექსი თქვენთან მოვიდა რჩევისთვის. რას ეტყოდით მას? თქვენი ცხოვრებიდან რომელი გამოცდილებები გეხმარებათ გაუგოთ სხვებს? რომელ ბიბლიურ მუხლებს გამოიყენებდით, რათა ადამიანებს ჩაესახოთ იმედი? რამდენად სასარგებლო შეიძლება იყოს შემდეგი მუხლები მსგავს სიტუაციებში: იგავ. 3; იერ. 29:13; რომ. 8:28; 2კორ. 12:9; ებრ. 13:5?`

ქრისტეს თითქმის ყოველი მიმდევარი აღმოჩენილა სიტუაციაში, როცა მას იპყრობდა ეჭვები ღვთის წინამძღოლობასთან დაკავშირებით. ძალიან მნიშვნელოვანია ასეთ მომენტებში მივმართოთ ბიბლიურ დაპირებებს, გავიხსენოთ ის, თუ როგორ მიგვიძღოდა ღმერთი წარსულში და ვილოცოთ რწმენისა და მოთმინების შესახებ. უფალი არასოდეს არ გვტოვებს ცდუნებებთან მარტო.