---
title: ელია - სიჩქარის პრობლემა
date: 07/09/2022
---

ქარმელის მთაზე დაპირისპირება დასრულდა (იხ. 3მეფ. 18). ცეცხლი ჩამოვიდა ციდან და მთელმა ხალხმა აღიარა ჭეშმარიტი ღმერთი. ცრუწინასწარმეტყველები დაიხოცნენ, ღმერთი გამართლდა. ამ გამოცდილების წყალობით ელია უნდა განმტკიცებულიყო სულიერად. მაგრამ უცებ მან გაიგო რაღაც, რამაც იმდენად შეაშინა იგი, რომ სიკვდილი ინატრა. წაიკითხეთ ეს ისტორია 3მეფ. 19:1-9-ში. ნაწყვეტის ბოლო სიტყვები შემაშფოთებელია: «და აჰა, იყო უფლის სიტყვა მის მიმართ. უთხრა: "აქ რა გინდა, ელია?”» (3მეფ. 19:9). აშკარად, შიშმა აიძულა ელია გაქცეულიყო არასწორი მიმართულებით.

`ღვთის ძალის ასეთი ძლიერი გამოვლენის შემდე, ელია რწმენით და ნდობით უნდა აღვსილიყო, მაგრამ ამის ნაცვლად იგი გარბის, რადგან შიშობს თავისი სიცოცხლის გამო. რას გვასწავლის ეს უარყოფითი გამოცდილება?`

ეს ისტორია გვიჩვენებს მნიშვნელოვან აზრს: როცა რაიმეს სიჩქარეში ვაკეთებთ, ადვილად შეიძლება აღმოვჩნდეთ არასწორ ადგილას. ელიას აზრები დაბინდული იყო შიშის გამო, იგი გარბის უდაბნოში და ნატრობს, რომ მოკვდეს. მაგრამ ღვთის გეგმებისგან გაქცევა შეიძლება სხვა მიზეზებითაც.

`წაიკითხეთ შემდეგი ბიბლიური ტექსტები: დაბ. 16:1-3; რიცხ. 20:10-12; მსაჯ. 14:1-3; ლუკ. 9:52-56; საქმე. 9:1. რამ აიძულა აქ ნახსენები ადამიანები "გაქცეოდნენ" ღვთის ნებას?`

ამბიციები, რისხვა, ვნება, რწმენის ნაკლებობა, ცრუ მოშურნეობა ღმერთზე შეიძლება გახდეს მიზეზი აჩქარებული გაქცევისა არასწორი მიმართულებით. არავინაა დაზღვეული მსგავსი საფრთხისგან. გამოსავალი ერთია - განამტკიცო რწმენა ღვთის სიკეთისა და წყალობისადმი. ვიცით, რომ ღმერთს ვუყვარვართ და ჩვენთვის ყველაზე საუკეთესო სურს. რწმენა თავისთავად არ მოდის. მართალია რწმენა ნიჭია, მაგრამ მას სჭირდება გაზრდა, კვება და საგულდაგულოდ გაფრთხილება.