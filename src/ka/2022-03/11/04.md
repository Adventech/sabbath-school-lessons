---
title: დავითი - ლოდინის თვალსაჩინო მაგალითი
date: 06/09/2022
---

1მეფ. 16:1-13-ში ვკითხულობთ იმის შესახებ, თუ როგორ სცხო მეფედ ახალგაზრდა დავითი სამუელ წინასწარმეტყველმა. თუმცა ცხვრის საძოვრებიდან იერუსალიმის ტახტამდე გრძელი გზა იყო გასავლელი. უეჭველია, დროდადრო ამ გზაზე დავითი თავს გრძნობდა ბრძმედის შუაგულში.

თავიდან ჭაბუკს ეძახიან, რომ მან ქნარზე დაკვრით დაამშვიდოს საულის აფორიაქებული სული (იხ. 1მეფ. 16). შემდეგ, გოლიათის დამარცხებით, იგი ხდება ისრაელის გმირი (იხ. 1მეფ. 17). შემდეგ მრავალი წლის განმავლობაში დავითს უწევს ხეტიალი თავისი სიცოცხლის გადასარჩენად. საულმაც და მისმა ვაჟმა იონათანმაც იციან, რომ დავითი უნდა გახდეს შემდეგი მეფე (იხ. 1მეფ. 23:17; 24:20,21). მაგრამ თავად დავითი აბსოლუტურად არაფერს არ აკეთებს, რათა დააჩქაროს ღმერთის მიერ ნაწინასწარმეტყველები მოვლენები. ერთი შეხედვით ისეც კი ჩანს, რომ იგი ყველაფერს პირიქით აკეთებს. მაშინაც კი, როცა საული ცდილობდა მის მოკვლას და დავითმა საულის მოსასხამს კიდე მოაჭრა, დავითი ნანობს ჩადენილზე (იხ. 1მეფ. 24:5-7). ცოტა ხნის შემდეგ საული კვლავ ცდილობს დავითის მოკვლას. თუმცა დავითი უარს ამბობს მსგავსად უპასუხოს მეფეს, როცა კიდევ ერთხელ გამოჩნდება ამის ხელსაყრელი შესაძლებლობა (იხ. 1მეფ. 26:7-11).

`წაიკითხეთ 1მეფ. 26:1-11. რატომ ამბობდა დავითი უარს საულის მოკვლაზე? რას გვასწავლის მისი საქციელი?`

`წაიკითხეთ 1მეფ. 26:12-25. როგორ პასუხობს საული დავითის მიერ გამოვლენილ წყალობას? როგორ გვარწმუნებს ეს შემთხვევა ღმერთზე მინდობის უპირატესობაში?`

როდესაც დავითის ტახტამდე მისასვლელი გრძელი გზის შესახებ ვფიქრობთ, შეგვიძლია დავასკვნათ ერთი მოკლე წინადადებით: არ მიითვისო ის, რაც ღმერთმა ჯერ არ მოგცა. ღვთის საბოძვრები ყოველთვის უკეთესია მიიღო მისი ხელიდან მის მიერ განსაზღვრულ დროს. ალბათ, ამ მომენტამდე დიდი ხნის ლოდინი იქნება საჭირო. ლობიოს ყლორტები შეიძლება ფაქტობრივად რამდენიმე საათში აღმოცენდეს, მაგრამ მუხა რომ გაიზარდოს, საჭიროა წლები. და როდესაც ძლიერი ქარები ამოვარდება, ხე გაუძლებს. 

`დავითს შეეძლო ადვილად გაემართლებინა საულის სიკვდილი. ("ბოლოსდაბოლოს, განა მე არ შემპირდნენ ტახტს? საული კი ასეთი უკეთურია!") მაგრამ  დავითის ქმედებები ღვთისადმი მის ჭეშმარიტ რწმენაზე მეტყველებს. პირადად რას გასწავლით დავითის ეს საქციელი?`