---
title: მოთმინებით ლოდინი
date: 04/09/2022
---

`წაიკითხეთ რომ. 15:4,5. უპასუხეთ შემდეგ კითხვებს: რომელ ორ თვისებას ახსენებს პავლე, რომლებიც აუცილებელია იმედის შესანარჩუნებლად?` 

`პავლე მოციქულის სიტყვების თანახმად, საიდან შეიძლება განვავითაროთ ჩვენში ეს ორი თვისება?`

`ღმერთის რომელ ორ განსაკუთრებულ თვისებას ახსენებს პავლე რომ. 15:5-ში?`

ჩვეულებრივ ჩვენ უკიდურეს მოუთმენლობას ვავლენთ, როდესაც გვიწევს ლოდინი. სიმშვიდე მოდის მხოლოდ მაშინ, როცა ვღებულობთ იმას, რასაც მოველით. და იმის გამო, რომ ჩვენ იშვიათად ვიღებთ სასურველს როცა გვინდა, ამიტომ ხშირად განვიცდით გაღიზიანებას და მოუთმენლობას. ასეთ მდგომარეობაში კი შეუძლებელია შეინარჩუნო სიმშვიდე და ნდობა ღმერთისადმი. 

ლოდინი - ეს მტკივნეული პროცესია უკვე თავისი განსაზღვრებით. ებრაულ ენაში ის სიტყვა, რომელიც ფსალმ. 36:7-ში თარგმნილია როგორც "დაელოდე", ასევე ითარგმნება როგორც "მოთმინებით დაელოდე". იგი წარმოქმნილია სხვა სიტყვიდან, რომელიც ნიშნავს "განიცადო მშობიარობის ტკივილები", "კანკალი", "იყო დაჭრილი", "იყო მწუხარე". მოთმინების სწავლა ადვილი არაა. ზოგჯერ განსაცდელიც იმაშია, რომ შეინარჩუნო მოთმინება და ელოდო.

`წაიკითხეთ ფსალმ. 26:14; 36:7 და რომ. 5:3-5. რის შესახებ საუბრობს ეს მუხლები? რას იწვევს მოთმინება? `

`თქვენი აზრით, არის თუ არა მოთმინება ერთ-ერთი ნიჭი უფლისგან თუ ეს ყოველთვის შედეგია გარკვეული მუშაობისა ხასიათზე?`

ლოდინი შეიძლება სხვადასხვანაირად. ერთი მხრივ, შეიძლება ჩაეფლო აზრებში იმის შესახებ, რასაც ელოდები, მეორე მხრივ - საკუთარი მზერა შეაჩერო იმაზე, ვის ხელშიც არის ის, რასაც ელოდები. ასეთი განსხვავება ქცევაში განისაზღვრება არა ლოდინის ხანგრძლივობით, არამედ ჩვენი დამოკიდებულებით სიტუაციის მიმართ. თუ ჩვენ ვენდობით ღმერთს, თუ ჩვენ მთლიანად ვანდობთ ჩვენს ცხოვრებას მას და ჩვენი ნება ემორჩილება მას, მაშინ შეგვიძლია დარწმუნებული ვიყოთ, რომ ის ჩვენთვის მოახდენს საუკეთესოს ყველაზე შესაფერის დროს, თუმცა ზოგჯერ ამის დაჯერება ძნელია.

`ამჟამად რას ელოდებით თქვენ? როგორ შეიძლება ადამიანმა ისწავლოს ღმერთის და მისი "განრიგის" ნდობა? ილოცეთ იმის შესახებ, რომ ისწავლოთ მთლიანად მიენდოთ და დაემორჩილოთ უფალს.`