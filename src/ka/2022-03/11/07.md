---
title: შემდგომი გამოკვლევებისთვის
date: 09/09/2022
---
წაიკითხეთ: ე. უაითი. პატრიარქები და წინასწარმეტყველები, გვ. 402-404.

ღვთის გეგმები რომ განხორციელდეს ჩვენს ცხოვრებაში, ჩვენ მოგვეთხოვება დიდი მოთმინება, ეს კი შეიძლება ერთგვარი განსაცდელი იყოს. ასეთ პერიოდებში უნდა ვისწავლოთ განვავითაროთ მოთმინება, ყურადღება გავამახვილოთ ღმერთის პიროვნებაზე და გვწამდეს, რომ იგი მოქმედებს ჩვენს სასიკეთოდ. ლოდინი გვიწევს სხვადასხვა მიზეზის გამო, მაგრამ ისინი ყველანი დაკავშირებულია ღვთის გეგმების შესრულებასთან ჩვენზე და ღვთის სამეფოზე. შეიძლება ბევრი რამ დავკარგოთ, თუ ღმერთზე წინ მივრბივართ და შეიძლება ბევრი რამ შევიძინოთ, როდესაც ვენდობით მის "განრიგს" და მისი იმედი გვაქვს. უფალი წონის და ზომავს თითოეულ განსაცდელს.

"მე არ ვიცი, რა მიზნით მიგზავნის ღმერთი ამ მწუხარებას, მაგრამ მან იცის, რა არის ჩვენთვის სასარგებლო, და მე გადავცემ მას, როგორც ერთგულ შემქმნელს, ჩემს სულს, სამშვინველს და სხეულს. „ვინაიდან ვიცი, ვისაც ვერწმუნე, და მწამს, რომ მას ძალუძს შეინახოს ჩემი საწინდარი იმ დღისათვის“ (2ტიმ. 1:12). ჩვენ რომ საკუთარ თავს ვზრდიდეთ დიდ რწმენაში, სიყვარულში, მოთმინებაში და დიდ ნდობაში ჩვენი ზეციერი მამის მიმართ, მე ვიცი, დღითიდღე მოვიპოვებდით სულ უფრო მეტ შინაგან სიმშვიდეს და ბედნიერებას ამ ცხოვრებისეულ ბრძოლაში.

უფალს არ სიამოვნებს, როცა ჩვენ ვბრაზდებით და ვნერვიულობთ, და არ ვენდობით იესოს მზრუნველ ხელებს. საჭიროა მეტი სიმშვიდე და სიფხიზლე. ჩვენ გვეჩვენება: თუ ჩვენ არ გვაქვს დარწმუნების შეგრძნება, ეს ნიშნავს, რომ ჩვენ არასწორ გზას ვადგავართ, ამიტომ ვიწყებთ ორიენტირებას რაღაც განსაკუთრებულ შეგრძნებებზე და ნიშნებზე, რომლებიც მისაღებია მოცემულ სიტუაციაში. მაგრამ ღვთის სამსჯავროზე მნიშვნელობა ექნება რწმენას, და არა გრძნობებს" (ე. უაითი. რჩეული უწყებები, ტ. 2. გვ. 242).

კითხვები მსჯელობისათვის:

1. როგორ გესმით გამოთქმა: "უფალი წონის და ზომავს თითოეულ განსაცდელს"? როგორ გვეხმარება ამის ცოდნა ლოდინში?

2. შესთავაზეთ დამსწრეებს ჯგუფში მოყვნენ პირადი დამოწმებები ლოდინის გამოცდილების შესახებ. რისი ეშინოდათ მათ, რა უხაროდათ? როგორ გაუმკლავდნენ გაღიზიანებას? რა ისწავლეს? რომელი დაპირებების იმედი ჰქონდათ?

3. რა შეუძლია გააკეთოს თქვენს ეკლესიას და თქვენს საშაბათო ჯგუფს, რათა დაეხმაროს იმ ადამიანებს, რომლებიც გადიან ლოდინის განსაცდელს?

4. რა როლი აქვს ლოცვებს მოთმინების განვითარებაში? გყავთ თუ არა ნაცნობები, რომელთა შესახებაც გსურთ ილოცოთ, რათა სულიწმიდამ მათ მისცეს მოთმინება?