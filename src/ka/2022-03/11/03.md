---
title: ღმერთისაგან განსაზღვრულ დროს
date: 05/09/2022
---
წაიკითხეთ რომ. 5:6 და გალ. 4:4. რა არის ნათქვამი ამ მუხლებში ღვთის ვადებისა და დროების შესახებ?

ამ მუხლებში პავლე ამბობს, რომ ქრისტე მოვიდა, რათა მომკვდარიყო ჩვენი გულისთვის განწესებულ ჟამს. მოციქული არ განმარტავს, რატომ იყო ეს დრო საუკეთესო. შეიძლება წაიკითხო ეს მუხლები და გაოცდე: რატომ სჭირდებოდა ქრისტეს ლოდინი ათასი წელი, რათა დედამიწაზე მოსულიყო და მოეგვარებინა ცოდვის პრობლემა? ნუთუ სამყაროს ამდენი დრო დასჭირდა, რათა მიმხვდარიყო ცოდვის საშინელებას და მისი განადგურების აუცილებლობას? შეიძლება ჩვენც ვიკითხოთ: რატომ არ მოდის უფალი მეორედ ასე დიდი ხანია ან რატომ სჭირდება უფალს ამდენი დრო ჩემს ლოცვებზე პასუხის გასაცემად? 

წინასწარმეტყველება სამოცდაათი შვიდეულის შესახებ დან. 9:24-27-დან მიუთითებს ქრისტეზე როგორც მესიაზე. რომელ დროით პერიოდს მოიცავს ეს წინასწარმეტყველება? რას გვეუბნება ეს ფაქტი იმის შესახებ, რომ აუცილებელია ვისწავლოთ ლოდინი, სანამ ყველაფერი მოხდებოდეს ღმერთის მიერ დანიშნულ დროს, თუნდაც გვეჩვენებოდეს, რომ საკამოდ დიდი ხანია ველოდებით?

ლოდინის მდგომარეობაში ყოფნისას, ჩვენ შეგვიძლია ვისწავლოთ ძალიან ბევრი რამ. პირველ რიგში, თავად ლოდინის ფაქტმა შეიძლება გვიბიძგოს ყურადღება მოსალოდნელი "საგნებიდან" გადავიტანოთ ღმერთზე. მეორეც, როდესაც ველოდებით, ჩვენ შეგვიძლია უკეთესად გავიგოთ და შევაფასოთ საკუთარი მოტივები და სურვილები. მესამეც, ლოდინი ჩვენს ხასიათს სულიერად განამტკიცებს. მეოთხეც, ლოდინი ხელს უწყობს მრავალი მნიშვნელოვანი სულიერი თვისების განვითარებას, მაგალითად, რწმენისა და ნდობის. მეხუთე, ლოდინი გვეხმარება დავინახოთ მთლიანი სურათი საკუთარი ცხოვრებისა, რადგან ვსწავლობთ რწმენით ცხოვრებას.

შეგიძლიათ თუ არა გააგრძელოთ ეს ჩამონათვალი?

რომელ ბიბლიურ მაგალითებს მოიყვანდით იმისა, რომ ღმერთი თავის დროზე აღასრულებს საქმეებს? გეხმარებათ თუ არა ეს მაგალითები გწამდეთ, რომ ღმერთი თქვენთვისაც აღასრულებს ყველაფერს აუცილებელს მის მიერ განსაზღვრულ დროს? (გაიხსენეთ, მაგალითად, აბრაამისა და სარასთვის მიცემული დაპირება ძის შესახებ). საკუთარ თავს ჰკითხეთ: "ჩემი რომელი ქმედებები აყოვნებს ღვთის პასუხს ჩემს ლოცვაზე?"