---
title: განბრძნობილნი
date: 20/07/2022
---

გაკვეთილის წინა ნაწილში ჩვენ ვისაუბრეთ იმის შესახებ, თუ რამდენად დიდია ხასიათის როლი ქრისტეს მეორედ მოსვლის მომლოდინეთა ცხოვრებაში. დღეს ამ საკითხს განვიხილავთ უშუალოდ მათ მიმართ, ვინც ცოცხალი შეხვდება ქრისტეს.

`წაიკითხეთ დან. 12:1-10. კონტექსტის გათვალისწინებით განსაზღვრეთ, რომელ ისტორიულ მომენტს ეხება მოცემული წინასწარმეტყველება? ამ წინასწარმეტყველების საფუძველზე რა შეიძლება ითქვას ღვთის ხალხის ხასიათის შესახებ, რომლებიც იმ დროს იცხოვრებენ დედამიწაზე? როგორ არის აღწერილი ეს ხალხი? იხ. აგრეთვე გამოცხ. 22:11.`

დანიელი ამბობს, რომ ქრისტეს მეორედ მოსვლის წინ დადგება მწუხრის ჟამი, რომლის მსგავსიც არ ყოფილა დედამიწის მთელი ისტორიის განმავლობაში. დან. 12:3,10-ში ასახული არიან ამ დროის მართლები და უკეთურები. ყურადღება მიაქციეთ, რომ უკეთურნი "იუკეთურებენ" (დან. 12:10), ხოლო მართლები "განათდებიან, როგორც ცის მყარის ნათება" (დან. 12:3). მათი განათების ერთ-ერთი მიზეზი - ისინი "გასუფთავდებიან, განსპეტაკდებიან და გამოიწრთობიან" (დან. 12:10) "ვაების დროს, ხალხის არსებობიდან ამ დრომდე რომ არ ყოფილა" (დან. 12:1). უკეთურთა საპირისპიროდ, რომელთაგან ვერცერთი "ვერ მიხვდება", მართლები — განბრძნობილნი არიან და "მიხვდებიან" (დან. 12:10).

"მიხვდებიან" რას? მათემატიკას, ფიზიკას, უმაღლეს კრიტიციზმს? იგავების წიგნში დაწერილია: "უფლის შიში ცოდნის სათავეა" (იგავ. 1:7). დან. 12-ში განბრძნობილნი - ეს ისინი არიან, ვინც "მიხვდება" უკანასკნელ მოვლენებს და დამდგარ მწუხრის ჟამს. მათთვის ეს მოულოდნელი არ იქნება. ღვთის სიტყვის შესწავლის წყალობით მათ იციან, რა უნდა მოხდეს. უფრო მეტიც, ისინი საკმაოდ ბრძენნი არიან, რათა საშუალება მისცენ ამ მძიმე დროებს გაასუფთაოს და გაასპეტაკოს ისინი. უკეთურნი კი სულ უფრო ჯიუტად აგრძელებენ ამბოხს და ამიტომ იუკეთურებენ.

მნიშვნელოვანია, მხედველობიდან არ გამოგვრჩეს, რომ დან. 12-ში ნაჩვენებია ხალხი, რომლებიც განწმედისა და გამოწრთობის პროცესს გადიან.

`ჩვენ განვიხილეთ განწმედის თემა უკანასკნელი დღეების მოვლენების კონტექსტში. დან. 12-ში გადმოცემული რომელი პრინციპები დაგვეხმარება უკეთესად გავიგოთ, რას წარმოადგენს განწმედის პროცესი ჩვენს დროს?`