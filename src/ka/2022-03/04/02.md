---
title: ღვთის ხატად
date: 17/07/2022
---

"ვინაიდან, რომელნიც წინასწარ იცნო, მათ წინასწარვე განუსაზღვრა თავისი ძის ხატების მსგავსად ყოფნა, რათა იყოს იგი პირმშო მრავალ ძმათა შორის" (რომ. 8:29).

დასაწყისში ღმერთმა შეგვქმნა თავის ხატად და მსგავსად (იხ. დაბ. 1:27), მაგრამ ცოდვამ დაამახინჯა ეს ხატება ადამიანებში.

`ჩამოთვალეთ, თქვენი აზრით, ცხოვრების რომელ სფეროებში მოხდა ადამიანებში ღვთის ხატის დამახინჯება?`

ეჭვგარეშეა, ჩვენ ყველანი ცოდვით ვართ დაავადებული (იხ. რომ. 3:10-19). მაგრამ ღმერთს სურს აღადგინოს ჩვენში თავისი ხატება. სწორედ ამის შესახებაა საუბარი დღევანდელ მუხლში. ისინი, ვინც ემორჩილება სულიწმიდის გავლენას, ღმერთს მიჰყავს იქითკენ, რომ გახდნენ "თავისი ძის ხატების მსგავსი" (რომ. 8:29).

მაგრამ არის კიდევ ერთი მხარე. "კაცობრიობაში უნდა აღდგეს ღვთის ხატება. ღვთის შვილთა სრულყოფით პატივი მიეგება ღმერთსა და ქრისტეს" (ე. უაითი. ქრისტე - წუთისოფლის იმედი, გვ. 529).

`როგორ გესმით ე. უაითის ეს ციტატა? იხ. აგრეთვე იობ. 1; მათ. 5:16; ეფეს. 3:10.`

ჩვენ არასოდეს არ უნდა დაგვავიწყდეს, რომ ვიმყოფებით სამყაროსეული დრამის ეპიცენტრში. ჩვენ გარშემო მიმდინარეობს დიადი ბრძოლა სატანასა და ქრისტეს შორის. ორთაბრძოლა სხვადასხვა ფორმას იძენს და სხვადასხვა სახით ვლინდება. ჩვენ ბევრ რამეს ვერ ვხედავთ. მაგრამ უნდა გვახსოვდეს, რომ ყოველმა ქრისტეს მიმდევარმა უნდა ითამაშოს თავისი როლი ამ დრამაში და განადიდოს ღმერთი თავისი ცხოვრებით.

`წარმოიდგინეთ, რომ თქვენ აღმოჩნდით დიდ სტადიონზე. ერთ მხარეს სხედან ღმერთის ერთგული არსებები; მეორე მხარეს - ლუციფერი და დაცემული ანგელოზები. ამ სტადიონის სცენაზე რომ წარმოდგენილი იყოს თქვენი ცხოვრების დრამა, რომელ ტრიბუნაზე გაიხარებდნენ ყველაზე მეტად? რას გეუბნებათ თქვენი პასუხი თქვენს შესახებ?`