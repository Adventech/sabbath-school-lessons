---
title: რწმენა განმწმედ ცეცხლში
date: 18/07/2022
---
ერთი საქმეა - წინააღმდეგობა გაუწიო მტერს უშუალოდ ბრძოლაში, და სულ სხვა საქმეა - ვერასოდეს ხედავდე მტერს, რომელსაც ებრძვი. ქრისტიანები მეორე ტიპის ომს ეწევიან. ჩვენ ვიცით, რომ ჩვენ გვყავს მტერი, შევიგრძნობთ მის შეტევებს და ხრიკებს, მაგრამ მას ვერ ვხედავთ და მიუხედავად ამისა მტკიცედ უნდა მივიწევდეთ წინ, როდესაც ვენდობით უხილავს (იხ. ებრ. 11:27).

წაიკითხეთ იობ. 23:1-10. რაში მდგომარეობს იობის ბრძოლის არსი? რას ან ვის ვერ ხედავდა იგი?

იობ. 23:10-ის თანახმად იობს რა უსახავდა იმედს, მიუხედავად განსაცდელისა? (იხ. აგრეთვე იობ. 19:25.)   

ტანჯვებშიც კი არ წყვეტს იობი მიენდოს ღმერთს. მიუხედავად ყველაფრისა, იგი ინარჩუნებს ერთგულებას თავისი შემქმნელის მიმართ. ამაში კი მას ეხმარება მისწრაფება იყოს ოქროს მსგავსი. იგი არ ეძებდა ოქროს მედალს, მაგრამ, როდესაც უმზერდა მომავალს, ხედავდა, რომ ღმერთზე დაიმედებული, ყველა განსაცდელის შემდეგ იგი ოქროს მსგავსი იქნება. იობმა არ იცოდა, რა ხდებოდა მისი დრამის კულისებში, მაგრამ მიუხედავად ამისა, გაუძლო განმწმედ ცეცხლს. 

თქვენ გეშინიათ ცეცხლის? თქვენ გაშფოთებთ მაღალი ტემპერატურა, რომელსაც ცხოვრებისეული გარემოებები ქმნის? შესაძლოა, როგორც იობის შემთხვევაში, ღვთის ცეცხლი აუხსნელი გვეჩვენება. იქნებ, თქვენ გიჭირთ შეეგუოთ ახალ სამუშაოს ან ახალ საცხოვრებელს. იქნებ, თქვენ გიწევთ გადატანა ცუდი ურთიერთობებისა სამსახურში ან ოჯახში, ავადმყოფობისა ან ფინანსური გაჭირვებისა. უდავოდ, რთულია ამ ყველაფრის ახსნა, მაგრამ ასეთი განსაცდელების მეშვეობით ღმერთი გვწმედს და აღადგენს თავის ხატებას ჩვენს ხასიათში.

მისწრაფება აღმოჩენილიყო სუფთა ოქრო, შთააგონებდა იობს და ეხმარებოდა მას თავისი მზერა მიეპყრო ზეცისკენ და გადაელახა ყველა მწუხარება. მისი ხასიათის ძალა გამოვლინდა უკვე იმაში, რომ მან, მიუხედავად ტკივილისა და ტანჯვებისა, გააცნობიერა განწმედის შესაძლებლობა. ამას გარდა, ისე, რომ ვერც კი ხვდებოდა მომხდარის მიზეზებს, იგი აღიარებდა, რომ სიძნელეები მის სასიკეთოდ იყო.

როგორ განწმედს განსაცდელები თქვენს ხასიათს? ტანჯვის გარდა, კიდევ რა გზით შეიძლება განიწმინდოთ?