---
title: იესო გეთსიმანიაში
date: 20/09/2022
---
 «უთხრა მათ: “სასიკვდილოდ არის დამწუხრებული ჩემი სული. იყავით აქ და იფხიზლეთ”» (მარკ. 14:34).

ყველა ტანჯვა, რომლის გადატანაც იესოს 33 წლის განმავლობაში მოუწია დედამიწაზე, ვერ შეედრება იმას, რასაც მან გაუძლო უკანასკნელ საათებში ჯვარცმის წინ. იესოს მსხვერპლი, როგორც მთელი ქვეყნიერების ცოდვების საფასური, ჩაფიქრებული იყო საუკუნეთა უწინარეს (იხ. ეფეს. 1:1-4; 2ტიმ. 1:8, 9; ტიტ. 1:1, 2), და აი, ახლა იგი მოტანილ იქნება.

რა არის ნათქვამი  შემდეგ ნაწყვეტებში გეთისმანიაში ქრისტეს ტანჯვების შესახებ? მათ. 26:39; მარკ. 14:33-36; ლუკ. 22:41-44.

"იგი მცირე მანძილით დაშორდა მათ ისე, რომ შეძლებოდათ მისი დანახვა და მოსმენა და უღონოდ დაეცა მიწაზე. იგი გრძნობდა, რომ ცოდვა მას მამასთან აშორებდა. ეს უფსკრული იმდენად ღრმა, იმდენად საშინელი და იმდენად ბნელი იყო, რომ იესოს სული ძრწოდა. ამ ტანჯვის თავიდან ასაცილებლად მას არ უნდა გამოეყენებინა თავისი ღვთიური ძალა. როგორც ადამიანს, მას უნდა ეტანჯა ყოველი ადამიანის ცოდვების შედეგის გამო. როგორც ადამიანს, მას უნდა გადაეტანა ღვთის რისხვა ურჯულოების გამო.

ახლა ქრისტე ისეთ განსაცდელში ჩავარდა, როგორშიც ადრე არასოდეს ყოფილა. მისი ტანჯვის აღწერა ყველაზე კარგად მხოლოდ წინასწარმეტყველის სიტყვებით შეიძლება: "მახვილო, აღიძარ ჩემი მწყემსის წინააღმდეგ და ჩემი მახლობელი კაცის წინააღმდეგ, ამბობს ცაბაოთ უფალი" /ზაქ. 13:7/. ქრისტე იტანჯებოდა ცოდვილ ადამიანთა მთელი მოდგმის გამო - მათ ნაცვლად და მათთვის - ღვთიური სამართლიანობის თანახმად. იესოს ესმოდა, თუ რას ნიშნავს სამართლიანობა. აქამდე იგი სხვების შუამდგომელი იყო, ახლა კი თავად სურდა, რომ ჰყოლოდა შუამდგომელი (ე. უაითი. ქრისტე - წუთისოფლის იმედი, გვ. 539).

იფიქრეთ იმის შესახებ, თუ რა დაემართა ქრისტეს გეთსიმანიაში. მას დაეკისრა მთელი ქვეყნიერების ცოდვები. შეეცადეთ წარმოიდგინოთ, რას შეიძლება ნიშნავდეს ეს. არცერთ ადამიანს მსგავსი რამ არასოდეს განუცდია. როგორ აჩვენებს ეს ღვთის სიყვარულს ჩვენდამი? როგორ გაიმედებთ ეს?