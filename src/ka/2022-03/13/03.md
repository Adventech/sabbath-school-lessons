---
title: "შესაზიზღი იყო ის და კაცთაგან მიტოვებული"
date: 19/09/2022
---
წაიკითხეთ მოყვანილი ნაწყვეტები და არ დაგავიწყდეთ, რომ იესო იყო ღმერთი, შემოქმედი ცისა და მიწისა, და მოვიდა, რომ მსხვერპლად გაეღო თავისი თავი მთელი ქვეყნიერების ცოდვების გამო. მათ. 12:22-24; ლუკ. 4:21-30; იოან. 8:58,59. იმსჯელეთ ამ ნაწყვეტებში აღწერილ სხვადასხვა შემთხვევაზე, როდესაც იესოს გარემოცვა ვერ უგებდა იესოს.

ისრაელის წინამძღოლებიც და უბრალო ხალხიც ძალიან ხშირად არასწორად იგებდა იესოს ცხოვრებას, ქცევებს და სწავლებას. ამან გამოიწვია ის, რომ იგი შეიძულეს და უარყვეს იმავე ადამიანებმა, რომელთა სახსნელადაც ის მოვიდა. გარკვეულწილად სიტუაცია ჰგავდა იმას, როცა ადამიანს თავნება ბავშვი ჰყავს. მამა ხედავს, რომ ბავშვს სჭირდება დახმარება და მზადაა მისცეს ყველაფერი, რათა დაეხმაროს მას. თუმცა ბავშვი სიჯიუტეს ავლენს და ზიზღით უარყოფს ერთადერთ ადამიანს, რომელსაც ძალუძს მისი დახსნა საბოლოო დაღუპვისგან. სწორედ ასე მოექცა მრავალი ადამიანი იესოს დედამიწაზე. როგორ ტკივილს აყენებდა ეს მას!

წაიკითხეთ მათ. 23:37. რას გრძნობდა ქრისტე, როცა მას უარყოფდნენ? თქვენი აზრით, სწყინდა თუ არა მას (როგორც ჩვენ ვგრძნობთ საკუთარ თავს ხშირად, როცა უარგვყოფენ) თუ იგი სხვა გრძნობებს განიცდიდა? რომელს? რით იყო ისინი გამოწვეული?

ყოველ ჩვენგანს გადაუტანია უარყოფის სიმწარე, და, შესაძლოა, ჩვენი ტკივილი ჰგავდა ქრისტეს ტკივილს. ჩვენ ვიტანჯებოდით არა იმიტომ, რომ უარგვყვეს, არამედ იმიტომ, რომ ამ უარყოფას შეიძლება ზიანი მოეტანა თავად უარმყოფელისთვის. შესაძლოა ეს იყო ადამიანი, რომელიც ჩვენ გვიყვარს, ის კი უარყოფდა ქრისტეს ხსნას. წარმოიდგინეთ, როგორი გრძნობებით იყო აღვსილი იესოს გული, რომლისთვისაც ცნობილი იყო ყველაფერი, რასაც უნდა შეჯახებოდა ადამიანთა გადარჩენის მცდელობისას. ამასთანავე მან იცოდა უარყოფის შედეგების შესახებაც. "სწორედ თავისი უდანაშაულობის გამო გრძნობდა იგი [ქრისტე] ასე მწვავედ სატანის თავდასხმებს" (ე. უაითი. რჩეული უწყებანი, ტ. 3, გვ. 129).

როგორ გვასწავლის ქრისტეს მაგალითი გდავლახოთ ტკივილი და უარყოფა? როგორ შეგიძლიათ მიბაძოთ ამ მაგალითს?