---
title: ადრეული წლები
date: 18/09/2022
---
წმიდა წერილი შეიცავს მცირე ინფორმაციას იესოს ბავშვობისა და ახალგაზრდობის წლების შესახებ. თუმცა ეს რამდენიმე მუხლი საშუალებას გვაძლევს გარკვეული წარმოდგენა შეგვექმნას იმ პირობებისა და სამყაროს შესახებ, რომელშიც მაცხოვარი იმყოფებოდა. 

წაიკითხეთ ლუკ. 2:7,22-24 (იხ. ასევე ლევ. 12:6-8) და მათ. 2:1-18. რას ვიგებთ იესოს დაბადების გარემოებებისა და ადრეული ბავშვობის შესახებ?

ქრისტე, რა თქმა უნდა, არ იყო პირველი, ვინც სიღარიბეში ცხოვრობდა ან ვინც უკვე ადრეულ ბავშვობაში განიცადა სიკვდილის რეალური საფრთხე. თუმცა ერთი ფაქტი გვეხმარება გავიგოთ უნიკალურობა იმისა, თუ რისი გადატანა მოუწია ქრისტეს ადრეული ასაკიდან.

წაიკითხეთ იოან. 1:46. მუხლში ნახსენები რომელი ფაქტი გვეხმარება გავიგოთ, როგორ გარემოცვაში იზრდებოდა იესო?

უცოდველი ადამისა და ევას გამოკლებით, იესო ერთადერთი უცოდველი ადამიანი იყო, რომელსაც ოდესმე უცხოვრია ჩვენს დედამიწაზე. ზნეობრივად სუფთა და წმიდა, იგი მოვიდა ცოდვილ სამყაროში. რა ტანჯვას განიცდიდა მისი სუფთა ბავშვური სული, როდესაც მუდმივად ეჯახებოდა ცოდვის ძალას! 

ჩვენც კი, ცოდვისგან გასასტიკებულებს, ზოგჯერ გვსურს რაც შეიძლება შორს გავიქცეთ ბოროტებისგან. წარმოიდგინეთ, როგორ იგრძნობდა თავს ქრისტე, რომლის სულიც იყო სუფთა და აბსოლუტურად თავისუფალი ცოდვისგან. დაფიქრდით იესოსა და მის გარშემო მყოფ ადამიანებს შორის არსებული მკვეთრი კონტრასტის შესახებ. რა მტანჯველი იყო მისთვის ამ ყველაფრის გადატანა!

ჰკითხეთ საკუთარ თავს: "რამდენად მგრძნობიარე ვარ ჩემ გარშემო არსებული ცოდვის მიმართ? მაწუხებს ეს მე თუ ჩემი აღქმა შესუსტდა?" თუ თქვენი აღქმა ცოდვებისა შესუსტდა, ალბათ, ამაზე იმოქმედა იმან, რასაც თქვენ კითხულობთ, უყურებთ ან აკეთებთ? დაფიქრდით ამის შესახებ.