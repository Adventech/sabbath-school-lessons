---
title: ტექსტი და კონტექსტი
date: 13/05/2020
---

წმიდა წერილის სიტყვები ყოველთვის კონტექსტშია. ისინი არ არის განლაგებული მუხლში თავისთავად. სიტყვას გააჩნია უშუალო კონტექსტი - წინადადება და, პირველ რიგში, ჯერ ის უნდა გავიგოთ. შემდეგ არსებობს უფრო ფართო კონტექსტი, რომელშიც იმყოფება წინადადება. ეს შეიძლება იყოს წმიდა წერილის ნაწყვეტი, თავი ან რამდენიმე თავი. რამდენადაც ეს შესაძლებელია, აუცილებელია გავაცნობიეროთ სიტყვისა და წინადადების კონტექსტი, რომ არ მივიდეთ მცდარ დასკვნამდე.

`შეადარეთ დაბ. 1:27 და დაბ. 2:7. შემდეგ წაიკითხეთ დაბ. 2:15-23. ამ სხვადასხვა ნაწყვეტიდან და კონტექსტიდან როგორ შეგვიძლია გავიგოთ სიტყვა "ადამიანი"-ს მნიშვნელობა (ებრ. ადამ)?`

უკვე აღვნიშნეთ, რომ სიტყვა "ბარა"-ს გამეორება დაბ. 1:27-ში ხაზს უსვამს ადამიანის შექმნას. ახლა ვხედავთ, რომ მოცემული მუხლის კონტექსტში სიტყვა "ადამიანი" ნიშნავს "მამაკაცს და დედაკაცს". ეს ნიშნავს, რომ მოცემულ ნაწყვეტში ებრაული სიტყვა "ადამ" უნდა გავიგოთ როგორც ზოგადად მთელი კაცობრიობისთვის განკუთვნილი.

თუმცა დაბ. 2:7-ში იგივე სიტყვა "ადამ" გამოიყენება ადამის "მიწის მტვრისაგან" შექმნისთვის (რაც ებრაულად ჟღერს როგორც "ადამა", ყურადღება მიაქციეთ სიტყვათა თამაშს). აქ აღწერილია მხოლოდ მამაკაცი ადამი, რადგან ევა მოგვიანებით და სრულიად სხვა ხერხით შეიქმნა. ამგვარად, ყოველ ნაწყვეტში, ორი თავის კონტექსტშიც კი, ვხედავთ სხვაობას სიტყვის "ადამ" განსაზღვრებაში როგორც "კაცობრიობა" პირველ ნაწყვეტში (იხ. დაბ. 1:27) და მამაკაცი ადამი - მეორეში (იხ. დაბ. 2:7). ეს ადამი არის პიროვნება, რაც შემდეგ დადასტურებულია წარმომავლობის ჩამონათვალში (იხ. დაბ. 5:1-5; 1ნეშტ. 1:1; ლუკ. 3:38) და იესოს მოხსენიებაში, რომელიც გახდა "მეორე ადამი" (იხ. რომ. 5:12-14).

ისევე, როგორც სიტყვა ადამი შეიძლება იმყოფებოდეს განსხვავებულ კონტექსტში, ასევე ადამისა და ევას შექმნის ისტორიაც იმყოფება შექმნის ისტორიის საერთო კონტექსტში დაბადების წიგნის პირველ ორ თავში. ამას ჰქვია ფართო კონტექსტი. ფართო კონტექსტში განმმარტებელი პოულობს დამატებით თემებს, იდეებსა და მოვლენებს. დაბ. 2:4-25 ნაწყვეტს ხანდახან უწოდებენ შექმნის შესახებ მეორედ მოყოლილ ისტორიას, მაგრამ, სინამდვილეში, მთელი განსხვავება მხოლოდ ხაზგასასმელ აზრშია (იხ. გაკვ. 8). თუმცა ორივე შემთხვევაში წარმოდგენილია კაცობრიობის წარმოშობის ჭეშმარიტი ისტორია.

`წინა ტექსტებში დავინახეთ, რომ მამაკაცი და დედაკაცი, როგორც მთელი კაცობრიობის წინაპრები, შექმნა ღმერთმა. რას გვეუბნება ეს იმის შესახებ, მართლაც რამდენად უგუნურია "სიბრძნე ამ სოფლისა" (1კორ. 1:20), რომელიც ასწავლის, რომ ამ წუთისოფელში შემთხვევით გავჩნდით?`





