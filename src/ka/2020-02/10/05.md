---
title: იესო - ისტორიული პიროვნება
date: 03/06/2020
---



`წაიკითხეთ მათ. 26:57-67; იოან. 11:45-53; 18:29-31. ვინ იყო კაიაფა და რა როლი ითამაშა მან იესოს სიკვდილში? ვინ იყო პონტოელი პილატე, რამდენად მნიშვნელოვანი აღმოჩნდა მისი გადაწყვეტილება სინედრიონის მიზნის მისაღწევად?`

კაიაფა იყო მღვდელმთავარი, რომელიც შეთქმულების ინიციატორი იყო, რათა მოეკლათ იესო. მისი არსებობის ფაქტი მოგვეპოვება ებრაელი ისტორიკოსის იოსებ ფლავიუსის ნაშრომებში, რომელმაც რომაელთა სახელით შემდეგი სიტყვები დაწერა: "გარდა ამისა, მან ასევე მღვდელმთავრობა ჩამოართვა იოსებს, რომელსაც ასევე ერქვა კაიაფა და დანიშნა იგი იონათანის, ანანუსის ძის, ყოფილი მღვდელმთავრის მემკვიდრედ" (ჟJosephus Complete Works, book 18, chapter 4, p. 381).

1990 წელს იერუსალიმის სამხრეთით აღმოჩენილ იქნა საოჯახო სამარხი, რომელშიც ძვლებით სავსე თორმეტი ურნა იდგა. ამ სამარხში აღმოჩენილი მონეტები და თიხის ნაკეთობანი ჩვ. წ. პირველი ასწლეულის შუა ხანებით თარიღდება. ყველაზე მორთული ურნაზე, რომელშიც ბევრი სხვადასხვა ძვალი იდო, ეწერა "იოსები, კაიაფას ძე". ბევრი მეცნიერი ვარაუდობს, რომ ეს სამარხი და ურნა ეკუთვნოდა კაიაფას, მღვდელმთავარს, რომელიც პირდაპირ იყო დაკავშირებული იესოს სიკვდილთან.

1961 წელს პალესტინის კესარიის თეატრის გათხრების დროს აღმოაჩინეს წარწერა, რომელშიც ნახსენებია პონტოელი პილატეს სახელი და რომელსაც ტიბერიოს იმპერატორის მმართველობის დროს იუდას პრეფექტის თანამდებობა ეკავა. 

ამგვარად, ეს ორივე მონაპოვარი ამტკიცებს, რომ ქრისტეს სიკვდილში გარეული ზოგიერთი საკვანძო ფიგურა მართლაც არსებობდა ისტორიაში.

პირველი ორი ასწლეულის საერო ისტორიკოსებიც საუბრობენ იესო ნაზარეველზე. რომაელი ისტორიკოსი ტაციტი წერს ქრისტეზე, პონტოელი პილატეს მიერ მის დასჯაზე ტიბერიოსის მმართველობის დროს და რომში მყოფი პირველი ქრისტიანების შესახებ. რომაელი მმართველი პლინია უმცროსი ჩვ. წ 112-113 წლებში წერს რომაელ იმპერატორ ტრაიანეს და ეკითხება, თუ როგორ მოექცეს ქრისტიანებს. იგი აღწერს მათ, როგორც განსაზღვრულ დღეს გარიჟრაჟზე შემხვედრთ და საგალობლებით რომელიღაც ღმერთის განმადიდებელთ.

ეს არქეოლოგიური აღმოჩენები და ისტორიული წყაროები წარმოადგენს დამატებით, არაბიბლიურ მტკიცებულებას იესოს არსებობისა, რომელსაც, მათი მოწმობით, თაყვანს სცემდნენ მისი სიკვდილის შემდეგ ორმოცდაათი წლის განმავლობაში. თავად სახარებები იესოს შესახებ წარმოადგენს საიმედო ინფორმაციის პირველწყაროს და ყურადღებით უნდა შევისწავლოთ ისინი, რათა მეტი გავიგოთ ქრისტესა და მისი ცხოვრების შესახებ.

`რატომ უნდა ვისწავლოთ დავამყაროთ ჩვენი რწმენა არ მხოლოდ არქეოლოგიურ მტკიცებულებებზე, რომლებიც ადასტურებს ბიბლიის ისტორიულობას, რაოდენ სასარგებლოც არ უნდა იყოს ისინი?`





