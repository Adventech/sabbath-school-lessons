---
title: ესაია, ხიზკიაჰუ და სანხერიბი
date: 01/06/2020
---



`წაიკითხეთ ეს. 36:1-3; 37:14-38. როგორ ათავისუფლებს ღმერთი თავის ხალხს აქ აღწერილი იუდეველთა წინააღმდეგ დაწყებული აშურის მასიური საბრძოლო მოქმედებებისგან?` 

ძვ. წ. 701 წელს სანხერიბი იუდას წინააღმდეგ გამოვიდა. ეს მოვლენები აღწერილია ბიბლიაში. ასევე თავად სანხერიბმაც ჩაწერა ისინი სხვადასხვა საშუალებებით. მის ისტორიულ მატიანეში, რომელიც დედაქალაქ ნინევეში აღმოაჩინეს, იგი იქადის: "მისი (ხიზკიაჰუს) ორმოცდაექვსი მტკიცედ გამაგრებული ქალაქი და მათ მეზობლად მდებარე უთვალავი რაოდენობა მცირე დასახლებებისა  ალყაში მოვაქციე და დავიპყარი". ნინევეს სასახლეში სანხერიბი ზეიმობს იუდეველთა ქალაქის ლაქიშის დამარცხებას და სასახლის ცენტრალური დარბაზის კედლებს ხატავს ამ ქალაქის წინააღმდეგ განხორციელებული თავისი ალყებისა და ბრძოლების რელიეფური გამოსახულებებით.


ლაქიშის გათხრების დროს აღმოაჩინეს მასიური ნანგრევები, როგორც სანხერიბის შემოსევის დროს დამწვარი ქალაქის შედეგი. მაგრამ იერუსალიმი სასწაულებრივად გადარჩა. სანხერიბს შეეძლო დაექადნა მხოლოდ შემდეგით: "რაც შეეხება იუდეველ ხიზკიაჰუს, მე გამოვკეტე იგი თავის ქალაქში, როგორც ჩიტი გალიაში". არ მოგვეპოვება არც იერუსალიმის დანგრევის აღწერა, არც მონობაში წაყვანილ ტყვეთა ჩანაწერები.


ჭეშმარიტად, იერუსალიმი იყო ალყაშემორტყმული, მაგრამ ბიბლიაში ჩაწერილია, რომ ალყა გრძელდებოდა მხოლოდ ერთი დღე, რადგან უფლის ანგელოზმა გაათავისუფლა ქალაქი. როგორც ესაიამ იწინასწარმეტყველა: "ამიტომ ასე თქვა უფალმა აშურის მეფეზე: არ ამოვა ის ამ ქალაქში და არ ისვრის აქ ისარს, არ მიადგება მას ფარით და არ დაყრის მის წინააღმდეგ მიწაყრილს. იმავე გზით, რომლითაც მოვიდა, გაბრუნდება, არ მოვა ამ ქალაქში სიტყვა უფლისა. მე დავიცავ ამ ქალაქს, რათა ვიხსნა ის ჩემი გულისათვის და ჩემი მსახურის, დავითის გულისათვის" (ეს. 37:33-35).


საინტერესოა აღვნიშნოთ, რომ მხოლოდ ლაქიშია ნათლად გამოსახული ნინევეში, აშურის დედაქალაქში. სასახლის კედლებზე არ მოიპოვება იერუსალიმის გამოსახულება. სანხერიბს შეეძლო დაეტრაბახა მხოლოდ ლაქიშზე გამარჯვება. დაპირისპირება ზეცის ღმერთსა და აშურელთა ღმერთებს შორის უფლის ხალხის გათავისუფლებით მთავრდება. ღმერთი ხედავს აშურელთა მხრიდან აგრესიის აქტს და ესმის ხიზკიაჰუს ლოცვის სიტყვები. უფალი მოქმოდებს ისტორიაში.


`როგორ გვახსოვდეს ყოველთვის, რომ ღმერთი, რომელმაც საოცარი სახით იხსნა ისრაელი იმ დროსა და იმ ადგილას, იგივე ღმერთია, რომლის წინაშეც ვლოცულობთ და რომელსაც ვენდობით დღეს?`





