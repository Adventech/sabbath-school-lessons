---
title: დაწერილია
date: 12/04/2020
---

იოანე ნათლისმცემლის მიერ იესოს მონათვლა აღნიშნავდა მაცხოვრის მსახურების დასაწყისს. ამის შემდეგ სულმა წაიყვანა იგი იუდას უდაბნოში, სადაც ფიზიკურად დაუძლურებულს ცდიდა სატანა.

`წაიკითხეთ მათ. 4:1-11. როგორ გაუწია წინააღმდეგობა იესომ სატანას უდაბნოში? რას ვიგებთ ბიბლიის შესახებ ამ ნაწყვეტიდან?`

პირველი განსაცდელის დროს, როცა ეშმაკი აქეზებდა იესოს ქვები ექცია პურებად, რათა მოეკლა შიმშილი, მან უპასუხა: "დაწერილია, რომ ‘არა მხოლოდ პურით ცოცხლობს კაცი, არამედ ღვთის პირიდან გამომავალი ყოველი სიტყვით’" (მათ. 4:4). იესო მიუთითებს ცოცხალ სიტყვაზე, როგორც აბსოლუტურ ღვთაებრივ წყაროზე. ამგვარად, იგი ადასტურებს წმიდა წერილის ავტორიტეტს. მეორე განსაცდელის დროს, ამქვეყნიური ძალაუფლების და დიდების დაპირებისას, იესო პასუხობს: "დაწერილია: ‘უფალს, შენს ღმერთს ეცი თაყვანი და მხოლოდ მას ემსახურე’" (მათ. 4:10; ლუკ. 4:8). ქრისტე შეგვახსენებს, რომ ჭეშმარიტი თაყვანისცემა ყურადღებას ამახვილებს ღმერთზე და არავისზე სხვაზე და რომ მისი სიტყვის მორჩილება არის ზუსტად ჭეშმარიტი თაყვანისცემა. და ბოლოს, განსაცდელისას, რომელიც მიმართული იყო თვითდაიმედების გამოვლენაზე, იესო პასუხობს: "ასევე დაწერილია: ‘არ გამოსცადო უფალი, ღმერთი შენი’" (მათ. 4:7; ლუკ. 4:12).

სამივე განსაცდელში იესო პასუხობს სიტყვებით "დაწერილია". იგი მიმართავს უშუალოდ წმიდა წერილს, რათა მოიგერიოს სატანის თავდასხმები და სიცრუე. ეს მნიშვნელოვან გაკვეთილს წარმოადგენს თითოეული ჩვენგანისთვის: ბიბლია და მხოლოდ ბიბლია წარმოადგენს ჩვენი რწმენის აბსოლუტურ სტანდარტსა და საფუძველს.

ბიბლია და მხოლოდ ბიბლია წარმოადგენდა ქრისტესთვის დაცვის მეთოდს მოწინააღმდეგის თავდასხმების დროს. იესო, როგორც ღმერთი, წინაღუდგა სატანას ღვთის სიტყვაზე სრული დაყრდნობით.

ამ წინააღმდეგობაში იესო არა მხოლოდ საკუთარ აზრს გამოხატავს, არა მხოლოდ რთულ არგუმენტებს ან მტრულ სიტყვებს წარმოთქვამს, არამედ მიმართავს წმიდა წერილის უბრალო და ღრმა სიტყვებს. ქრისტესთვის წმიდა წერილს აქვს უდიდესი ავტორიტეტი და ძალა. ამგვარად, მისი მსახურება იწყება მტკიცე საფუძველზე და შენდება ღვთის სიტყვის ნდობაზე.

`როგორ შეგვიძლია ვისწავლოთ ასევე ვენდობოდეთ წმიდა წერილს და ვიყოთ მისი მორჩილნი?`
