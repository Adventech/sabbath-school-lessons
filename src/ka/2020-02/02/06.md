---
title: როცა ბიბლიას რწმენით კითხულობ
date: 09/04/2020
---

`წაიკითხეთ ებრ. 11:3,6. რატომ არის რწმენა ასეთი მნიშვნელოვანი ღმერთისა და მისი სიტყვის გაგებაში? რატომ არის შეუძლებელი ვასიამოვნოთ ღმერთს რწმენის გარეშე?`

ყველანაირი ჭეშმარიტი შესწავლა ხდება რწმენის კონტექსტში. მშობლების მიმართ თანდაყოლილი რწმენა ბავშვს საშუალებას აძლევს შეისწავლოს ახალი. და ზუსტად სანდო ურთიერთობები წარმართავს ბავშვს ცხოვრებისა და სიყვარულის ფუნდამენტური ასპექტების შესწავლისკენ. ამგვარად, ცოდნა და გაგება მომდინარეობს მოსიყვარულე და სანდო ურთიერთკავშირიდან.

მსგავსად იმისა, როგორც კარგი მუსიკოსი ვირტუალურად ასრულებს მუსიკალურ ნაწარმოებებს არა მხოლოდ მაშინ, როცა ოსტატურად ფლობს ტექნიკურ უნარ-ჩვევებს, რომლებიც ეხმარება ინსტრუმენტზე დაკვრაში, არამედ მაშინაც, როცა იგი სიყვარულს გამოხატავს მუსიკის, კომპოზიტორისა და ინსტრუმენტის მიმართ. მსგავსი სახით ვიგებთ ბიბლიას სწორად, თუკი მას ვკითხულობთ არა სკეპტიკური დამოკიდებულებით და მეთოდოლოგიური ეჭვებით, არამედ სიყვარულისა და რწმენის სულით. პავლე მოციქული წერდა: "რწმენის გარეშე შეუძლებელია ღვთისთვის მოსაწონად ყოფნა" (ებრ. 11:6). ამგვარად აუცილებელია ბიბლია ვიკითხოთ რწმენით, ვაცნობიერებდეთ მის ზებუნებრივ წარმოშობას და არ ვუყურებდეთ მას როგორც წიგნს, რომელიც მხოლოდ ადამიანებმა დაწერეს.

მეშვიდე დღის ადვენტისტებმა ნათლად გამოხატეს თავიანთი პოზიცია წმიდა წერილის ზებუნებრივ წარმოშობასთან დაკავშირებით მრწამსის პირველ პუნქტში: "ძველი და ახალი აღთქმის წმიდა წერილები ღვთის სიტყვაა, წერილობითი ფორმით გადმოცემული. წმიდა ღვთის კაცები წარმოთქვამდნენ და წერდნენ მას სულიწმიდით აღძრულნი. ამ სიტყვის მეშვეობით ღმერთმა ადამიანებს გადასცა აუცილებელი ცოდნა გადარჩენისთვის. ბიბლია არის უფლის ნების უზენაესი, ავტორიტეტული და უშეცდომო გამოცხადება. იგი წარმოადგენს ხასიათის გამოცდას და გამოცდილებების საზომს, იგია დოქტრინების ავტორიტეტული გადმოცემა და სარწმუნო ცნობა ჩვენი სამყაროს ისტორიაში ღვთის მოქმედებათა შესახებ (ფსალმ. 118:105; იგავ. 30:5,6; ეს. 8:20; იოან. 17:17; 1თეს. 2:13; 2ტიმ. 3:16,17; ებრ. 4:12; 2პეტრ. 1:20,21)" (დასაწყისში იყო სიტყვა, 2019, გვ. 20).

`რას უკარგავენ საკუთარ თავს ადამიანები ბიბლიის თავიანთებურ გაგებაში, როცა წმიდა წერილს მიმართავენ რწმენის გარეშე? რატომ არ არის რწმენა ბრმა? რას ემყარება ჩვენი რწმენა და რატომ არის იგი ჯერ კიდევ აუცილებელი ბიბლიური ჭეშმარიტებების ჩაწვდომისთვის?`
