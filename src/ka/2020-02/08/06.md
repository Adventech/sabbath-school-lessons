---
title: შექმნა, ცოდვით დაცემა და ჯვარი
date: 21/05/2020
---

ბიბლია მიგვითითებს უწყვეტ კავშირზე შექმნას, ცოდვით დაცემას, მესიის შესახებ დაპირებასა და საბოლოო დახსნას შორის. ეს მთავარი თემები იქცევა კაცობრიობის ხსნის ისტორიის საფუძვლად.

`წაიკითხეთ დაბ. 1:31; 2:15-17; 3:1-7. რა მოუვიდა ღვთის სრულყოფილ ქმნილებას?`

ღმერთმა თქვა, რომ მისი ქმნილება "ძალზე კარგი იყო" (დაბ. 1:31). "შემოქმედებითი საქმიანობა დასრულებული იყო… დედამიწაზე უჩვეულო სილამაზით ყვაოდა ედემის ბაღი. ადამსა და ევას შეეძლოთ თავისუფლად მისულიყვნენ სიცოცხლის ხესთან. არსად იყო უფლის მშვენიერ შემოქმედებაში ცოდვისა და სიკვდილის ჩრდილი" (ე. უაითი. პატრიარქები და წინასწარმეტყველები, გვ. 47). ღმერთმა გააფრთხილა ადამი და ევა, რომ თუკი შეჭამდნენ ნაყოფს აკრძალული ხიდან, მაშინ მოკვდებოდნენ (იხ. დაბ. 2:15-17). გველმა საუბარი დაიწყო შეკითხვით, შემდეგ კი სავსებით შეეწინააღმდეგა იმას, რაც თქვა უფალმა: "და უთხრა გველმა დედაკაცს: არ მოკვდებით" (დაბ. 3:4). სატანა დაპირდა ევას, რომ გაეხსნებოდა დიდებული ცოდნა და გახდებოდა ღმერთის მსგავსი. სამწუხაროდ, მან ეშმაკს დაუჯერა.

`როგორ ადასტურებს პავლე მოციქული ღვთის მიერ დაპირებულ სიტყვებს დაბ. 2:15-17-ში? წაიკითხეთ რომ. 5:12; 6:23. როგორ შეესაბამება მოცემული სწავლება ევოლუციის თეისტურ თეორიას?`

წმიდა წერილში შეგვიძლია დავინახოთ, თუ როგორ ადასტურებენ გვიანდელი ბიბლიური ავტორები უფრო ადრეულ ბიბლიურ მტკიცებულებებს და ავსებენ მათ. რომ. 5-8-ში პავლე წერს ცოდვისა და ხსნის სილამაზის შესახებ: "ამიტომ, როგორც ერთი ადამიანის მიერ ცოდვა შემოვიდა სოფელში, ხოლო ცოდვის მიერ - სიკვდილი, ასევე სიკვდილი გადავიდა ყველა ადამიანში" (რომ. 5:12). მაგრამ ევოლუციის თვალსაზრისით, სიკვდილი უნდა არსებულიყო კაცობრიობის გაჩენამდე მილიონობით წლებით ადრე. ასეთ იდეას სერიოზული შედეგები გააჩნია ადამიანთა მიერ ბიბლიური სწავლების აღსაქმელად ცოდვის წარმოშობის, ჯვარზე ქრისტეს ჩამნაცვლებელი სიკვდილისა და ხსნის გეგმის შესახებ. თუკი სიკვდილი არ არის დაკავშირებული ცოდვასთან, მაშინ ცოდვის საზღაურიც არ არის სიკვდილი (იხ. რომ. 6:23) და მაშინ იესოს არ სჭირდებოდა მომკვდარიყო ჩვენი ცოდვების გულისთვის. ამგვარად, შექმნა, ცოდვით დაცემა და ჯვარი უწყვეტ კავშირშია ერთმანეთთან. პირველი ადამი დაკავშირებულია ბოლო ადამთან (იხ. 1კორ. 15:45,47). რწმენა დარვინის ევოლუციის თეორიის მიმართ, თუნდაც რომ ევოლუციის პროცესში რთავდეს ცნებას ღმერთის შესახებ, ანადგურებს ქრისტიანობის საფუძველს.
