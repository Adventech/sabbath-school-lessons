---
title: საგამოძიებო სამსჯავრო
date: 10/06/2020
---



ამ კვირის განმავლობაში შესასწავლი წინასწარმეტყველური სქემა, რეფორმაციის დროიდან მოყოლებული ყოველთვის პოულობდა მხარდაჭერას პროტესტანტთა, ისტორიზმის მომხრეთა, შორის. მაგრამ მილერიტული მოძრაობის წარმოშობამდე  1800 წლების დასაწყისში წინასწარმეტყველება 2300 საღამოსა და დილის და საგამოძიებო სამსჯავროს შესახებ არ ყოფილა საგულდაგულოდ შესწავლილი. შეხედეთ შემდეგ ცხრილს:


|დან. 7 |    	დან. 8|
|----------|:-------------:|
|ბაბილონი (ლომი)|	--------|
|მიდია-სპარსეთი (დათვი)|       	მიდია-სპარსეთი (ვერძი)|
|საბერძნეთი (ავაზა) | საბერძნეთი (ვაცი)|
|წარმართული რომი (მეოთხე მხეცი)|	წარმართული რომი (რქის მოქმედების ჰორიზონტალური მიმართულება)|
|პაპობის რომი (მომცრო რქა)| პაპობის რომი (რქის მოქმედების ვერტიკალური მიმართულება)|

`წაიკითხეთ დან. 7:9-14; 8:14,26. ამ ტექსტების თანახმად, რა ხდება ზეცაში?`

შუა საუკუნეების დევნის პერიოდის შემდეგ, რომელიც დასრულდა 1798 წელს, როცა გენერალმა ბერტიემ ტყვედ წაიყვანა რომის პაპი და ციხეში ჩასვა (იხ. გამოცხ. 13:3), დანიელის წიგნის მე-7 და მე-8 თავების თანახმად, დაიწყო სამსჯავრო. იგი უნდა წარიმართებოდეს ზეცაში, სადაც "დასხდა სამსჯავრო" (დან. 7:10) და "ცის ღრუბლებზე მოდიოდა კაცის ძის მსგავსი; იგი დღეებით ძველთან მოვიდა" (დან. 7:13). აქ აღწერილია სამსჯავროს სცენა, რომელიც დაიწყო 1798 წლის შემდეგ და გრძელდება იესოს მეორედ მოსვლამდე. 

დან. 7-დან სამსჯავროს სცენა პირდაპირ პარალელურია დან. 8:14-ში საწმიდრის განწმედისა. ეს ორივე ნაწყვეტი საუბრობს ერთსა და იმავეზე. დან. 8:14-ის შესაბამისად, "აღდგება საწმიდარი", რომელსაც ასევე ეწოდებოდა სამსჯავრო დღე, იწყება 2300 საღამოსა და დილის ან დღის დასრულების შემდეგ. პრინციპის "ერთი დღე ერთი წლისთვის" თანახმად, ეს დღეები წარმოადგენს 2300 წელიწადს.

ამ 2300 წლის ამომავალ წერტილს წარმოადგენს დან. 9:24, სადაც 70 წინასწარმეტყველური შვიდეული (490 წელიწადი) "დადგენილია" (ან "მოჭრილია") 2300 საღამოსა და დილის ხილვიდან (იხ. დან. 9:24). ფაქტობრივად, ბევრი მკვლევარი სრული სიზუსტით განიხილავს დან. 8:14-ის 2300 წინასწარმეტყველურ დღეს (რეალურ წლებს) და დან. 9:24-27-ის 70 წინასწარმეტყველურ შვიდეულს (490 რეალურ წელიწადს) როგორც ერთი წინასწარმეტყველების ორ ნაწილს. დან. 9:25 70 შვიდეულის შესახებ წინასწარმეტყველებაში მიგვითითებს ამ დროითი პერიოდის დასაწყისზე: "იერუსალიმის აღდგენისა და აშენების ბრძანების გამოსვლიდან…". ამ მოვლენის თარიღი არის "ართახშასთა მეფის მეშვიდე წელი" (ეზრ. 7:7) ან ძვ. წ. 457 წელი. 457 წლიდან ავითვლით 2300 წელიწადს და მივდივართ 1844 წელთან, თარიღთან, რომელიც იმყოფება 1798 წელიწადსა და იესოს მეორედ მოსვლას შორის. ამ დროს იესო შევიდა წმიდათა წმიდაში და დაიწყო ზეციური საწმიდრის განწმედის შუამდგომლური მსახურება. (იხ. პარასკევი დღის ცხრილი).