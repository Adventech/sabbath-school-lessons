---
title: ბრძოლა
date: 27/12/2021
---
როდესაც მორწმუნეებმა აღიარეს ქრისტეს რწმენა და ეკლესიის რიგებს შეუერთდნენ, მათ საზღვარი გაავლეს საზოგადოების დანარჩენი ნაწილისაგან. სამწუხაროდ ეს კონფლიქტის წყაროდ იქცა, რადგან გულისხმობდა გარემომცველი საზოგადოებისა და მისი ფასეულობების განკითხვას. 

`წაიკითხეთ ებრ. 10:32-34; 13:3. რა სირთულეების გადატანა მოუხდათ ებრაელთა მიმართ წერილის მსმენელებს თავიანთი პირველი მოქცევის შემდეგ?`

`ჩამოთვალეთ სირთულეები, რომლებსაც პირადად თქვენ გადააწყდით მას შემდეგ, რაც იესოს გაჰყევით?`

დიდი ალბათობით, ებრაელთა მიმართ წერილის მკითხველები სიტყვიერად და ფიზიკურად დააზარალა მოწინააღმდეგეების მიერ წაქეზებულმა ბრბომ (იხ. საქმე. 16:19-22; 17:1-9). მორწმუნეებს საპყრობილეებში სვამდნენ და შესაძლოა, ასევე სცემდნენ, რადგან მმართველებს გააჩნდათ დასჯისა და დატუსაღების ხელმწიფება, ხშირ შემთხვევაში სამრთლებრივი ნორმების დაცვის გარეშე მანამდე, სანამ მოიპოვებდნენ სამხილს (იხ. საქმე. 16:22,23). 

წაიკითხეთ ებრ. 11:24-26 და 1პეტრ. 4:14,16. როგორ გვეხმარება მოსეს და პეტრე მოციქულის პირველი წერილის მკითხველთა გამოცდილება იმის გააზრებაში, თუ რატომ იდევნებოდნენ ქრისტიანი მორწმუნეები? 

`წაკითხული მუხლებიდან გამომდინარე, რა უპირატესობებს პოულობენ ქრისტიანები თავიანთი რწმენის გამო ტანჯვაში? `

"ქრისტეს გულისთვის დამცირება" ნიშნავდა ქრისტიანად საკუთარი თავის წოდებას და იმ სირცხვილისა და შეურაცხყოფის ატანას, რომელსაც მოიაზრებდა თავის თავში ეს წოდება. ქრისტიანების საზოგადოებრივი მიუღებლობა მათი რელიგიური მრწამსის შედეგი იყო. ხალხმა შეიძლება თავი შეურაცხყოფილად იგრძნოს რელიგიური ქცევების გამო, რომელიც მათთვის გაუგებარია, ან იმ ადამიანების გამო, რომელთა ცხოვრების წესი და ზნეობრივი ფასეულობები სხვებს აგრძნობინებს თავს დამნაშავედ და შერცხვენილად. ჩვ.წ.აღ.-ით პირველი საუკუნის შუა პერიოდში  ძველრომაელი ისტორიკოსი ტაციტუსი ქრისტიანებს "კაცთა მოდგმის მიმართ სიძულვილში" დამნაშავეებად ასახელებდა (ტაციტუსი. "ანალი" XV.44.1). რა მიზეზითაც არ უნდა ყოფილიყო ეს ცალსახად ცრუ ბრალდება წაყენებული, მრავალი ადრეული ქრისტიანი და მათ შორის, პავლეს ამ წერილის ადრესატებიც, იტანჯებოდნენ საკუთარი რწმენის გამო. 

`სატანჯველი ნებისმიერ ადამიანს ხვდება – ქრისტიანსაც და არაქრისტიანს. მაგრამ რას ნიშნავს ქრისტეს გულისთვის ტანჯვა? იმ განსაცდელთა შორის, რომლებსაც ვაწყდებით, რამდენის გადატანა გვიწევს  ქრისტეს რწმენის გამო, და რამდენის – საკუთარი არჩევანის შედეგად?`
