---
title: დაუძლურება
date: 28/12/2021
---

ებრაელთა მიმართ წერილის მკითხველებმა დევნისა და შევიწროვების მიუხედავად მაინც  წარმატებით შეინარჩუნეს ქრისტესდამი რწმენა და ერთგულება. თუმცა ბრძოლამ მათზეც დიდი გავლენა მოახდინა. ისინი ერთგულად იბრძოდნენ და გაიმარჯვეს, თუმცა ძალა მაინც გამოეცალათ. 

`წაიკითხეთ ებრ. 2:18; 3:12,13; 4:15; 10:25; 12:3,12,13; 13:1-9,13. რა სირთულეებს გადააწყდნენ მორწმუნეები?`

ებრაელთა მიმართ წერილი გვამცნობს, რომ მკითხველები კვლავ და კვლავ აწყდებოდნენ სირთულეებს, ისინი სიტყვიერი და დიდი ალბათობით, სხვა სახის შევიწროვების მსხვერპლადაც იქცეოდნენ (იხ.ებრ. 13:13). ზოგიერთი მორწმუნე ჯერ კიდევ საპრყობილში რჩებოდა (იხ.ებრ. 13:3), და ყოველივე ამას შეეძლო დაესუსტებინა  ეკლესია როგორც ფინანსურად, ისე ფსიქოლოგიურად. ისინი დაუძლურდნენ (იხ. ებრ 12:12,13) და მარტივად შეიძლებოდა გატეხილიყვნენ "სულდაძაბუნებულნი"(იხ. ებრ 12:3).

ეს დამახასიათებელია როგორც ცალკეული პირებისთვის, ისე კოლექტივებისთვის: როდესაც გამარჯვების განცდა ჩაივლის, თავდაცვის ფსიქოლოგიური და სხვა სახის მექანიზმები სუსტდება, ამიტომ ადამიანები უფრო მოწყვლადნი ხდებიან  მტრების მხრიდან თავდასხმებისთვის. მეორე შეტევის დროს უფრო რთულია წინანდელი ძალების მოკრება, რათა მოახლოებულ საფრთხეს წინააღმდეგობა გაუწიო. 

`წაიკითხეთ 3მეფ. 19:1-4. რა განსაცდელის პირისპირ აღმოჩნდა ელია ქარმელის მთაზე გამარჯვების შემდეგ?`

"მაგრამ ხშირად მტკიცე რწმენასა და ბრწყინვალე წარმატებას ანაცვლებს ეჭვის გრძნობა. ასეთ მდგომარეობაში აღმოჩნდა ელიაც. იგი შეშინდა, რომ ქარმელის მთაზე დაწყებული გამოღვიძება დიდხანს ვერ გასტანდა და სასოწარკვეთილებაში ჩავარდა. უზენაესის მფარველობის ქვეშ მყოფმა, მან რწმენის უსასტიკესი გამოცდა გადალახა, მაგრამ იმედგაცრუების ამ მომენტში, როდესაც ყურთ იზებელის მუქარა ჩაესმოდა და ეჩვენებოდა, რომ ამ უწმიდური ქალის შეთქმულების მეშვეობით სატანა მოიპოვებს მასზე გამარჯვებას, მან დაკარგა ღმერთის იმედი. მისმა რწმენამ უმაღლეს მწვერვალს მიაღწია, მაგრამ შემდგომი რეაქცია საზარელი აღმოჩნდა. მან დაივიწყა ღმერთი და გარბოდა იქამდე, სანამ უდაბნოში არ აღმოჩნდა სრულიად მარტო" (ელენ უაითი. წინასწარმეტყველები და მეფეები, გვ.161).

`დაფიქრდით იმ პერიოდზე, როდესაც მარცხი განიცადეთ თქვენს ქრისტიანულ ცხოვრებაში და ეცადეთ გაიაზროთ ის გარემოებები და მიზეზები, რომლებმაც ამ დაცემას შეუწყო ხელი. რისი გაკეთება შეგეძლოთ სხვაგვარად?`