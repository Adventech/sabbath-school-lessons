---
title: იდექით ერთად
date: 29/12/2021
---
`რა ურჩია მოციქულმა თავის მკითხველებს მათი მდგომარეობის გათვალისწინებით? რა გაკვეთილების გამოტანა შეგვიძლია ებრაელთა მიმართ წერილიდან? როგორ დაეხმარა ღმერთი ელიას იმედგაცრუებისაგან თავის დაღწევაში?`

`წაიკითხეთ 3მეფ. 19:5-18. რა გააკეთა ღმერთმა ელიას რწმენის აღსადგენად? `

ღმერთისა და ელიას ურთიერთობის ისტორია ქარმელის მთის მოვლენების შემდეგ ღრმა ინტერესს იწვევს, რადგან წარმოაჩენს სათუთ მზრუნველობასა და სიბრძნეს, რომლითაც ღმერთი ემსახურება რწმენის აღდგენისათვის მებრძოლ, გასაჭირში მყოფ ადამიანებს. უფალმა ბევრი გააკეთა ელიასთვის. პირველ რიგში, მან იზრუნა წინასწარმეტყველის ფიზიკურ საჭიროებებზე: გამოკვება და მისცა დასვენების საშუალება. ამის შემდეგ, გამოქვაბულში ყოფნისას, სიყვარულით უსაყვედურა: "აქ რა გინდა, ელია?" - და დაეხმარა სიღრმისეულად გაეაზრებინა ის, თუ როგორ მოქმედებს და აღწევს თავის მიზნებს უზენაესი. ღმერთი გამოეცხადა მას არა ქარბუქში, მიწისძვრასა და ცეცხლში, არამედ ოდნავ ჩქამში. შემდეგ კი ღმერთმა დაავალა ელიას საქმე და ისევ გაამხნევა.

`წაიკითხეთ ებრ. 2:1; 3:12-14; 5:11-14; 10:19-25. ჩამოთვალეთ, რა რჩევებს აძლევს მოციქული მორწმუნეებს მათი რწმენის განსამტკიცებლად?`

ებრაელთა მიმართ წერილში შეგვიძლია ვიპოვოთ რამდენიმე დარიგება, რომელიც მოციქულმა მისცა მკითხველებს პირვანდელი ძალებისა და რწმენის აღსადგენად. ერთ-ერთი საკითხი, რომელსაც პავლე უსვამს ხაზს – თანამორწმუნეთა ფიზიკურ საჭიროებებზე ზრუნვაა. იგი სთავაზობს, რომ გამოიჩინონ სტუმართმოყვარეობა, მოინახულონ დაპატიმრებული თანამოძმეები, რაც თავის თავში მოიაზრებს მათი საჭიროებების დაკმაყოფილებასაც. მოციქული მოუწოდებს მკითხველებს, რომ იყვნენ ხელგაშლილნი და ახსოვდეთ, რომ ღმერთი არ მიატოვებს მათ (იხ. ებრ. 13:1-6).  ამასთან ერთად, პავლე ამხელს და ამხნევებს მათ. აფრთხილებს, რომ არ ასცდნენ გზას (იხ. ებრ. 2:1),  არ ჰქონდეთ "უკეთური და ურწმუნო გული" (ებრ.3:12), და მოუწოდებს რწმენაში ზრდისკენ (იხ. ებრ. 5:11-6:3). იგი ასევე აღნიშნავს საეკლესიო შეკრებებზე რეგულარულად დასწრების მნიშვნელობას (იხ. ებრ. 10:25). დასკვნის სახით მოციქული არა მხოლოდ მოუწოდებს მკითხველებს, რომ იდგნენ ერთად, გაამხნევონ ერთმანეთი, გამოხატონ სიყვარული და იყვნენ ქველმოქმედნი, არამედ აღამაღლებს იესოს და მის მსახურებას ზეციურ საწმიდარში, რომელსაც იგი მათი სახელით ასრულებს (იხ. ებრ. 8:1,2; 12:1-4). 
