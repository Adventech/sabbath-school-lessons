---
title: ამ უკანასკნელ დღეებში
date: 30/12/2021
---

`წაიკითხეთ ებრ. 1:2; 9:26-28; 10:25, 36-38; 12:25-28. რას აღნიშნავს პავლე მოციქული ამ მუხლებში, განსაკუთრებით დროსთან დაკავშირებით? `

მოციქული აღნიშნავს მნიშვნელოვან მომენტს, რომელიც მისი შეგონების  გადაუდებლობას უსვამს ხაზს: მკითხველები ცხოვრობენ "უკანასკნელ დღეებში" (ებრ. 1:2) და აღთქმებს სულ მალე უწერიათ აღსრულება (ებრ. 10:36-38).

`იმის გათვალისწინებით, თუ რა დროში ვცხოვრობთ ჩვენ დღეს, რა სახის სულიერი რჩევები შეგიძლიათ მისცეთ:`

- თქვენს შვილებს

- თქვენს ეკლესიას

- ურწმუნოებს

- საკუთარ თავს

საინტერესოა, რომ მთელს თავის წერილში პავლე მკითხველებს უდაბნოს თაობას ადარებს, რომელიც პირდაპირ ქანაანის საზღვარზე იდგა და მზად იყო აღთქმულ მიწაზე შესასვლელად. მოციქული ახსენებს თავის მკითხველებს: "ვინაიდან ცოტაც, სულ ცოტაც, და არ დააყოვნებს, მოვა მომავალი" (ებრ. 10:37). შემდეგ ამხნევებს მათ: "მაგრამ ჩვენ უკუქცეულნი როდი ვართ წარსაწყმედად, არამედ მტკიცედ მორწმუნენი სულის სახსნელად" (ებრ. 10:39). ეს ბოლო უწყება ახსენებს მკითხველებს და ჩვენ იმ საფრთხეების შესახებ, რომლებიც ემუქრება ღვთის ერს უშუალოდ ღვთის აღთქმების ასრულების წინ.

სწორედ ამის შესახებ საუბრობს რიცხთა წიგნი. ბიბლიური ისტორია იუწყება,  რომ უშუალოდ აღთქმულ მიწაზე შესვლის წინ ისრაელმა ორჯერ განიცადა სერიოზული მარცხი. პირველი შემთხვევა რიცხთა წიგნის მე-13 და მე-14 თავებში არის ჩაწერილი და უკავშირდება ეჭვებს, რომლებიც რამდენიმე წინამძღოლმა გაავრცელა და რომლებმაც მიიყვანა ისრაელი რწმენის დაცემამდე. შედეგად, ხალხმა გადაწყვიტა, რომ აერჩია ახალი ლიდერი, რომელიც დააბრუნებდა მათ ეგვიპტეში და ეს ყველაფერი მაშინ, როდესაც ისინი უკვე თითქმის შესული იყვნენ ქანაანში. 

მეორე შემთხვევაში ისრაელიანები გარყვნილებას მიეცნენ და ბაალ-ფეღორისდამი თაყვანისცემაში გადაეშვნენ (იხ. რიცხ. 24,25). მართალია ბალაამმა ვერ შეძლო ისრაელიანთა დაწყევლა, მაგრამ სატანამ გამოიყენა სექსუალური ხასიათის ცდუნებები, რათა ისრაელი ცრუ თაყვანისცემამდე და ცოდვამდე მისულიყო და ღვთის რისხვა დასტყდომოდა თავს. 

პავლე მოციქული აფრთხილებს ებრაელთა მიმართ წერილის მკითხველს ამ ორივე საფრთხის შესახებ. პირველ რიგში, იგი შეაგონებს, რომ სიმტკიცე შეინარჩუნონ საკუთარი რწმენის აღსარებაში და მზერა მიაპყრონ მხოლოდ იესოს (იხ. ებრ. 4:14; 10:23; 12:1-4). შემდეგ პავლე შეაგონებს მათ უზნეობისა და ვერცხლისმოყვარეობის  წინააღმდეგ (იხ. ებრ. 13:4-6). საბოლოოდ კი მოუწოდებს, რომ ახსოვდეთ მათი დამრიგებლები და დაემორჩილონ მათ (იხ. ებრ. 13:7,17). 

`ჩვენ ვიცით: როგორც კი გადარჩენილები თვალს მოხუჭავენ სასიკვდილო ძილში, ამის შემდეგ რასაც იხილავენ – მეორედ მოსვლა იქნება. მკვდართა მდგომარეობის ადვენტისტური გააზრების გათვალისწინებით, რატომ არის შესაძლებელი იმის მტკიცება, რომ ყველა ადამიანი "უკანასკნელ დღეებში" ცხოვრობს?`