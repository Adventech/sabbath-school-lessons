---
title: დიდებული დასაწყისი
date: 26/12/2021
---

იმისათვის, რომ ჩავწვდეთ ქადაგების არსს და საკუთარ თავს მოვარგოთ, ჩვენ უნდა გავიაზროთ ამ საკრებულოს ისტორია და რა მდგომარეობაში იყვნენ, როდესაც მიიღეს მოციქულისაგან წერილი. 

`წაიკითხეთ ებრ. 2:3,4. როგორი იყო ებრაელ მსმენელთა გამოცდილება მაშინ, როდესაც ქრისტიანობა ახალი მიღებული ჰქონდათ? რამ შეუწყო ხელი მათი რწმენის განმტკიცებას?`

ამ მონაკვეთში ნაგულისხმებია, რომ ებრეალთა მიმართ წერილის ადრესატებს არ ჰქონიათ მოსმენილი თავად იესოს ქადაგებები. მათ მიიღეს სახარება სხვა მახარობლებისგან, რომლებმაც აუწყეს "ხსნის" შესახებ. 

პავლე ასევე აღნიშნავს, რომ მახარობლებმა "განამტკიცეს" მათში კეთილი უწყება და თავად ღმერთმა მოუვლინა მოწმობა "ნიშების, სასწაულებისა და სხვადასხვა ძალთა დამოწმებით". ეს იმას ნიშნავს, რომ ღმერთმა დაამოწმა სახარება ხილული ნიშნებითა და მისი სიდიადის სხვა გამოვლინებებით, მათ შორის, "სულიწმიდის განაწილებით". ახალ აღთქმაში ნათქვამია, რომ ისეთი ნიშნები, როგორებიცაა საოცარი განკურნებები, ეშმაკების განდევნა და სხვა სულიერი ნიჭების გამოვლინება ხშირად იყო სახარების ახალ ადგილებში ქადაგების თანმდევი. 

ქრისტიანული ეკლესიის ფორმირების პერიოდში უფალმა გადმოღვარა თავისი სული მოციქულებზე იერუსალიმში, რათა შეეძლოთ მათთვის აქამდე უცნობ ენებზე სახარების ქადაგება და სასწაულების მოხდენა  (იხ. საქმე. 2,3).  მოციქულთა საქმეების წიგნის მიხედვით, ფილიპე სამარიაში ახდენდა სასწაულებს (იხ. საქმე. 8), პეტრე – იაფოსა და კესარიაში (საქმე. 9,10), პავლე კი მთელი თავისი მსახურების განმავლობაში – მცირე აზიასა და ევროპაში (საქმე. 13-28). ეს დიდებული გამოვლინებები ხილული დამოწმებაა "ხსნის" შესახებ უწყებისა, რომელიც ღვთის სასუფევლის გაბატონებაზე, ცოდვებისა და ბოროტ ძალთა ჰეგემონიისაგან დახსნაზე მოწმობს. (იხ. ებრ. 12:25-29). 

წმიდა სულმა პირველ ქრისტიანებს მიანიჭა დარწმუნებულობა იმაში, რომ მათი ცოდვები მიტევებულია. ამიტომაც მათ არ ეშინოდათ სამსჯავროსი, მათი ლოცვები გაბედულობითა და რწმენით იყო სავსე, ხოლო რელიგიური გამოცდილება  - სიხარულით (იხ. საქმე. 2:37-47). სულმა ასევე გაანთავისუფლა ბოროტი ძალების მიერ დატყვევებულნიც, რაც დამაჯერებელი მტკიცებულება იყო ღვთის ძალის უპირატესობისა ავ სულებზე და მოწმობდა ამ ადამიანთა ცხოვრებაში ღვთის სასუფევლის დამკვიდრებაზე. 

`როგორია თქვენი მოქცევის ისტორია? თქვენ როგორ განმტკიცდით თქვენს რწმენაში იესოს, როგორც თქვენი მხსნელისა და უფლის მიმართ? რატომ არის მნიშვნელოვანი და სასარგებლო იმის გახსენება, თუ როგორ მოვედით ღმერთთან?`