---
title: იესო – სიმშვიდის წყარო
date: 24/07/2021
---
<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ებრ. 3:12-19; ებრ. 4; დაბ. 15:13-21; მეორე რჯ. 5:12-15.

> <p>სამახსოვრო მუხლი:</p>
> "ამიტომ ღვთის ხალხს კვლავ რჩება შაბათობა" (ებრ. 4:9).



ებრაელთა მიმართ წერილის პირველი და მეორე თავები კონცენტრირებული არიან იესოს, როგორც მმართველისა და ღვთის ერის განმათავისუფლებლის გამეფებაზე. მესამე და მეოთხე თავები იესოს სიმშვიდის წყაროდ წარმოაჩენენ. ასეთი თანმიმდევრობა აზრს მოკლებული არაა თუ გავითვალისწინებთ, რომ დავითთან დადებული აღთქმის თანახმად, ღმერთი აღთქმულ მეფეს და მის ერს "მოასვენებს" მტრისაგან (2 მეფ. 7:10,11). ეს მშვიდობა ჩვენთვისაც ხელმისაწვდომია დღეს, როდესაც იესო მამის მარჯვნივ არის დაბრძანებული.

ებრაელთა მიმართ წერილი მოსვენებას აღწერს როგორც ღვთაებრივ სიმშვიდეს და როგორც შაბათის სიმშვიდეს (იხ. ებრ. 4:1-11). ღმერთმა თავისი სიმშვიდე ხელმისაწვდომი გახადა ადამისა და ევასთვის. პირველი შაბათი დედამიწაზე იყო ულამაზესი გამოცდილება სრულყოფილებით ტკბობისა იმასთან ერთად, ვინც ეს სრულყოფილება შესაძლებლად აქცია. ღმერთი ასევე გვპირდება შაბათის სიმშვიდეს, ვინაიდან შაბათის ჭეშმარიტი დაცვა თავის თავში მოიაზრებს აღთქმას იმის შესახებ, რომ ერთ დღესაც ღმერთი დაგვიბრუნებს ამ სრულყოფილებას.

შაბათის დაცვით ჩვენ ვიხსენებთ, რომ ღმერთმა სრულყოფილად იზრუნა ჩვენზე, როდესაც შექმნა, და შემდეგ ჯვარზე გამოისყიდა სამყარო. თუმცა, გარდა იმისა, რომ შაბათის ჭეშმარიტი დაცვა პირველ რიგში სამყაროს შექმნაზე მიგვითითებს, ამ არასრულფასოვან სამყაროში იგი ასევე წინასწარი ტკბობაა ღმერთთან ერთად ჩვენი მომავლით.