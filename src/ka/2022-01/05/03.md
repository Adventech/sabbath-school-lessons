---
title: ურწმუნობისთვის
date: 24/01/2022
---

`წაიკითხეთ ებრ. 3:12-19. რატომ ვერ შევიდა ისრაელი აღთქმულ სიმშვიდეში?`

სევდიანი ისტორია: ეგვიპტის მონობიდან დახსნილი ისრაელიანები ვერ შევიდნენ ღმერთის მიერ აღთქმულ სიმშვიდეში. როდესაც ისრაელიანები კადეშ-ბარენას, აღთქმული მიწის საზღვარს მიადგნენ, მათ გზის გასაგრძელებლად რწმენა აღარ ეყოთ. რიცხთა წიგნის მე-13 და მე-14 თავები განმარტავენ, რომ ისრაელიანი მზვერავები "ცუდ ხმებს ავრცელებდნენ მათ მიერ დაზვერილ ქვეყანაზე…" (რიცხ. 13:33). მათ დაადასტურეს, რომ მიწა ძალიან კარგია და იქვე განაცხადეს: იმ მიწის მაცხოვრებლები მეტად ძლიერნი არიან, მათი ქალაქები კი გამაგრებული, მათი დაპყრობა შეუძლებელია.

იესო ნავეს ძე და ქალებიც ეთანხმებოდნენ იმას, რომ მიწა კარგია, მისი მაცხოვრებლები ძლიერნი და ქალაქები გამაგრებული. მაგრამ ისინი ირწმუნებოდნენ, რომ ღმერთი არს ისრაელთან და დაეხმარება ამ მიწის მოპოვებაში (იხ. რიცხ. 14:7-9). თუმცა სწორედ ის ადამიანები, რომლებმაც იხილეს, როგორ გაანადგურა ღმერთმა ეგვიპტე წყლულებით (იხ. გამ. 7-12), როგორ დაღუპა ფარაონის ლაშქარი წითელ ზღვაში (გამ.14), როგორ აძლევდა თავის ერს პურს ზეციდან (გამ.16) და წყალს კლდიდან (გამ.17), მუდმივად მათ გვერდით იყო და ხელმძღვანელობდა მათ ღრუბლისა და ცეცხლის სვეტიდან (იხ. გამ. 40:36-38), - იგივე ადამიანებმა ახლა უკვე დაკარგეს მისი რწმენა. ტრაგიკული ირონია ის არის, რომ სწორედ ის თაობა, რომელმაც ღმერთის ძალის ასეთი დიდებული გამოვლინება იხილა, ურწმუნობის სიმბოლოდ იქცა (იხ. ნეემ. 9:15-17; ფსალმ. 105:24-26; 1კორ. 10:5-10).

ღმერთი ჰპირდება თავის შვილებს ადამიანებისთვის მიუწვდომელ ძღვენს. აი, რატომ არის ეს ძღვენი დაფუძნებული მის მადლზე და მხოლოდ რწმენის მეშვეობით შეიძლება გახდეს ხელმისაწვდომი. ებრ. 4:2 განმარტავს: აღთქმა, რომელიც მიიღო ისრაელმა "ურგები დარჩა მათთვის, ვინაიდან არ შეერწყა მსმენელთა რწმენას". 

რა საფრთხეებმა შეიძლება შეგვიშალოს ხელი ზეციურ ქანაანში შესვლაში? 

ისრაელიანები მივიდნენ აღთქმული მიწის საზღვრებთან როგორც ერთი ერი. მაგრამ მზვერავების ორი ურთიერთსაწინააღმდეგო უწყების მოსმენის შემდეგ მათ თავი ურწმუნოთა მხარეს მიაკუთვნეს. რწმენის ქონა-არქონა გადამდებია. აი, რატომ არწმუნებს პავლე მოციქული თავის მკითხველებს, რომ "ყოველდღე შეაგონონ ერთმანეთს" (ებრ. 3:13), "სიყვარულისა და კეთილ საქმეთათვის წააქეზონ ერთმანეთი" (ებრ. 10:24) და "ფრთხილად იყვნენ, რომ არავინ მოაკლდეს ღვთის მადლს" (ებრ. 12:15). 

`როგორ შეგიძლიათ დაეხმაროთ თქვენს  დებსა და ძმებს რწმენის გაძლიერებაში? როგორ შეგიძლიათ იყოთ დარწმუნებული, რომ არასოდეს იტყვით ან გააკეთებთ იმას, რასაც სხვისი რწმენის შერყევა შეუძლია?`