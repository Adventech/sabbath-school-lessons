---
title: დღეს, როცა მოისმენთ მის ხმას
date: 27/07/2021
---
წაიკითხეთ ებრ. 4:4-8. რას ნიშნავს სიმშვიდეში შესვლა "დღეს" შაბათის დაცვასთან მიმართებით?

უდაბნოს თაობის ურწმუნოებამ ხელი შეუშალა მას ღმერთის მიერ აღთქმულ სიმშვიდესთან ზიარებაში. მაგრამ ის მაინც დაჯინებით სთხოვდა თავის ერს, რომ შესულიყო ამ სიმშვიდეში და არ გაესასტიკებინა გული. პავლე რამდენჯერმე იმეორებს, რომ ღმერთის აღთქმა "რჩება" (იხ. ებრ. 4:1,6,9). იგი იყენებს ბერძნულ ზმნებს კატალეიპო და აპოლეიპო, რითაც ხაზს უსვამს, რომ "რჩება აღთქმა სიმშვიდეში შესვლისა" (მუხლი 1). ის ფაქტი, რომ სიმშვიდეში შესვლის ეს მოწვევა დავითის დროშიც გამეორდა (მუხლი 6,7, პარალელით ფსალმ. 94-თან), გულისხმობს პირვანდელი აღთქმის გამოუყენებლობას და კვლავაც ხელმისაწვდომობას. ფაქტობრივად პავლე ვარაუდობს, რომ ჭეშმარიტი სიმშვიდის გამოცდილება ჯერ კიდევ სამყაროს შექმნიდან იყო და ახლაც ხელმისაწვდომია  (მუხლები 3,4,).

ღმერთი მოგვიწოდებს, რომ "დღეს" შევიდეთ მის სიმშვიდეში. "დღეს" - საკვანძო ცნებაა მთელს წმიდა წერილში. როდესაც მოსემ აღადგინა ღმერთსა და ისრაელს შორის აღთქმა ქანაანის საზღვარზე, მან ხაზი სწორედ "დღეის" მნიშვნელობას გაუსვა (იხ. რჯლ. 5:3, შეადარეთ 4:8; 6:6; 11:2). "დღეს" იყო მსჯელობის მომენტი ღვთისმიერი ერთგულების აღიარებისა (იხ. რჯლ. 11:2-7), და უფლისდამი მორჩილების გადაწყვეტილების მიღებისთვის (იხ. რჯლ. 5:1-3). სწორედ ასე მოუწოდა იესო ნავეს ძემ თავის თანამედროვეებს, რომ "გადაწყვიტონ ვის ემსახურონ"(იესო ნავ. 24:15). 

რა მნიშვნელობას ატარებს თქვენთვის სიტყვა "დღეს" ებრ. 4:7-ში? 

ჩვენთვის "დღეს" - გადაწყვეტილებების მიღებისა და  შესაძლებლობების დროა, მაგრამ ამავე დროს საფრთხეებისაც, და ეს  ყოველთვის ასე იყო ღვთის ერის ისტორიაში (იხ. 2კორ. 6:2). ებრ. 3 და 4-ში სიტყვა "დღეს" ხუთჯერ გვხვდება. ის ხაზს უსვამს ღმერთის ხმის მოსმენის მნიშვნელობას (იხ. ებრ. 3:7, 13; 15; 4:7), იმიტომ რომ ღვთის სიტყვის გაუგონრობას და ურწმუნოებას მივყავართ გულის სისასტიკემდე. ამან შეიძლება დააყოვნოს კიდეც ჩვენი შესვლა ქანაანში, უდაბნოს თაობის მსგავსად. 

ებრაელთა მიმართ წერილში ცნება "დღეს" აღნიშნავს ღმერთის აღთქმების შესრულების დროს. უფალმა ამ დროს დასაბამი დაუდო თავისი ბრძანებით: "დღეს გშობე შენ" (ებრ. 1:5), რომელიც იესოს ღმერთის აღთქმების აღმასრულებელ მმართველად აყენებს (იხ. 2მეფ. 7:8-16). ამრიგად, იესოს ტახტზე აყვანამ ჩვენ გაგვიხსნა კურთხევებისა და შესაძლებლობების ახალი ეპოქა. იესომ დაამარცხა ჩვენი მტრები (იხ. ებრ. 2:14-16) და დაადგინა ახალი აღთქმა (თავები 8-10). ამიტომ შეგვიძლია "თამამად მივეახლოთ მადლის ტახტს" (იხ. 4:14-16). მოწოდება "დღეს" გვიბიძგებს რომ ვაღიაროთ: ღმერთი ყოველთვის ჩვენი ერთგული იყო და გვაძლევდა ყველანაირ საფუძველს იმისა, რომ გადაუდებლად მივიღოთ მისი მოწვევა. 

რა სულიერი გადაწყვეტილებები უნდა მივიღოთ "დღეს", ყოველგვარი გადავადების გარეშე?  როგორი იყო თქვენი უწინდელი გამოცდილება, როდესაც ცდილობდით იმის გადადებას, რისი გაკეთებაც, როგორც უწყოდით, ღმერთმა ახლავე გიბრძანათ? 