---
title: ღვთის ერზე ზრუნვა
date: 20/03/2022
---
წაიკითხეთ ებრ. 13:1,2; რომ. 12:13; 1 ტიმ. 3:2; ტიტ. 1:8; 1 პეტრ. 4:9. რა როლს თამაშობდა სტუმართმოყვარეობა ადრეულ ეკლესიაში? 

ქრისტიანობა იყო ყარიბებისაგან შემდგარი მოძრაობა, რომელიც ხშირად დამოკიდებული იყო როგორც ქრისტიანების, ისე არაქრისტიანების სტუმართმოყვარეობაზე. მითითება "სტუმართმოყვარეობა არ დაივიწყოთ" სავარაუდოდ ეხება არა იმას, რომ მკითხველებს აზრად არ მოსდიოდათ სტუმრების მიღება, არამედ შეგნებულ უარს მათი მხრიდან მწირთა მასპინძლობაზე.

პავლე გულისხმობს, რომ სტუმართმოყვარეობა მხოლოდ თანამოძმეებზე არ უნდა ვრცელდებოდეს. იგი ახსენებს მკითხველს: სტუმართმასპინძლობით ზოგმა არც იცოდა, რომ ანგელოზებს გაუწია მასპინძლობა (იხ. ებრ. 13:2).  პავლეს მხედველობაში ჰქონდა აბრაამისა და სარას სამი უცნობი სტუმარი (იხ. დაბ. 18:2-15). სტუმართმოყვარეობით ჩვენ ვუზიარებთ ჩვენს საკუთრებას სხვებს და ვამსუბუქებთ მათ ტანჯვას, რაც იესომაც გააკეთა ჩვენთვის (იხ. ებრ. 2:10-18).

ძმური სიყვარული პატიმართა მიმართ გულისხმობდა არა მხოლოდ მათთვის აღვლენილ ლოცვებს, არამედ რეალურ დახმარებასაც მატერიალური თუ ემოციური მხარდაჭერის სახით. საქმე ის არის, რომ არსებობდა პატიმართა შეგნებული უგულებელყოფის საშიშროება. ისინი, ვინც საზოგადოების მხრიდან გაკიცხულებს ემოციურ და მატერიალურ მხარდაჭერას სთავაზობდა, ფაქტობრივად მათ უთანაბრებდა საკუთარ თავს. გარკვეული თვალსაზრისით ისინი მათ ემსგავსებოდნენ, რითაც საზოგადოების შეურაცხყოფას  იტეხდნენ თავს (იხ. ებრ. 10:32-34).

თავისი მკითხველების დარიგებისას პავლე განსაკუთრებულ სახეებსა და გამოთქმებს იყენებს, რათა გაამხნევოს ისინი პატიმრების საკითხთან მიმართებით. პირველ რიგში, ავტორის ისტყვები მკითხველში დატუსაღებული თანამოძმეების მიმართ თანაგრძნობას აღძრავს. ისინი გახდნენ ამხანაგნი მათთვის, ვინც  "ურვითა და  უბედურებით სხვების სასეიროდ იყო ქცეული" (მუხლი 33). მეორე, ტანჯულების შესახებ წარმოთქმული სიტყვები ეხმაურება მოსეს მაგალითს, რომელმაც "ღვთის ხალხთან ერთად ტანჯვა ამჯობინა მცირე ხნით ცოდვილ განცხრომას"(ებრ. 11:25). და ბოლოს, პავლე გადმოსცემს ძმური სიყვარულის იდეალს. იგი ახსენებს მკითხველებს, რომ ისინი "თავადაც ხორციელნი არიან" (ებრ. 13:3). მათ ასეთივე ადამიანური ბუნება აქვთ, ამიტომ ისე უნდა მოექცნენ სხვებს, როგორც ისურვებდნენ, რომ მათ მოჰქცეოდნენ ანალოგიურ ვითარებაში, ანუ საპრყობილეში. ჩვენც გვმართებს რომ მატერიალური და ემოციური დახმარება გავუწიოთ პატიმრებს, რათა  ვაჩვენოთ მათ, რომ ისინი არ არიან ბედის ამარა მიტოვებულნი.

კიდევ რა შეგვიძლია გავაკეთოთ პატიმართათვის: როგორც მორწმუნეთათვის, ისე ურწმუნოთათვის?