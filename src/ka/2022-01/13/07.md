---
title: შემდგომი გამოკვლევისათვის
date: 25/03/2022
---
"სულიწმიდის გადმოსვლის შემდეგ …[მორწმუნეებს] ძლიერ უხაროდათ წმიდებთან ურთიერთობა. ისინი ყურმახვილნი, დაკვირვებულნი და თავგანწირულნი იყვნენ, მზად იყვნენ ყველაფერი დაეთმოთ ჭეშმარიტების გულისთვის. ერთმანეთთან ყოველდღიური საუბრით ისინი ივსებოდნენ სიყვარულით, რომლის შესახებაც ქრისტე ესაუბრებოდა. თავიანთი უანგარო სიტყვებითა და ქმედებებით ისინი ამ სიყვარულის გაღვივებას ცდილობდნენ სხვებშიც…

დროთა განმავლობაში ვითარება იცვლებოდა. მორწმუნეებმა სხვებში ნაკლოვანებების ძიება დაიწყეს, რამაც მათ შორის ბოროტ შუღლს დაუდო ადგილი და მათ მხედველობიდან დაკარგეს მხსნელი და მისი სიყვარული. მათ გარეგნული წეს-ჩვეულებების შესრულება უფრო მკაცრად დაიწყეს, რწმენით სავსე პრაქტიკული ცხოვრება კი დაივიწყეს. სხვებს განიკითხავდნენ, საკუთარ შეცდომებს კი ვერ ამჩნევდნენ. ასე დაკარგეს ქრისტეს მიერ აღთქმული ძმური სიყვარული და რაც ყველაზე სამწუხაროა, ვერც კი აცნობიერებდნენ ამ დანაკარგს. ვერ იაზრებდნენ, რომ ბედნიერებას და სიხარულს კარგავდნენ, რომ ღმერთის სიყვარულისთვის გულების დახშობით სულ მალე აღმოჩნდებოდნენ წყვდიადში.

იოანე ხედავდა, რომ ეკლესიაში განელდა ძმური სიყვარული და დაჯინებით ახსენებდა მორწმუნეებს, რომ ისინი ყოველთვის საჭიროებდნენ მას. მისი წერილები ეკლესიისთვის გაჯერებულია ამ მოსაზრებით. "საყვარელნო, გვიყვარდეს ერთმანეთი, რადგანა ღვთისგანაა სიყვარული; ვისაც უყვარს, ღვთისგანაა შობილი და იცნობს ღმერთს. ვისაც არ უყვარს, მას არ შეუცვნია ღმერთი, ვინაიდან ღმერთი სიყვარულია. ღვთის სიყვარული იმით გამოგვეცხადა, რომ ღმერთმა მოავლინა სოფელში თავისი მხოლოდშობილი ძე,რათა მისით ვიცოცხლოთ. ამაშია სიყვარული, რომ ჩვენ კი არ შევიყვარეთ ღმერთი, არამედ მან შეგვიყვარა და მოავლინა თავისი ძე ჩვენი ცოდვების მოსატევებლად. საყვარელნო, თუკი ასე შეგვიყვარა ღმერთმა, ჩვენც გვმართებს ერთმანეთის სიყვარული" (1 იოან. 4:7-11)" (ელენ უაითი, მოციქულთა საქმეები, გვ. 547, 548).



შეკითხვები გამოკვლევისთვის

ქრისტიანულ ცხოვრებას ხშირად განიხილავენ, როგორც პირად, ინდივიდუალურ ურთიერთობას იესოსა და მორწმუნეს შორის. თუმცა ეს ქრისტიანის ცხოვრების მხოლოდ ერთი მხარეა. რატომ არის მნიშვნელოვანი გვახსოვდეს, რომ ღმერთი გვხელმძღვანელობს, როგორც ერთიან ეკლესიას? დაფიქრდით: როგორია ჩემი პასუხისმგებლობა საკრებულოს წინაშე? და რას შემიძლია ველოდო მისგან?

რა არის საუკეთესო მოწმობა იმისა, რომ საკრებულოში ძლიერი ძმური სიყვარული სუფევს? საშაბათო სკოლის ჯგუფთან ერთად ჩამოწერეთ ამ გამოვლინებათა სია.

რა არის ნამდვილი ძმური სიყვარული? რა თვისებები, მიზეზები და ნაყოფები აქვს მას? როგორ განვასხვავოთ ის ცრუ სიყვარულისგან?