---
title: იესო ხსნის გზას ფარდის მიღმა
date: 26/02/2022
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ებრ. 9:24; 10:19-22; 12:18-21; გამ. 19:3,4; ლევ. 16:1,2; კოლ. 3:1.

> <p>სამახსოვრო მუხლი:</p>
> "რადგან ქრისტე ხელთქმნილ საწმიდარში, ანუ ჭეშმარიტის ხატებაში კი არ შევიდა, არამედ თვით ცაში, რათა აწ ჩვენთვის წარუდგეს ღმერთს" (ებრ. 9:24). 

ქრისტეს ამაღლების შემდეგ ელეონის მთიდან დაბრუნებული მოწაფეები სიხარულით და დღესასწაულით იყვნენ აღსავსე. მათი მოძღვარი და მეგობარი ამაღლდა მთელს სამყაროზე, ვითარცა მეფე, და მოუწოდა, რომ  მისი სახელით სრული დარწმუნებულობით მივიდნენ ღმერთთან, რათა ღმერთმა თავისი კეთილგანწყობით უპასუხოს მათ ლოცვებს ხსნისა და მიტევების შესახებ (იხ. იოან. 14:13,14). მართალია მოწაფეები ამ სამყაროში რჩებოდნენ და ბოროტ ძალთა თავდასხმების მსხვერპლნი ხდებოდნენ, მაგრამ მათ ძლიერი იმედი ჰქონდათ. მათ იცოდნენ, რომ იესო მათთვის ადგილის მოსამზადებლად ამაღლდა (იხ. იოან. 14:13). მათ იცოდნენ: იესო მათი ხსნის წინამძღვარია და თავისი სისხლით გაუხსნის მათ გზას ზეციურ სავანეში.

იესოს ზეცად ამაღლებას ცენტრალური ადგილი უჭირავს ებრაელთა მიმართ წერილის ღვთისმეტყველებაში. ის იესოს მმართველობისა და ჩვენთვის სამღვდელმთავრო მსახურების დასაწყისის მომასწავებელია. მაგრამ უფრო მნიშვნელოვანია, რომ იესოს ზეცად ამაღლება მოასწავებს ახალი აღთქმის ამოქმედების მომენტს, რომლის დამსახურებითაც შეგვიძლია თამამად მივეახლოთ ღმერთს რწმენის მეშვეობით. ახლა ჩვენ გვაქვს განსაკუთრებული უფლება – თამამდ მივიდეთ ღმერთთან შუამდგომელი იესოსა და მისი სიმართლის დამსახურებით.