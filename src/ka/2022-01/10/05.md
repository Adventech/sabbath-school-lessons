---
title: ახალი და ცოცხალი გზა ფარდის მიღმა
date: 02/03/2022
---

`წაიკითხეთ ებრ. 10:19-22. რა მოწვევას შეიცავს ეს მუხლები ჩვენთვის?`

ებრაელთა მიმართ წერილში პავლე მოციქული ამტკიცებს, რომ იესო შევიდა ზეციურ საწმიდარში და გვთავაზობს, რომ გავყვეთ მის
მაგალითს. ეს იდეა ეთანხმება უფრო ადრე მოყვანილ აზრს, რომლის თანახმად იესო მორწმუნეთა წინამორბედი წინამძღვარია (იხ. ებრ.
2:10; 6:19,20; 12:2). "ახალი და ცოცხალი გზა" - ეს არის ახალი აღთქმა, რომელსაც იესომ დაუდო დასაბამი თავისი მსხვერპლითა და
ამაღლებით. გამოთქმა "ახალი და ცოცხალი" კონტრასტს ქმნის ძველი აღთქმის აღწერასთან, როგორც ძველსა და დაბერებულთან (იხ. ებრ.
8:13). დაე, ახალმა და ცოცხალმა მოგვცეს ღმერთთან თამამად მიახლოების შესაძლებლობა, ოღონდ არა იმიტომ, რომ ჩვენ ვართ კარგი
და ჩვენი საქმეები, არამედ მხოლოდ იესოს ღვაწლის დამსახურებით, რადგან მან შეასრულა აღთქმის ყველა პირობა.

ებრაელთა მიმართ წერილში აღნიშნულია: ძველი აღთქმის ამოქმედება თავის თავში მოიაზრებდა საწმიდრის გახსნასა და მღვდლების
მიძღვნას (იხ. ებრ. 9:18-21; შეადარეთ გამ. 40; ლევ. 8,9). აღთქმის მიზანი იყო ღმერთსა და მის ერს შორის ახლო ურთიერთობების
დამყარება (იხ. გამ. 19:4-6). ისრაელის მხრიდან ამ ურთიერთობების მიღების შემდეგ ღმერთმა დაუყოვნებლივ ბრძანა საწმიდრის
აგება, რომ მათ შორის ცხოვრება შესძლებოდა. სწორედ საწმიდრის გახსნა და ღმერთის ხალხს შორის დაბანაკება იყო ღმერთსა და
ისრაელს შორის აღთქმის დადების მომენტი.

იგივე ეხება ახალ აღთქმასაც. ახალი აღთქმაც ასევე მოიაზრებს ზეცად ამაღლების შემდეგ იესოს მღვდელმსახურების დასაწყისს
ჩვენთვის (იხ. ებრ. 5:1-10; 7:1-8-13).

იესოს ამაღლებამ ღმერთის სავანეში ახალი ეპოქა გახსნა ღვთის ერის ისტორიაში. ზაქარია წინასწარმეტყველის მე-3 თავში
ნახსენებია, რომ სატანა იმყოფებოდა ღმერთთან, ბრალს სდებდა მის ერს და ხალხის წარმომადგენელ მღვდელმთავარს, იესოს,
დეჰოცადაკის ძეს (იხ. ზაქ. 3:1; 6:11). იმავე ბრალმდებელმა დააყენა იობის ერთგულების საკითხიც (იხ. იობ. 1,2). მაგრამ იესოს
მსხვერპლის დამსახურებით სატანა განიდევნა ზეციდან (იხ. გამოცხ. 12:7-12; შეადარეთ იოან. 12:31; 16:11). ახლა ჩვენთვის იესო
შუამდგომლობს; თავისი მსხვერპლისა და ერთგულების წყალობით იგი გადარჩენას გვპირდება!

`რა ბრალდბებს წაგვიყენებდა ჩვენ სატანა იესოს წინაშე, რომ შესძლებოდა? მართალია მატყუარაა, მაგრამ დასჭირდებოდა თუ არა სიცრუის თქმა ჩვენი გაკიცხვის მისაღწევად? რა არის ჩვენი ერთადერთი იმედი?`