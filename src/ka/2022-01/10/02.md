---
title: იესო მამის წინაშე
date: 27/02/2022
---

წაიკითხეთ ებრ. 9:24. ამ მუხლის თანახმად, რა იყო იესოს ზეცად ამაღლების უპირველესი მიზანი? 

ღმერთმა უბრძანა ისრაელს, რომ ყველა მამაკაცი წელიწადში სამჯერ მისულიყო იერუსალიმში და წარმდგარიყო უფლის წინაშე შესაწირავით. ამისათვის დაწესდა მკის (უფუარობის) დღესასწაული, შვიდეულების (ორმოცდაათობის) დღესასწაული და კარვობის დღესასწაული (იხ. გამ. 23:14-17; მეორე რჯ. 16:16). პასექი ისრაელის ეგვიპტიდან გათავისუფლებას მოწმობდა. ორმოცდაათობის დღესასწაული დაკავშირებული იყო ქერის მომკასთან და ახალი აღთქმის დროისათვის ისიც სინას მთაზე მიღებულ რჯულზე მიუთითებდა. კარვობის დღესასწაული ისრაელს ახსენებდა ღმერთის ზრუნვას მათი უდაბნოში ყოფნის პერიოდში. ახალი აღთქმის თანახმად, ძველი აღთქმის ყველა დღესასწაულს ასევე წინასწარმეტყველური მნიშვნელობა აქვს.

ებრ. 9:24-ში მოხსენიებული არის იესო ქრისტეს ამაღლება ზეცაში, მამის სახის პირისპირ. იგი მივიდა ჭეშმარიტ, ზეციურ საწმიდარში მამისთვის საუკეთესო მსხვერპლის – საკუთარი სისხლის წარსადგენად (იხ. ებრ. 9:23,24).

იესომ გასაოცარი სიზუსტით აღასრულა მომლოცველთა ყველა დღესასწაულის წაინასწარმეტყველური მნიშვნელობა. იგი მოკვდა პასექის მომზადების დღეს, მეცხრე საათს, სწორედ მაშინ, როდესაც საპასექო ცხვარს სწირავდნენ მსხვერპლად (იხ. იოან. 19:14; მათ. 27:45-50). უფალი აღდგა მესამე დღეს და ამაღლდა ზეცად, რათა იქ მიეღო დასტური თავისი მსხვერპლის მიმღებლობისა (იხ. იოან. 20:17; 1კორ. 15:20) სწორედ მაშინ, როდესაც მღვდელს მომწიფებული ქერის პირველი ძნა უნდა შეერხია  უფლის წინაშე (იხ. ლევ. 23:10-12). ორმოცი დღის შემდეგ კი იგი ამაღლდა, რათა ღმერთის მარჯვნივ დამჯდარიყო და სადღესასწაულო დასაბამი მიეცა ახალი აღთქმისთვის (იხ. საქმე. 1,2).

მომლოცველობის მიზანი უძველეს ისრაელში ღმერთის სახის ხილვა იყო (იხ. ფსალმ. 41:3). ეს ღმერთის კეთილგანწყობის გამოცდას ნიშნავდა (იხ. ფსალმ. 16:15). სწორედ ასევე, ებრაული გამოთქმა "ღმერთის სახის ძიება" მისთვის დახმარების თხოვნას ნიშნავს (იხ. 2 ნეშტ. 7:14; ფსალმ. 26:8; 104:4). სწორედ ამ გაგებით საუბრობს ებრაელთა მიმართ წერილი იესოს ამაღლებაზე. იგი ამაღლდა ღმერთთან სრულყოფილი მსხვერპლით. ასევე უფალი ამაღლდა ზეცად, მამის თანდასწრებაში, როგორც ჩვენი წინამორბედი (იხ. ებრ. 6:19,20). მან აღთქმა რეალობად აქცია ყველა მორწმუნისთვის, რომელიც დაეხეტება ზეციური სავანისკენ სწრაფვით და მოუთმენლად ელოდება "ქალაქს, რომელიც მტკიცე საძირკველზე დგას და რომლის ხუროთმოძრვარი და მშენებელიც არის ღმერთი" (ებრ. 11:10, 13-16). 



რატომ გვაძლევს იმედს ყველაფერი ის, რაც ქრისტემ მოიმოქმედა (არა მხოლოდ ჯვარზე, არამედ დღემდე, ზეციურ საწმიდარში, როგორც შუამდგომელმა)? 