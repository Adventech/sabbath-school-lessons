---
title: ფარდის აუცილებლობა
date: 01/03/2022
---

ტერმინი, რომელიც ებრაელთა მიმართ წერილში ფარდის აღსანიშნავად გამოიყენება (კატაპეტასმა), შეიძლება ასევე მიემართებოდეს ტაძრის ეზოს ჩამოსაფარებელს (იხ. გამ.38:18), ფარდას საწმიდრის პირველი განყოფილების შესასვლელში (იხ. გამ. 36:37) და შიდა ფარდას წმიდასა და წმიდათა წმიდას შორის (იხ. 26:31-35). ეს სამი ფარად ერთდროულად შესასვლელიც იყო და საზღვარიც, რომლის გადაკვეთაც მხოლოდ ერთეულებს შეეძლოთ.

წაიკითხეთ ლევ. 16:1,2; 10:1-3. რა გაფრთხილება დევს ამ მუხლებში?

რატომ იყო უფალთან და მის სიწმიდეებთან მიახლოება საშიში მღვდლებისთვისაც კი? 

წმიდა ღმერთის წინაშე მსახურების დროს   ფარდა დაცვას წარმოადგენდა მღვდელთათვის. როდესაც ისრაელიანები დაეცნენ და თაყვანი სცეს ოქროს ხბოს, ღმერთმა უთხრა მოსეს, რომ აღარ გაჰყვება მათ აღთქმულ მიწაზე, "რადგან თვითრჯული ხალხი ხართ და ვაითუ მოგსპოთ გზაში" (გამ. 33:3). ამიტომ გადაწია მოსემ საკრებულო კარავი და დადგა ბანაკის გარეთ (მუხლი 7). თუმცა მოსეს თხოვნის შედეგად უფალი მაინც დათანხმდა მათ შორის სიარულს (მუხლები 12-20), მაგრამ გარკვეულ ზომებს მიმართა თავისი თანდასწრებისაგან ხალხის დასაცავად.

მაგალითისათვის, ისრაელი მკაცრი წესების მიხედვით იყო დაბანაკებული. ბანაკის შუაგულს ტოვებდნენ ცარიელ სივრცეს, რომელზეც კარავი თავსდებოდა. კარვის გარშემო ლევიანთა საცხოვრისები იყო განლაგებული, მათ უნდა დაეცვათ ის უცხოთა შეტევებისგან (იხ. რიცხ. 1:51; 3:10). ფაქტობრივად, ისინი იყვნენ ისრაელიანთა დამცველი საფარველი. "დაიბანაკონ ლევიანებმა მოწმობის სავანის ირგვლივ, რომ არ იყოს რისხვა ისრაელიანთა საზოგადოებაზე. ლევიანები იდგნენ მოწმობის სავანის დასაცავად" (რიცხ. 1:53).

იესო, როგორც ჩვენი მღვდელმთავარი, გადატანითი მნიშვნელობით ფარდაა ჩვენთვის (იხ. ებრ. 10:20). თავისი განკაცების მეშვეობით ღმერთმა თავისი კარავი გაშალა ჩვენ შორის და მოგვცა მისი დიდების ხილვის შესაძლებლობა (იხ. იოან. 1:14-18). იესოს დამსახუებით წმიდა ღმერთს ახლა შეუძლია ჩვენს შორის, არასრულფასოვან ადამიანებს შორის ცხოვრება. 

ყოვლისშემძლე ღმერთი, სამყაროს შემოქმედი, ცხოვრობდა თავის ხალხთან, რომელიც იმ დროისთვის გაქცეულ მონათა ერს წარმოადგენდა. რას გვეუბნება ეს იმის შესახებ, თუ რამდენად ახლოს არის იგი ჩვენთან? 