---
title: წესისამებრ მელქისედეკისა
date: 02/08/2021
---
წაიკითხეთ დაბ.14:18-20 და ებრ. 7:1-3. ვინ არის მელქისედეკი და რატომ იყო ის იესოს პირველსახე? 

მელქისედეკი ერთდროულად მეფეც იყო და მღვდელიც. თავისი წოდებით ის აბრაამზე მაღლა იდგა, რადგან აბრაამი მას უხდიდა მეათედს. ასევეა იესოც – მეფე და მღვდელმთავარი (იხ. ებრ. 1:3). თუმცა მელქისედეკისგან განსხვავებით იესო უცოდველი იყო (იხ. 7:26-28).

ებრ. 7:15 განმარტავს, რომ იესო არის მღვდელი "მელქისედეკის მსგავსად". სწორედ ასე უნდა გავიგოთ უფრო ადრეული გამონათქვამი "წესისამებრ მელქისედეკისა" (ებრ. 5:6). იესო არ იყო მელქისედეკის მემკვიდრე, მაგრამ მღვდლობით მისი მსგავსი იყო. 

მაგალითად, პავლე ამბობს, რომ მელქისედეკს არ ჰყავდა დედა, მამა, საგვარეულო, დაბადებისა და სიკვდილის თარიღები. ზოგიერთი იმასაც ფიქრობს, რომ მელქისედეკი აბრაამის დღეებში ხორცშესხმული იესო იყო. მაგრამ ეს აზრი არ შეესაბამება ებრაელთა მიმართ წერილის არგუმენტებს. სიტყვები "მელქისედეკის მსგავსად" იესოსთან მიმართებით ნიშნავს, რომ ის მსგავის იყო, მაგრამ მაინც განსხვავდებოდა იესოსგან (იხ. ებრ. 7:3). 

ასევე არსებობდა მოსაზრება, რომ მელქისედეკი ზეციური არსება იყო, მაგრამ ეს ებრაელთა მიმართ წერილის არგუმენტებს მოსპობდა. მელქისედეკს რომ არც მამა ჰყოლოდა, არც დედა, არც დასაწყისი და არც დასასრული, ის თავად ღმერთი უნდა ყოფილიყო. ასეთ შემთხვევაში მელქისედეკის ზეციური, მთლიანად ღვთაებრივი მღვდელმსახურება  იესოს მსახურების წინმსწრები უნდა ყოფილიყო. და თუ ეს ასეა, ,მაშინ როგორც ებრაელთა მიმართ წერილშია ნათქვამი: "რა საჭირო იქნებოდა აღმდგარიყო სხვა მღვდელი" (ებრ. 7:11)? სწორედ ამაშია წინააღმდეგობა. 

ებრაელთა მიმართ წერილი იყენებს წმიდა წერილის დუმილს მელქისედეკის დაბადებას, სიკდვილსა და საგვარეულოსთან მიმართებით, რათა წარმოაჩინოს იგი როგორც პირველსახე, იესოს სამღვდელო მსახურების სიმბოლო (იხ. დაბ. 14:18-20), და აჩვენოს, რომ თავად იესო არის მარადიული. არსებითად, მელქისედეკი იყო მეფე-მღვდელი, რომელიც ქრისტეს პირველსახეობას ემსახურებოდა. 

"სწორედ ქრისტე საუბრობდა მელქისედეკის, უზენაესი ღმერთის მღვდლის მეშვეობით. მელქისედეკი არ იყო ქრისტე, მაგრამ ის იყო ღმერთის ხმა სამყაროში, მამის წარმომადგენელი. ქრისტე მიმართავდა წარსულის ყველა თაობას; ქრისტე წინ მიუძღვებოდა თავის ერს და იყო ნათელი სოფლისა" (ელენ უაითი, რჩეული უწყებანი, ტ.1. გვ.409).

როგორ წარმოაჩენს მელქისედეკის შესახებ გამოცხადება გზებს, რომლითაც მოქმედებს ღმერთი იქ, სადაც არასოდეს უქადაგიათ მისიონერებს? 