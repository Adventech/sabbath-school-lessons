---
title: კაცთაგან არჩეული მღვდელმთავარი
date: 30/01/2022
---
წაიკითხეთ ებრ. 5:1-10. როგორია ამ მონაკვეთის მიხედვით მღვდელმთავრის მოვალეობები? 

როგორ ასრულებს იესო მღვდელმთავრის როლს (იხ. ებრ. 5:5-10)? 

ლევიანთა სამღვდელოების ძირითადი მიზანი – ცოდვილ ადამიანებსა და ღმერთს შორის შუამავლობა იყო. მღვდელმთავრებს თავად ღმერთი ირჩევდა კაცთა რიგებიდან, რათა შეესრულებინათ მსახურება ხალხის სახელით, ამიტომ მღვდელმთავრები უნდა ყოფილიყვნენ გულმოწყალენი და უნდა შესძლებოდათ ადამიანური სისუსტეების გაგება. 

ებრ. 5:5-10 მონაკვეთში პავლე აჩვენებს, რომ იესო სრულად აკმაყოფილებს ამ მოთხოვნებს: ის თავად ღმერთმა დანიშნა (მუხლები 5,6), და ამასთანავე, იესოს კარგად ესმის ჩვენი, რადგან ისიც იტანჯა (მუხლები 7,8). 

თუმცა არის რიგი მნიშვნელოვანი განსხვავებებისა. იესო არ იყო "კაცთაგან არჩეული" (მუხლი 1). ამის ნაცვლად მან მიიღო ადამიანური ბუნება, რათა ყველაფერ სხვასთან ერთად, ჩვენი მღვდელმთავრობაც ეკისრა. იესოს მსხვერპლი მოჰქონდა არა თავისი ცოდვებისვის (მუხლი 3), არამედ მხოლოდ ჩვენი, ვინაიდან თავად უცოდველია (იხ. ებრ. 4:15; 7:26-28).

ებრაელთა მიმართ წერილი ამბობს, რომ იესო ლოცვით მიმართავდა მას, "ვისაც შეეძლო სიკვდილისაგან ეხსნა იგი, და შესმენილ იქნა" (5:7). აქ საუბარია მეორე სიკვდილზე, რომლისგანაც იხსნა ღმერთმა იესო, როდესაც მკვდრეთით აღადგინა (იხ. ებრ. 13:20). პავლე ასევე ამბობს, რომ იესომ "ტანჯვის გზით ისწავლა მორჩილება" (ებრ. 5:8). მორჩილება ახალი იყო იესოსთვის არა იმიტომ, რომ ურჩი იყო, არამედ იმიტომ, რომ იყო ღმერთი. 

იესოს ტანჯვა და ჯვარზე სიკვდილი – მისი მღვდელმთავრული მსახურების მნიშვნელოვანი ნაწილია. ტანჯვამ არ "სრულყო" იესო იმ გაგებით, რომ ის უფრო ზნეობრივად და უნაკლოდ ექცია. ტანჯვას არ უქცევია იგი უფრო გულმოწყალედ. პირიქით, იესო სწორედ იმიტომ მოვიდა ჩვენს დედამიწაზე, რომ ყოველთვის გულმოწყალე იყო და თანაგვიგრძნობდა ჩვენ (იხ. ებრ. 2:17). ებრაელთა მიმართ წერილი გვამცნობს, რომ იესოს ძმური სიყვარულის რეალურობა, მისი ადამიანური ბუნების სინამდვილე და მისი, როგორც კაცობრიობის წარმომადგენლის მამის ნებისდამი მორჩილების სიღრმე სწორედ ტანჯვის მეშვეობით გამოვლინდა. ის იყო "სრულყოფილი" იმ გაგებით, რომ მისმა ტანჯვამ და ჯვარზე სიკვდილმა იგი ჩვენს მღვდელმთავრად აქცია. სწორედ მისი სრულყოფილი მორჩილების ცხოვრება, შემდეგ კი ჯვარზე სიკვდილი გახდა ის სამსხვერპლო შესაწირი, რომელიც იესომ, როგორც ჩვენმა მღვდელმთავარმა მიართვა მამას. 

1პეტრ. 2:9-ში ნათქვამია, რომ ჩვენ "სამეფო სამღვდელოება" ვართ. თუ ასეთი მაღალი წოდება გაგვაჩნია, მაშინ როგორი უნდა იყოს ჩვენი ურთიერთობები ადამიანებთან? რას გვასწავლის ამ თვალსაზრისით იესოს ცხოვრება? 