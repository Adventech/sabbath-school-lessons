---
title: იესო – ერთგული მღვდელმთავარი
date: 29/01/2022
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ებრ. 5:1-10; დაბ. 14:18-20; 1პეტრ. 2:9; ებრ. 7:1-3, 11-16, 22, 26. 

> <p>სამახსოვრო მუხლი:</p>
> "სწორედ ასეთი მღვდელმთავარი გვშვენოდა: წმიდა, უმანკო, უმწიკვლო, ცოდვილთაგან განრიდებული და ზეცათა უზენაესი" (ებრ. 7:26). 



ცოდვამ დიდი უფსკრული წარმოშვა ჩვენსა და ღმერთს შორის. პრობლემას ისიც ართულებს, რომ ცოდვა ხრწნის ჩვენს ბუნებას. ღმერთი წმიდაა და ცოდვა მისი თანდასწრებით ვერ იარსებებს. გარდა ამისა, თავიანთი გაფუჭებული ბუნების გამო ადამიანებს არ შეუძლიათ, რომ  ღვთის რჯულს დამორჩილდნენ. ამასთან ერთად, ცოდვა ამახინჯებს ადამიანის წარმოდგენას ღმერთის შესახებ. ადამიანები ვეღარ იაზრებენ ღმერთის გულმოწყალებასა და სიყვარულს და მიდიან იმ დასკვნამდე, რომ იგი მრისხანე და მომთხოვნია.

ამ კვირის განმავლობაში ჩვენ განვიხილავთ იმ გასაოცარ ნაბიჯებს, რომლებსაც დგამდნენ მამა და ძე წარმოქმნილი უფსკრულის გადასალახად. ებრაელთა მიმართ წერილის მე-5-7 თავებში მოყვანილია იესოს, როგორც მღვდელმთავრის საქმიანობის დეტალური მიმოხილვა. ავტორი, პავლე მოციქული, განიხილავს როგორ და რისთვის გაჩნდა საერთოდ ეს როლი (იხ. ებრ. 5:1-10), შემდეგ კი მოუწოდებს მკითხველს, რომ არ უარყოს ის (იხ. 5:11-6:8), არამედ ჩაეჭიდოს იმ იმედს, რომელსაც იგი გვაძლევს (იხ. 6:9-20). პავლე ასევე განმარტავს ამ მღვდელმსახურების თავისებურებებს (იხ. 7:1-10) და მის მნიშვნელობას ღმერთსა და მორწმუნეებს შორის ურთიერთობაში (იხ. 7:11-28). ამ კვირაში ჩვენ განსაკუთრებულ ყურადღებას შევაჩერებთ შემდეგ მუხლებზე: ებრ. 5:1-10 და 7:1-28.