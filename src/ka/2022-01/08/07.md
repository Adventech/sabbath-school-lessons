---
title: შემდგომი გამოკვლევისათვის
date: 20/08/2021
---
"თუ ჩვენში არის ღვთის მსგავსება, თუ ჩვენს სულში ღვთიური სიყვარული სუფევს, განა ბუნებრივი არ იქნება ჩვენთვის ღვთის რჯულის აღსრულება? როდესაც ადამიანის გულში ჩადებულია სიყვარულის პრინციპი, როდესაც იგი განახლებულია ღვთის ხატად, ვინც იგი შექმნა, მაშინ ხდება ახალი აღთქმის დაპირების შესრულება: „მივცემ ჩემს რჯულს მათ გულებს და ჩავწერ მათს გონებაში“ (ებრ. 10:16). და თუკი რჯული გულზეა დაწერილი, განა ის ზეგავლენას არ მოახდენს ცხოვრებაზე? მორჩილება, რომელიც თავისი არსით არის სიყვარულის მსახურება და ერთგულება, წარმოადგენს ქრისტეს მოწაფეობის ჭეშმარიტ ნიშანს. ამიტომაც წერილში ნათქვამია: „ღვთის სიყვარული ისაა, რომ ვიცავდეთ მის მცნებებს“; „ვინც ამბობს, შევიცანიო იგი, და მის მცნებებს არ იცავს, ცრუა და არ არის მასში ჭეშმარიტება“ (1იოან. 5:3; 2:4). რწმენა ადამიანს არ ათავისუფლებს მორჩილებისგან. პირიქით, ის თანაზიარს გვხდის ქრისტეს მადლისა, რომელიც ძალას გვაძლევს მორჩილებისათვის.…

რაც უფრო ახლოს მიხვალთ იესოსთან, მით უფრო მეტ მანკიერებას დაინახავთ საკუთარ თავში, რადგან თქვენი სულიერი მხედველობა უფრო მკაფიო გახდება, მის სრულყოფილებასთან შედარებით თქვენი ნაკლოვანებები უფრო აშკარად გამოჩნდება. ეს იმაზე მეტყველებს, რომ სატანის მცდარმა წარმოდგენებმა თქვენზე ზეგავლენა დაკარგა და რომ სულიწმიდის მაცოცხლებელი ძალა გაღვიძებთ თქვენ.

ადამიანში, რომელიც თავის ცოდვიანობას არ აცნობიერებს, ვერ დამკვიდრდება ღრმა სიყვარული იესოსადმი. ქრისტეს მადლით გარდაქმნილი გული აღფრთოვანებული იქნება მისი ღვთიური ხასიათით. მაგრამ თუკი ჩვენ ვერ ვხედავთ საკუთარ ზნეობრივ მანკიერებას, ეს უცილობლად მოწმობს იმაზე, რომ ჯერ კიდევ ვერ დავინახეთ ქრისტეს სილამაზე და აღმატებულობა." (ელენ უაითი. ქრისტესკენ მიმავალი გზა, გვ.60,64,65). 



შეკითხვები მსჯელობისთვსის:

1. დაფიქრდით ელენ უაითის ზემოთ მოყვანილ გამოთქმებზე. ავტორი ხაზს უსვამს: რაც უფრო ახლოს მიხვალთ იესოსთან, მით უფრო მეტ ცოდვიანობას დაინახავთ საკუთარ თავში. რატომ არ უნდა დავუშვათ, რომ საკუთარი ნაკლოვანებების გააზრებამ სასოწარკვეთილებით გვათქმევინოს უარი საკუთარ რწმენაზე? 

2. დაფიქრდით იმაზე, რომ ღმერთის რჯული იწერება ჩვენ გულებში. რას ნიშნავს ეს ქრისტიანის სულიერი ცხოვრებისთვის? როგორ შეუძლია ამ ჭეშმარიტების გაცნობიერებას დაგვეხმაროს თავიდან ავირიდოთ "მორჩილება", რომელიც სინამდვილეში მხოლოდ მეკანონეობაა და "მკვდარ საქმეებად" იწოდება (ებრ. 9:14)? 