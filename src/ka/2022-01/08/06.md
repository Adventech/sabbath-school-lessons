---
title: ახალი აღთქმა და გული
date: 19/08/2021
---
 შეადარეთ ახალი აღთქმის დაპირებები იერ. 31:33 და ეზეკ. 36:26,27-ში. რა კავშირია ამ დაპირებებს შორის?

შეეცადეთ ახსნათ როგორ ხდება პრაქტიკულ ქრისტიანულ ცხოვრებაში ღმერთის რჯულის ადამიანის გულზე "დაწერა"?



პირველი აღთქმა ღმერთმა ქვის ფიქალებზე ამოტვიფრა და აღთქმის კიდობანში მოათავსა, როგორც მისი ართქმის მნიშვნელოვანი მოწმობა (იხ. გამ. 31:18; მეორე რჯ. 10:1-4). მაგრამ ქვაზე დაწერილი დოკუმენტები შეიძლებოდა გატეხილიყო. გრაგნილები კი, როგორც იერემია გვამცნობს, მარტივად შეიძლებოდა გადახეულიყო და დამწვარიყო (იხ. იერ. 36:23).

მაგრამ ახალ აღთქმაში ღმერთი თავის რჯულს ადამიანთა გულებში დაწერს. ბიბლიაში გული ადამიანის გონებას, მეხსიერების ცენტრს, ცოდნას, გაგებას (იხ. იერ. 3:15; მეორე რჯ. 29:4), გააზრებულ გადაწყვეტილებებს გულისხმობს (იხ. იერ. 3:10; 29:13). ეს აღთქმა არა მხოლოდ რჯულისა და მისი შეცნობის გასაღებია. რაც უფრო მნიშვნელოვანია, მას ადამიანის გულში ცვლილებები უნდა გამოეწვია. ისრაელის პრობლემა ის იყო, რომ მათი ცოდვა "რკინის საჭრეთელით არის დაწერილი … და ალმასის წვერით არის ამოკვეთილი მათი გულის ფიცარზე" (იერ. 17:1). ისრაელიანები გულისთქმას ჰყვებოდნენ (იხ. იერ. 13:10; 23:17), ამიტომაც ვერ იქცეოდნენ სწორად (იხ. იერ. 13:23). 

უფალს არ უსაუბრია რჯულის შეცვლაზე, რადგან ისრაელიანთა პრობლემა რჯულში კი არა, მათ გულებში იყო. ღმერთს სურდა, რომ ისრაელის მორჩილება მადლიერების გამოძახილი ყოფილიყო იმაზე, რაც მან გააკეთა მათი გულისთვის, უფალმა კი ათი მცნება თავისი სიყვარულისა და ზრუნვის გამოხატულებად გადასცა (იხ. გამ. 20:1,2). მას სურდა, რომ ისრაელი დამორჩილებოდა რჯულს იმის აღიარების ნიშნად, რომ ღმერთს მხოლოდ საუკეთესო უნდა მათთვის; ეს ჭეშმარიტება გაცხადდა მათი დიდებული გამოსვლისას ეგვიპტის მონობიდან. ერის მორჩილება უნდა ყოფილიყო მადლიერების გამოხატულება, მათი განსაკუთრებული ურთიერთობების გამოვლინება. 

ყველაფერი იგივე დღესაც აქტუალურია ჩვენთვის. ჩვენთვის მომკვდარი იესოს სიყვარული და მზრუნველობა – ახალი აღთქმის საძირკველია (იხ. ლუკ. 22:20). ჭეშმარიტი მორჩილება გულიდან მომდინარეობს, როგორც სიყვარულის გამოხატულება (იხ. მათ. 22:34-40). ეს სიყვარული – მორწმუნის ცხოვრებაში სულიწმიდის თანდასწრების განმასხვავებელი ნიშანია. ღმერთი გადმოღვრის თავის სიყვარულს ჩვენზე სულიწმიდის მეშვეობით (იხ. რომ. 5:5), რომელიც სიყვარულში ვლინდება (იხ. გალ. 5:22).

თუკი უძველეს ისრაელს შეეძლო ჰყვარებოდა ღმერთი ჯერ კიდევ მხსნელის მოსვლამდე, რატომ უნდა გვიყვარდეს  ჩვენ ახლა  ის უფრო მეტად? როგორ მჯღავნდება ამ სიყვარულის რეალურობა მორჩილებაში?  