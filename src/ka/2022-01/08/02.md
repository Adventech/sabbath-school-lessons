---
title: ახალი აღთქმის აუცილებლობა
date: 13/02/2022
---

`წაიკითხეთ ებრ. 7:11-19. რაში მდგომარეობდა ძველი აღთქმის სამღვდლო სისტემის "არასრულყოფილება"?` 

ებრაელთა მიმართ წერილის თანახმად, იესოს – მელქისედეკის წესისამებრ მღვდელმთავრის გამოჩენა ახალი აღთქმის დადების მაუწყებელი იყო. ძველი აღთქმა ითვალისწინებდა ლევიანთა შტოს სამღვდლო წოდებას (იხ. ებრ. 7:11). ლევიანი მღვდლები ასრულებდნენ ღმერთსა და ისრაელს შორის შუამავლობის ფუნქციას და მათ გარდა ნებისმიერი სხვა ადამიანის მღვდლობა კანონით იყო აკრძალული. ამიტომ ავტორი ასკვნის, რომ სამღვდელოების შეცვლა მღვდლობის წესის, და ამასთან ერთად მთლიანად აღთქმის შეცვლასაც გულისხმობდა (მუხლები 12,18,19).

ძველი აღთქმის პრობლემა ის იყო, რომ მისი მეშვეობით სრულყოფილების მიღწევა შეუძლებელი გახდა (იხ. ებრ. 7:11). პავლე საუბრობს ლევიანთა სამღვდელოებასა და მსახურებაზე (მსხვერპლშეწირვაზე, დღესასწაულებზე და ა.შ.). ლევიანთა მიერ შეწირული მსხვერპლი ვერ მიანიჭებდა ადამიანებს ვერც ჭეშმარიტ, სრულ განწმედას ციდვისგან, ვერც ღმერთთან კავშირს (იხ. ებრ. 10:1-4, 19-23; 9:13,14). 

ახალი აღთქმა აუცილებლობას წარმოადგენდა, მაგრამ ეს არ ნიშნავს იმას, რომ ღმერთი უსამართლოდ მოექცა ისრაელს, როდესაც მას ძველი აღთქმა მისცა. ლევიანთა საქმიანობას და მსახურებას კარავში ისრაელი კერპთაყვანისმცემლობისგან უნდა დაეცვა და უნდა მიეთითებინა მომავალში იესოს მსახურებაზე. ებრაელთა მიმართ წერილი ხაზს უსვამს, რომ მსხვერპლშეწირვა "მომავალ სიკეთეთა ჩრდილი "იყო მხოლოდ (ებრ. 10:1).

მსხვერპლს, რომელიც იესოზე მიუთითებდა, ადამიანში უნდა აღეძრა იმედი და რწმენა ღვთისა, "რომელიც იტვირთავს ქვეყნის ცოდვებს" (იოან. 1:29; შეადარეთ ეს. 53). იმავეს უსვამს ხაზს პავლეც, როდესაც ამბობს: "რჯული ჩვენი აღმზრდელი აღმოჩნდა, რომელმაც მიგვგვარა ქრისტეს, რათა რწმენით გავმართლებულიყავით" (გალ.3:24); "რადგანაც რჯულის დასასრული ქრისტეა ყოველი მორწმუნის გადასარჩენად" (რომ. 10:4).

სხვა სიტყვებით რომ ვთქვათ, ათი მცნებაც კი, როგორი სრულყოფილი და კეთილიც არ უნდა იყოს ის, ვერ უზრუნველყოფს ჩვენს გადარჩენას (იხ. რომ. 3:20-28; 7:12-14). მცნებები – სიმართლის სრული საზომია, მაგრამ მათ არ შეუძლიათ ჩვენი გამართლება, ისევე, როგორც სარკეში საკუთარ გამოსახულებას ვერ ჩამოაშორებ ასაკობრივ ნაოჭებს. სრულყოფილი სიმართლისთვის ჩვენ, ცოდვილ ადამიანებს გვჭირდება იესო, როგორც ჩვენი მონაცვლე.

`რატომ არ შეუძლია რჯულს ჩვენი გადარჩენა?`