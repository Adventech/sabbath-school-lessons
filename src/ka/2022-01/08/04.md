---
title: უკეთესი აღთქმის შუამავალი
date: 15/02/2022
---

`წაიკითხეთ ებრ. 8:1-6. რატომ არის იესო – უკეთესი აღთქმის შუამავალი?`

`რას ნიშნავს პირადად თქვენთვის ის ფაქტი, რომ თითოეული ადამიანისთვის, მათ შორის თქვენთვის, იესო მუდმივ საშუამდგომლო მსახურებას ახორციელებს ზეციურ საწმიდარში?` 

ბერძნული ტერმინი მესიტეს (შუამავალი) მომდინარეობს სიტყვიდან მესოს (შუაგული) და აღნიშნავს შუაში მყოფსალმ. ეს იყო სპეციალური ტერმინი, რომელიც გამოიყენებოდა  იმ პირთან მიმართებით, რომელიც ჩამოთვლილთაგან ერთ ან რამდენიმე ფუნქციას ასრულებდა: 1) მსაჯი ორ ან რამდენიმე მხარეს შორის; 2) შუამავალი ან საქმისმწარმოებელი ორ მხარეს შორის; 3) მოწმე იურიდიული თვალსაზრისით; 4) თავმდები, რომელიც შეთანხმების შესრულების გარანტიას იძლევა. 

ტერმინი "შუამდგომელი" - სიტყვა მესიტეს-ის (პირდაპირი მნიშვნელობით – შუამავალი),  მეტად ვიწრო თარგმანია, რადგან ბერძნული ტერმინის მხოლოდ პირველი ორი, ან სამი მნიშვნელობის მომცველია. ებრაელთა მიმართ წერილში კი ხაზგასმულია მეოთხე ფუნქცია. როგორც წერილის ავტორი განმარტავს, იესო ახალი აღთქმის თავმდებია (იხ. ებრ. 7:22). ებრაელთა მიმართ წერილში ტერმინები "შუამავალი”, “შუამდგომელი" "თავმდების" ექვივალენტურია. უფალი თავს დებს, რომ აღთქმული დაპირებები შესრულდება.

ქრისტეს სიკვდილი შესაძლებელს ხდის ახალი აღთქმის დამყარებას, რადგან აკმაყოფილებს ისრაელთან დადებული პირველი აღთქმის პირობებს (და პირველ ადამიანებთანაც კი ედემში), რომელიც დაირღვა (იხ. ებრ. 9:15-22). ამ მხრივ იესო არის თავმდები, რომელიც საკუთარ თავზე იღებს ადამიანების მიერ დარღვეული აღთქმის იურიდიულ პასუხისმგებლობებს. მეორე მხრივ, იესოს ამაღლება ზეცაში გარანტიაა იმისა, რომ ღმერთის მიერ ადამიანებისთვის მიცემული ყველა პირობა შესრულდება (იხ. ებრ. 6:19,20). ქრისტე გვაძლევს აღთქმის პირობების შესრულების გარანტიას, ვინაიდან გვაჩვენა, რომ ღმერთის დაპირებები ჭეშმარიტია. იესოს მკვდრეთით აღდგენით და ტახტზე თავის მარჯვნივ დასმით მამამ დაარწმუნა ადამიანები, რომ მათაც ასევე აღადგენს და წაიყვანს თავისთან.

ღმერთის ძე მოსეზე დიდებული შუამავალია, რადგან ზეციურ საწმიდარში მსახურობს და საკუთარი თავი გაწირა სრულყოფილ მსხვერპლად ჩვენი გულისთვის (იხ. ებრ. 8:1-5; 10:5-10). მოსეს სახე ღმერთის დიდებას აირეკლავდა (იხ. გამ. 34:29-35), იესო კი თავად არის ღმერთის დიდება (იხ. ებრ. 1:3; იოან. 1:14). მოსე პირისპირ ესაუბრა ღმერთს (იხ. გამ. 33:11), იესო კი – ხორცშესხმული ღმერთის სიტყვაა (იხ. ებრ. 4:12,13; იოან. 1:1-3,14).

`ქრისტემ სრულყოფილი მორჩილება გამოავლინა და აღთქმის ყველა მოთხოვნა დააკმაყოფილა. რა როლი აქვს მორჩილებას ჩვენს ცხოვრებაში და რატომ არის ის მნიშვნელოვანი?` 