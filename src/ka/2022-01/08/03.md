---
title: ახალი და განახლებული
date: 14/02/2022
---
შეადარეთ ებრ. 8:10-12 და რჯლ. 6:4-6; 30:11-14; იერ. 31:31-34. რას გვაუწყებს ეს მუხლები ახალი აღთქმის ბუნებასა და თავისებურებებზე? 

ბიბლიის თანახმად, რაში მდგომარეობს ახალი და ძველი აღთქმის მსგავსება-განსხვავებები?

მსგავსება:

განსხვავება:

ახალი აღთქმის დაპირება ებრაელთა მიმართ წერილში დაკავშირებულია იერემიას წიგნის გარვეულ ფრაგმენტთან. იერემიას თანახმად, ღმერთის დანაპირები ახალ აღთქმაში, არსებითად, მოსეს მეშვეობით ისრაელთან დადებული აღთქმის განახლებაა (იხ. იერ. 31:31-34). ამრიგად, შეიძლება ითქვას, იერემიას წიგნის 31-ე თავი საუბრობს არა პრინციპულად "ახალი", არამედ ისრაელთან დადებული პირვანდელი აღთქმის "განახლებაზე. ფაქტობრივად ებრაული სიტყვა ხადაშ, რომელიც აღნიშნავს "ახალს", ორი მნიშვნელობით შეიძლება გამოიყენებოდეს: "სრულიად ახალი" და "განახლებული". 

ძველ აღთქმასთან დაკავშირებული პრობლემა ის არის, რომ ადამიანებმა დაარღვიეს ის (იხ. ებრ. 8:8,9). აღთქმა კი არ იყო ნაკლული, არამედ ერი. ისრაელს რომ ყველა სიმბოლოში მომავალი მესია დაენახა და ერწმუნა, აღთქმა არ დაირღვეოდა. თუმცა სამართლიანი იქნება აღვნიშნოთ, რომ ისრაელის მთელი ისტორიის განმავლობაში არსებობდა არაერთი ჭეშმარიტი მორწმუნე, რომელიც პასუხობდა აღთქმის მიზნებს და რომლის გულზეც ეწერა ღვთის რჯული (იხ. ფსალმ. 36:31; 39:8; 118:11; ეს.51:7).  

მართალია ახალი აღთქმა ძველის განახლებაა, თუმცა გარკვეული თვალსაზრისით იგი მართლაც ახალია. იერემიას დაპირება "ახალი აღთქმის" შესახებ მხოლოდ განდევნამდე არსებული პირობების განახლებას არ მოიაზრებდა. ის პირობები არაერთხელ დაირღვა და აღდგა, რადგან ერი არაერთხელ განდგომია ღმერთს. ყველაფრის მიზეზი კი ის იყო, რომ ადამიანებს უბრალოდ არ უნდოდათ ღმერთთან აღთქმის თავიანთი ნაწილის შესრულება (იხ. იერ. 13:23).

სწორედ ამიტომ დებს ღმერთი პირობას, რომ აღასრულებს რაღაც ახალს (იერ. 31:22). ახალი აღთქმა არ იქნება იმის მსგავსი, რაც ღმერთმა "მათ მამებს" დაუდო (იერ. 31:32). ხალხის ღალატის გამო დაპირებები, რომლებიც ღმერთმა სინას რჯულის შესაბამისად მისცა ისრაელს, ვერ შესრულდა. ახლა ძის თავდებობით  (იხ. ებრ. 7:22), ღმერთი შეასრულებს თავისი აღთქმის დანიშნულებას. უფალს არ შეუცვლია თავისი რჯული და არ დაუქვეითებია სტანდარტები, მან თავისი ძე გამოგვიგზავნა აღთქმის პირობების თავდებად (ბერძნ. ენგიუოს – თავდები). (იხ. ებრ. 7:22; 6:18-20).

წაიკითხეთ 2 ტიმ. 2:13. რას გვასწავლის ღმერთის ერთგულება თავისი ერისა და თავისი ჩანაფიქრისდამი? 