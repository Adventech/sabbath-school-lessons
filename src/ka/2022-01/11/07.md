---
title: შემდგომი გამოკვლევისათვის
date: 11/03/2022
---
"თქვენ რწმენით მიეკუთვნეთ ქრისტეს და რწმენითვე უნდა იზრდებოდეთ მასში, უნდა გასცეთ და უნდა მიიღოთ. თქვენ უნდა გასცეთ ყველაფერი: თქვენი გული, თქვენი ნებისყოფა, თქვენი მსახურება, - უნდა ჩააბაროთ თქვენი თავი მას, რათა ემორჩილებოდეთ ყველა მის მოთხოვნას; და თქვენ უნდა მიიღოთ ყველაფერი: ქრისტე, ყველა კურთხევის სისრულე, რათა დამკვიდრდეს თქვენს გულში, რათა იყოს თქვენი ძალა, თქვენი სიმართლე, თქვენი საუკუნო შემწე, - რათა მოგცეთ ძალა მორჩილებისათვის." (ელენ უაითი, ქრისტესკენ მიმავალი გზა, გვ.70).

"ღმერთი არასოდეს მოითხოვს ჩვენგან, გვწამდეს საკმარისი მტკიცებულებების გარეშე, რომლებზეც ჩვენს რწმენას დავამყარებდით. მისი არსებობა, მისი ხასიათი, მისი სიტყვის უტყუარობა დაფუძნებულია  მოწმობებზე, რომლებიც ჩვენს გონებას არწმუნებენ და ეს მოწმობები მრავლადაა. თუმცა  ღმერთს არასოდეს გამოურიცხავს ეჭვის შესაძლებლობაც. ჩვენი რწმენა უნდა ემყარებოდეს მტკიცებულებებს და არა ხილულ გამოვლინებებს. ეჭვის საბაბს მისი მაძიებელნი ყოველთვის მონახავენ; ხოლო ისინი, ვისაც მართლა სურს ჭეშმარიტების შეცნობა, უთუოდ იპოვის უამრავ მტკიცებულებას, რომლებზეც რწმენას დაამყარებს. 

შეზღუდულ გონებას არ შეუძლია სრულად ჩასწვდეს უსასრულო ღმერთის ხასიათს თუ საქმეებს. ყველაზე გონებამახვილი და განათლებული ადამიანისთვისაც კი ეს წმიდა არსება ყოველთვის უნდა დარჩეს საიდუმლოებით მოცული. „ჩასწვდები შენ ღვთის სიღრმეს? მისწვდები ყოვლადძლიერის სამანს? იგი ზეცაზე მაღალია — რას იზამ? ქვესკნელზე ღრმაა — რას გაიგებ?“ (იობი 11:7,8)." (იქვე, გვ. 105).

შეკითხვები მსჯელობისთვის

შუა საუკუნეების ფილოსოფოსმა და ღვთისმეტყველმა, ანსელმ კენტერბერიელმა (1033-1109) ერთხელ დაწერა: "ჩრედო, უტ ინტელლიგამ", რაც ლათინურიდან თარგმანში ნიშნავს: "მწამს, რათა გავიგო". ებრ. 11:3-ში ნათქვამია, რომ "რწმენით შევიცნობთ". რა კავშირშია რწმენასა და შეცნობას შორის? რატომ უძღვის რწმენა ხშირად შეცნობას წინ? ანუ რატომ უნდა მივიღოთ რწმენით ის, რაც არ გვესმის (როგორც მინიმუმ დასაწყისში), და ამის შემდეგ მივაღწიოთ უფრო სიღრმისეულ გააზრებას?

ბერძნული სიტყვა პისტის აღნიშნავს "რწმენას", "ნდობას", "ერთგულებას". რატომ არის ეს ცნებები მნიშვნელოვანი იმის ჩასაწვდომად, თუ რა არის "რწმენით ცხოვრება"? როგორ გამოამჯღავნეს ებრაელთა მიმართ წერილის მე-11 თავის პერსონაჯებმა რწმენა და ნდობა საკუთარი ერთგულებით?

ჩვენ გვესმის, რომ რწმენა – ღმერთის საჩუქარია (იხ. რომ. 12:3), მაგრამ როგორია ჩვენი როლი ამ ძღვენის მოპოვებასა და შენახვაში?