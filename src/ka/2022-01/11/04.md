---
title: მოსე: უხილავის რწმენა
date: 07/09/2021
---
წაიკითხეთ ებრ. 11:20-28. რა მოიმოქმედეს აღნიშნულმა რწმენის გმირებმა? როგორ იყო მათი ქმედებები დაკავშირებული იმედსა და უხილავთან? 

ისააკი

იაკობი

იოსები

მოსე

მოსე – მეორე მნიშვნელოვანი მაგალითი (ინფორმაციის მოცულობიდან გამომდინარე: მუხლები 23-29) რწმენისდამი მიძღვნილ ამ თავში. მოსეს ცხოვრება იწყება და მთავრდება მეფის დაუმორჩილებლობის ორი აქტით. მისი მშობლები მალავდნენ ახალშობილ მოსეს, რადგან "არ შეუშინდნენ მეფის ბრძანებას" (ებრ. 11:23); ასევე თავად მოსემაც დატოვა ეგვიპტე, "და არ შეუშინდა მეფის რისხვას" (მუხლი 27). მაგრამ მოსეს ყველაზე ღირსშესანიშნავი ნაბიჯი ის იყო, რომ "უარი თქვა ფარაონის ასულის ძედ წოდებულიყო" (მუხლი 24). მოსეს აღმზრდელის "ფარაონის ასულად" წოდებაში ნაგულისხმევია, რომ სწორედ ის უნდა გამხდარიყო მომდევნო ფარაონი. მაგრამ ის მზად იყო იმ დროისთვის ყველაზე ძლევამოსილი ერის მართვის პერსპექტივაზე უარის სათქმელად და ამის ნაცვლად ახლახან განთავისუფლებული მონების – ფაქტობრივად ლტოლვილებისთვის ლიდერობის გასაწევად. 

შეადარეთ ებრ. 11:24-27 და 10:32-35. რა მსგავსებაა წერილის მკითხველებსა და მოსეს გამოცდილებას შორის? 

მოსეს დიდებულება იმაში მდგომარეობდა, რომ მას ეგვიპტის მეფის დაპირებებზე წინ გახედვა და უხილავის – ღმერთის აღთქმების შესრულების ლოდინი შეეძლო. ებრაელთა მიმართ წერილში ხაზგასმულია: მოსეს მზერა შეჩერებული იყო უფლის "საზღაურზე"  და არა ეგვიპტის ძვირფასეულობებზე. ამ საზღაურის შესახებ ებრ. 10:35-შია საუბარი; მას ღმერთი ყველა თავის მორწმუნეს ჰპირდება.

პავლეს სიტყვებმა მოსეს გადაწყვეტილების შესახებ, ალბათ, დიდი გამოხმაურება ჰპოვა მოციქულის მსმენელთა გულებში. ქრისტეს რწმნის გულისთვის ისინი ბევრ საყვედურს და დამცირებას იტანდნენ, იტანჯებოდნენ, დაკარგეს თავიანთი ქონება (იხ. ებრ. 10:32-34). ზოგიერთი საპყრობილეშიც იმყოფებოდა (იხ. ებრ. 13:3). თუ პარალლელს გავავლებთ დავინახავთ, რომ მოსემაც ღვთის ხალხთან ერთად ტანჯვა არჩია და ეგვიპტის სიმდიდრე ქრისტეს გულისთვის შეურაცხყოფაზე გაცვალა, ვინაიდან სწამდა: ქრისტეს საზღაური აღემატება ყველაფერს, რისი შეთავაზებაც მისთვის ეგვიპტეს შეუძლია.

რა სირთულეებს შეხვედრიხართ თქვენი რწმენის გამო? რაზე მოგიწიათ უარის თქმა მის გამო? რატომ ღირს მოსალოდნელი საზღაური ამად, თუნდაც ახლა ვერ ხედავდეთ მას? 