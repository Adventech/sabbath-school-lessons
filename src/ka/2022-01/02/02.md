---
title: იესო ჩვენი მეფეა
date: 02/01/2022
---

ებრაელთა მიმართ წერილის მთავარი აზრი ის არის, რომ იესო არის მმართველი, რომელიც მამის მარჯვნივ ზის (იხ. ებრ. 8:1). იესო, როგორც ღმერთი, ყოველთვის იყო სამყაროს მმართველი. ხოლო ადამისა და ევას დაცემის შემდეგ, ამ ქვეყნის მეუფე სატანა გახდა (იხ. იოან. 12:31; 14:30; 16:11). მაგრამ იესო მოვიდა და დაამარცხა სატანა ჯვარზე სიკვდილით, რითაც დაიბრუნა მთელს დედამიწაზე ბატონობის უფლება (იხ. კოლ. 2:13-15).

ებრაელთა მიმართ წერილის პირველ ორ თავში განსაკუთრებული ადგილი ეთმობა იესოს, როგორც მეფის, აღსაყდრებას.

`წაიკითხეთ ებრ. 1:5-14. ჩამოთვალეთ, როგორ არის ამ მონაკვეთში ღვთის ძე წარმოდგენილი და აღწერილი? `

ეს მუხლები შეიძლება სამ ნაწილად დაიყოს. თითოეულ ნაწილში წარმოჩენილია ძე ღმერთის ტახტზე აყვანის გარკვეული ასპექტი. პირველ რიგში, "შემოჰყავს… ქვეყნად" იესო, როგორც უფლისწული, რაც მის განკაცებაზე მიუთითებს (მუხლები 5,6). მეორე, ღმერთი მოუწოდებს ზეციურ არსებებს, რომ თაყვანი სცენ მას (მუხლები 6-8), და გააცხადონ ძის, როგორც სამყაროს შემოქმედის მარადიული მმართველობა (მუხლები 8-12). მესამე, ღმერთი ეუბნება ძეს: "დაჯექი ჩემს მარჯვნივ", რაც ფაქტობრივად დედამიწაზე ძალაუფლების აღდგენას გულისხმობს (მუხლები 13,14).

ახალი აღთქმის ერთ-ერთი უმნიშვნელოვანესი პრიციპი ის არის, რომ ღმერთმა იესოში აღასრულა დავითისათვის მიცემული დაპირებები (იხ. 2მეფ. 7:8-16 და ლუკ. 1:30-33). იესო დავითის შტოდან და დავითის ქალაქში იშვა (იხ. მათ. 1:1-16; ლუკ. 2:10,11). მსახურების პერიოდში ადამიანები ხშირად უწოდებდნენ მას "დავითის ძეს". იგი სიკვდილით დასაჯეს საკუთარი თავის "იუდეველთა მეფედ" შერაცხვის ბრალდებით (მათ. 27:37). პეტრე და პავლე ქადაგებდნენ, რომ იესო აღდგა მკვდრეთით დავითთან დადებული აღთქმების აღსასრულებლად (იხ. საქმე. 2:22-36; 13:22-37). იოანემ კი იესოს უწოდა "ლომი იუდას ტომიდან" (გამოცხ. 5:5). 

ებრაელთა მიმართ წერილი ადასტურებს ამ აზრს. ღმერთმა იესოს მეშვეობით შეასრულა დავითისთვის მიცემული თავისი დაპირებები: ღემრთმა მისცა მას დიდებული "სახელი" (ებრ. 1:4), დაადგინა ის, როგორც თავისი ძე (მუხლი 5,6), სამუდამოდ განამტკიცა უფლად და შემოქმედად (მუხლები 8-12) და მარჯვნივ დაისვა (მუხლები 13,14). მეტიც, ებრაელთა მიმართ წერილის მეოთხე თავი გვახსენებს, რომ იესოს შეჰყავს თავისი ერი ღვთის მშვიდობაში და ის არის ღმერთის სახლის მშენებელი (იხ.ებრ. 3:3,4). 

მაშასადამე, იესო – დედამიწის კანონიერი მმართველია, რომელიც იბრძვის უზურპატორი სატანის წინააღმდეგ ჩვენი ქვეშევრდომობისათვის.

`როგორ შეიძლება დაგვეხმაროს იმის გაცნობიერება, რომ იესო – სამყაროს მმართველია, განსაკუთრებით განსაცდელის ჯამს?`