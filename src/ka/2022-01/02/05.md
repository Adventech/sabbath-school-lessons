---
title: იესო ჩვენი მღვდელმთავარია
date: 05/01/2022
---

ებრაელთა მიმართ წერილის 5-7 თავებში საუბარია იესოს კიდევ ერთ მნიშვნელოვან როლზე. ის ჩვენი მღვდელმთავარია. ეპისტოლეს ავტორი განმარტავს: ასე აღსრულდება აღთქმა, რომელიც ღმერთმა დაუდო მეფეს დავითის საგვარეულოდან, და რომელიც ამბობს, რომ ის იქნება "მღვდელი უკუნისამდე მელქისედეკის წესით" (ფსალმ. 109:4. ციტირებულია მუხლებში ებრ. 5:6; 7:17, 21).

`წაიკითხეთ ლევ. 1:1-9; 10:8-11; მალ. 2:7; რიცხ. 6:22-26; ებრ. 5:1-4. რა ტიპის მსახურებას აღასრულებდა მღვდელი?`

მღვდლები ინიშნებოდნენ ადამიანთა სახელით, რათა ყოფილიყვნენ მათი წარმომადგენლები და შუამავლები ღმერთთან ურთიერთობაში. მღვდელი იყო შუამდგომელი. ეს პრინციპი აქტუალური იყო ნებისმიერ სამღვდლო სისტემაში, იქნებოდა ის ებრაული, ბერძნული, რომაული თუ ნებისმიერი სხვა. მღვდელი აძლევდა ადამიანს ღმერთთან ურთიერთობის საშუალებას და მისი მსახურების დამსახურებით ხორციელდებოდა კავშირი ადამიანებსა და ღმერთს შორის. 

მღვდელი სწირავდა მსხვერპლს ადამიანების სახელით. ადამიანებს არ შეეძლოთ დამოუკიდებლად ამ მსხვერპლის მოტანა. მღვდელმა იცოდა, როგორ უნდა შეწირულიყო "მისაღები" მსხვერპლი, რათა ადამიანის მიერ მოტანილი ძღვენი მოსაწონი ყოფილიყო ღმერთის თვალში და მიტევება და განწმენდა მოეტანა ხალხისთვის. 

გარდა ამისა, მღვდლები ასწავლიდნენ ერს ღმერთის რჯულს. ისინი განსწავლულნი იყვნენ ღმერთის მცნებებში და პასუხს აგებდნენ მათ განმარტებასა და შესრულებაზე. 

მღვდლის პასუხისმგებლობა და ვალდებულება იყო ასევე ხალხის კურთხევა უფლის სახელით. მათი მეშვეობით გამოხატავდა ღმერთი თავის კეთილგანწყობას და ნებას მთელს ერთან მიმართებით. 

`როგორ ფიქრობთ, რატომ ასახელებს წმიდა წერილი ამ გაკვეთილის სამახსოვრო მუხლში "უმთავრეს" ფაქტად იმას, რომ იესო ჩვენი მღვდელმთავარია (ებრ. 8:1)?`

თუმცაღა 1პეტრ. 2:9-ში იესოს მორწმუნეები ასევე  "სამეფო სამღვდელოებად" არიან მოხსენიელბული. ეს როლი წარმოუდგენელ უფლებებს გვანიჭებს. მღვდლებს შეეძლოთ ღმერთთან მიახლოება საწმიდარში. დღეს ჩვენ შეგვიძლია თამამად მივეახლოთ ღმერთს ლოცვის საშუალებით (იხ. ებრ. 4:14-16; 10:19-23). მაგრამ ამასთანავე, ეს როლი მნიშვნელოვან პასუხისმგებლობებსაც უკავშირდება. ჩვენ უნდა ვითანამშრომლოთ ღმერთთან ქვეყნიერების გადარჩენის საქმეში. უფალს სურს, რომ ჩვენ ვაუწყოთ და განვუმარტოთ მისი რჯული და მცნებები ადამიანებს, ასევე მოვიტანოთ მისთვის მოსაწონი მსხვერპლი ქებისა და კეთილი საქმეებისა. რამხელა პატივი და რამხელა პასუხისმგებლობაა! 

`როგორ უნდა მოახდინოს ზეგავლენა ჩვენს ცხოვრებაზე იმის გაცნობიერებამ, რომ "სამეფო სამღვდელოება" ვართ?`