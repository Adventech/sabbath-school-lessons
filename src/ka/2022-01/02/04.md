---
title: იესო ჩვენი მცველია
date: 04/01/2022
---

`წაიკითხეთ 1მეფ. 8:19,20. რას მოელოდებოდნენ ისრაელიანები თავისი მეფისაგან?`

`წაიკითხეთ ებრ. 2:14-16. როგორ შესრულდა ეს სურვილები იესოში?`

ისრაელიანებს სურდათ, რომ მეფე ყოფილიყო მათი მსაჯული და წინამძღოლი, რადგან დაავიწყდათ, რომ მათი მეფე თავად ღმერთია. ღმერთის ძალაუფლების სრული აღდგენა თავის ერზე იესოში განხორციელდა. იესო, როგორც მეფე, მიგვიძღვება წინ მტრის წინააღმდეგ ბრძოლაში.

ებრ. 2:14-16 მონაკვეთში იესო წარმოჩენილია, როგორც სუსტი ადამიანების დამცველი. იგი ებრძვის ეშმაკს, ამარცხებს მას ამ ორთაბრძოლაში და ამით გვანიჭებს მონობისაგან განთავისუფლებას. ეს გვაგონებს დავითისა და გოლიათის შერკინების ისტორიას. მას შემდეგ, რაც დავითი მეფედ ცხებული გახდა (იხ. 1მეფ. 16), მან მოახერხა გოლიათის დამარცხება, რითაც იხსნა თავისი თანამოძმენი მონობისაგან. ბრძოლის პირობების თანახმად, გამარჯვებული იმონებს დამარცხებულს (იხ. 1მეფ. 17:8-10). ამგვარად დავითი მოქმედებდა, როგორც ისრაელის დამცველი და მთელი ერის სახელით გამოდიოდა. 

`წაიკითხეთ ეს. 42:13; 59:15-20. როგორ წარმოაჩენს უფალი საკუთარ თავს ამ მუხლებში?`

ებრ. 2:14-16 მიანიშნებს იმაზე, რომ ღმერთი გადაარჩენს ისრაელს ორთაბრძოლაში. მიაქციეთ ყურადღება ესაია წინასწარმეტყველის სიტყვებს: "ჭეშმარიტად ასე ამბობს უფალი: რომც წაერთვას ტყვე ძლიერს და ნადავლი წაუვიდეს ძალმომრეს, გამოგესარჩლები შენს მოსარჩლესთან და შენს შვილებს გადავარჩენ" (ეს. 49:25).

`გაიხსენეთ და აღწერეთ შემთხვევა თქვენი ცხოვრებიდან, როდესაც ცხადად იგრძენით, რომ ღმერთი იბრძვის თქვენთვის.`

ჩვენ, როგორც ქრისტიანები ხშირად ვფიქრობთ, რომ ეულად ვიბრძვით და ვიტანჯებით. როდესაც ეფეს. 6:10-18 ვკითხულობთ, ვაცნობიერებთ: დიახ, ჩვენ ეშმაკს ვერკინებით. მაგრამ ღმერთი არის ჩვენი დამცველი, ის პირველი მიდის ბრძოლაში, ჩვენს წინ. ჩვენ მისი რაზმის ნაწილი ვართ, ამიტომ მისი საჭურველი უნა გამოვიყენოთ. გარდა ამისა, ჩვენ მარტონი არ ვართ ამ ბრძოლაში, რადგან ეკლესიის წევრები ვართ. ნაცვალსახელი "თქვენ" ეფეს. 6-ში მრავლობითი რიცხის პირის ნაცვალსახელია. ჩვენ, როგორც ეკლესია, საბრძოლოდ შევიმოსებით და ერთად ვიბრძოლებთ, ჩვენს წინ კი ივლის ჩვენი მცველი – თავად ღმერთი. 

`რას ნიშნავს "ღვთის საჭურველით შემოსვა"? ჩვენს ყოველდღიურ ბრძოლაში საკუთარ თავთან, ცდუნებებთან და სხვა წინააღმდეგობებთან როგორ შეგვიძლია იმ ძალის გამოყენება, რომელიც გვაძლევს საშუალებას ვიყოთ ერთგულნი?`
