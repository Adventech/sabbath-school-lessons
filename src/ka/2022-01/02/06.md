---
title: იესო უკეთესი აღთქმის შუამდგომელია
date: 06/01/2022
---

ებრაელთა მიმართ წერილის 8-10-ე თავები გვამცნობენ იესოს, როგორც ახალი აღთქმის შუამდგომლის მსახურების შესახებ. ძველი აღთქმა წარმოადგენდა მომავალ სიკეთეთა მხოლოდ ჩრდილს. მისი განაწესები ჩაფიქრებული იყო შემდგომში იესოს მსახურების წარმოსაჩენად. მაშასადამე, მღვდლები იესოს პირველსახეები იყვნენ, თუმცა არ ყოფილან იესოს მსგავსად სრულიად უცოდველნი. ისინი რჩებოდნენ ცოდვილ, მოკვდავ ადამიანებად. ისინი მსახურობდნენ საწმიდარში, რომელიც "ხატი და ჩრდილია" (ებრ. 8:5) ჭეშმარიტი ზეციური საწმიდრის.

იესო მსახურობს ჭეშმარიტ საწმიდარში და გზას გვიხსნის ღმერთისკენ. ცხოველების მსხვერპლად შეწირვა მიუთითებდა იესოს მიერ ჩვენთვის გაღებულ მსხვერპლზე, მაგრამ მათი სისხლი ვერ განწმენდს ადამიანის სინდისს. მხოლოდ იესოს სისხლს შეუძლია ჩვენი ნამუსის განწმენდა; მხოლოდ მისი მეშვეობით, მისი რწმენით და მისი საშუამდგომლო მსახურების აღიარებით შეგვიძლია თამამად მივუახლოვდეთ ღმერთს (იხ. ებრ. 10:19-22). 

`წაიკითხეთ ებრ. 8:8-12. რას გვპირდება ღმერთი ახალ აღთქმაში?`

გოლგოთაზე გაღებული მსხვერპლის დამსახურებით ქრისტე გახდა მღვდელმთავარი და დაადგინა ახალი აღთქმა, რომელშიც უნდა შესრულებულიყო ის, რასაც ძველი აღთქმა მხოლოდ მოასწავებდა. ახალი აღთქმა გვთავაზობს ისეთ კურთხევებს, რომელთა მონიჭებაც მხოლოდ სრულყოფილ, მარადიულ მღვდელს-ღმერთკაცს შეუძლია. ეს მღვდელმთავარი არა მხოლოდ განმარტავს ღმერთის რჯულს, არამედ ამკვიდრებს მას ჩვენს გულებში. მან გაიღო მსხვერპლი, რომელიც ჭეშმარიტ მიტევებას გვანიჭებს. ეს მრვდელმთავარი განგვწმედს და გარდაგვქმნის. იგი გარდაქმნის ჩვენს ქვის გულს ხორციელად (იხ. ეზეკ. 36:26) და განგვაახლებს (იხ. 2კორ. 5:17). ეს მღვდელმთავარი ყოვლად წარმოუდგენელი გზებით გვაკურთხებს და გვაძლევს საშუალებას, რომ თვით მამის წინაშე წარვდგეთ. 

 ღმერთმა ჩაიფიქრა ძველი აღთქმა, რათა მიეთითებინა მომავალზე, იესოს მსახურებაზე. ეს აღთქმა მშვენიერი იყო თავისი ჩანაფიქრითა და დანიშნულებით. მაგრამ ამის მიუხედავად, ზოგმა არასწორად გაიაზრა მისი მიზანი. მათ, ვისაც არ ჰქონდა სიმბოლოებსა და პირველსახეებთან გამოთხოვების და ჭეშმარიტების მიღების სურვილი, დაკარგეს ქრისტეს მსახურებით მონიჭებული საოცარი უპირატესობები. 

"ქრისტე არის ტაძრის საყრდენი და გული. ტაძრის მსახურება სიმბოლო იყო უფლის ძის მიერ გაღებული მსხვერპლისა. სამღვდელოების ინსტიტუტი შექმნილი იქნა ქრისტეს შუამდგომლური მსახურების პირველსახედ. მსხვერპლშეწირვის ცერემონიალთა სისტემა მომავალში წუთისოფლის გამოსასყიდად ქრისტეს მოწამეობრივი სიკვდილის სიმბოლო იყო. მსხვერპლშეწირვა კარგავდა თავის მნიშვნელობას იმ უდიდესი მოვლენის შემდგომ, რომელზედაც ის მიუთუთებდა" (ელენ უაითი. ქრისტე წუთისოფლის იმედი, გვ.165).