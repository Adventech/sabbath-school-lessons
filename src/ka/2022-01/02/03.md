---
title: იესო ჩვენი შუამავალია
date: 03/01/2022
---

მთელს ძველ აღთქმას წითელ ზოლად გასდევს ერთი საინტერესო აზრი – აღთქმული მეფე დავითის შტოდან წარადგენს თავის ერს ღმერთის წინაშე. 

`შეადარეთ ერთმანეთს შემდეგი მუხლები: გამ. 4:22,23 და 2მეფ. 7:12-14; რჯლ. 12:8-10 და 2მეფ. 7:9-11; რჯლ. 12:13,14 ფსალმ. 131:1-5,11-14 როგორ უნდა აღსრულებულიყო ისრაელისთვის მიცემული აღთქმები დავითის შტოდან მომავალი მეფის მეშვეობით?`

ისრაელი იყო ძე ღვთისა, რომელმაც მიანიჭა თავის შვილებს ადგილი, სადაც ისინი მტერთაგან სულის მოთქმას შეძლებდნენ. უფალმა ასევე ამოარჩია ადგილი, სადაც მისი სახელი დაივანება. ისრაელთან დადებული ეს აღთქმები ახლა უნდა აღსრულებულიყო დაპირებული მეფის მეშვეობით დავითის შტოდან. ღმერთი შვილად აიყვანდა ისრაელს, და მოასვენებდა მტრებისაგან, ის კი აუგებდა ტაძარს სიონზე, სადაც დაივანებდა უფლის სახელი. ეს იმას ნიშნავს, რომ უფალი შეასრულებდა ისრაელისათვის მიცემულ დაპირებებს დავითის შტოდან აღთქმული მეფის მეშვეობით. სწორედ ის წარადგენდა ისრაელს ღმერთის წინაშე. 

ღმერთისა და ისრაელის ურთიერთობაში შუამავალის შეყვანამ შესაძლებელი გახადა მათ შორის არსებული აღთქმის უკვდავყოფა. მოსესთან დადებული აღთქმა მოითხოვდა თითოეული ისრაელიანის ერთგულებას იმისათვის, რომ მიეღოთ ღმერთის მფარველობა და კურთხევა (იხ. იესო 7:1-13). დავითთან დადებული აღთქმა ყურადღებას ამახვილებდა ისრაელისთვის აღთქმულ კურთხევებზე ერთი პიროვნების, დავითის შტოდან მოსული მეფის ერთგულების საფუძველზე.

სამწუხაროდ, ძირითადად მეფეები დავითის შტოდან არ იყვნენ ერთგულნი, ამიტომ ღმერთს არ შეეძლო ეკურთხებინა ისრაელი ისე, როგორც მას სურდა. ძველი აღთქმა სავსეა ისტორიებით იმის შესახებ, თუ როგორ ღალატობდა ღმერთს ისრაელის მრავალი მეფე. 

კეთილი უწყება ის არის, რომ ღმერთმა თავისი მხოლოდშობილი ძე გამოაგზავნა, რათა დაბადებულიყო როგორც ძე დავითისა, და ის თავის ერთგულებაში იყო სრულყოფილი. ამიტომაც, ღმერთს შეუძლია აღასრულოს მასში ყველა დაპირება, რომელიც თავის ხალხს აღუთქვა. როდესაც ღმერთი მეფეს აკურთხებს, მთელი მისი ხალხიც ეზიარება სარგებელს. აი, რატომ არის იესო ღმერთის კურთხევის შუამავალი ჩვენთვის. სწორედ მისი მეშვეობით გადმოიღვრება ჩვენზე კურთხევები. ჩვენი ხსნის ერთადერთი იმედი დამყარებულია მხოლოდ იესოზე და იმაზე, რაც მან გააკეთა ჩვენთვის.

`დაუფიქრდი, რამდენჯერ არ იყავი ღმერთთან დადებული აღთქმის ერთგული შენს მხრიდან. როგორ მოწმობს ეს იმაზე, რომ ხსნის საკითხში მხოლოდ და მხოლოდ იესოზე უნდა ვამყარებდეთ იმედებს?`