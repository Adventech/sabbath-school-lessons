---
title: მსხვერპლშეწირვის განსხვავებული ტიპები 
date: 21/02/2022
---

იესოს სიკვდილმა მიტევება და ცოდვებისგან განწმედა მოგვანიჭა. თუმცა ცოდვების მიტევება თავის თავში გაცილებით მეტს
მოიაზრებს, ვიდრე აღთქმის დამრღვევი ცოდვილისთვის სასჯელის გაუქმებაა. მასში ბევრი არანაკლებ მნიშვნელოვანი ელემენტიც
იგულისხმება. აი, რატომ იყო ისრაელის სისტემაში ხუთი სხვადასხვა ტიპის მსხვერპლშესაწირი. თითოეული მათგანი აუცილებელი იყო
იმისთვის, რომ აესახა ქრისტეს ჯვრის მთელი სისრულის მნიშვნელობა.

მოდით შევისწავლოთ მსხვერპლშეწირვის ეს ხუთი ტიპი.

ოლა, ანუ სრულადდასაწველი მსხვერპლი, მოითხოვდა, რომ ცხოველი მთლიანად დამწვარიყო სამსხვერპლოზე (იხ. ლევ. 1). ის
წარმოაჩენდა იესოს, რომლის ცხოვრებაც ჩვენთვის შეეწირა. გამოსყიდვა იესოსგან თავის სრულად მიცემას მოითხოვდა. მართალია იგი
ღმერთის თანასწორი იყო, მაგრამ "თავი დაიმცრო, მონის ხატი შეიმოსა" (ფილიპ. 2:6,7).

მინხა , ანუ საცეცხლო შესაწირი მადლიერების ძღვენი იყო ღმერთისთვის, იმის გამო, რომ კვებავდა თავის ერს (იხ. ლევ. 2). ისიც
აგრეთვე წარმოაჩენდა იესოს, "პურს სიცოცხლისა" (იოან. 6:35,48), რომლის მეშვეობითაც გვაქვს საუკუნო სიცოცხლე.

შელამიმ, ანუ სამშვიდობო მსხვერპლი გულისხმობდა საერთო ტრაპეზს მეგობრებსა და ოჯახთან ერთად, ღმერთის მიერ მინიჭებული
კეთილდღეობის აღსანიშნავად (იხ. ლევ.3). ისიც წარმოაჩენდა ქრისტეს, რომლის მსხვერპლმაც მშვიდობა მოგვიტანა (იხ. ეს. 53:5;
რომ. 5:1; ეფეს. 2:14). ის ასევე გვიცხადებდა, რომ ჩვენც უნდა გავხდეთ იესოს მსხვერპლის თანამონაწილენი და მივიღოთ მისი
ხორცი და მისი სისხლი (იხ. იოან. 6:51-56).

ხატატ, ანუ მსხვერპლი ცოდვისთვის, ცოდვათა გამოსყიდვას ემსახურებოდა (იხ. ლევ. 4:1-5:13). ეს მსხვერპლი ხაზს უსვამდა
ცხოველის სისხლის მნიშვნელობას, რომელიც წარმოადგენს მის სიცოცხლეს და ცოდვებისგან გამოსყიდვას ანიჭებს (იხ. ლევ. 17:11) და
მიუთითებს იესოს სისხლზე, რომელიც ჩვენ გამოგვისყიდის ჩვენი ცოდვებისგან (იხ. მათ. 26:28; რომ. 3:25; ებრ. 9:14).

აშამ, ან დანაშაულის გამოსასყიდი მსხვერპლი (იხ. ლევ. 5:14-6:7), იმ შემთხვევაში აძლევდა მიტევებას, თუ შესაძლებელი იყო
მიყენებული ზარალის ანაზღაურება. ის გვეუბნება, რომ პატიება ღმერთის მხრიდან არ გვათავისუფლებს ჩვენ მიერ დაზარალებულთათვის
ზარალის ანაზღაურებისაგან, თუკი გვაქვს ამის შესაძლებლობა.

`წაიკითხეთ ეფეს. 3:14-19. რაზე ლოცულობდა პავლე მორწმუნეთა სახელით?`

`როგორ ფიქრობთ, რატომ თვლიდა პავლე, რომ ქრისტეს სიყვარული ყოველგვარ შემეცნებას აღემატება? (ეფეს. 3:19).`

საწმიდრის მსხვერპლშესაწირი მსახურება ამოწმებს, რომ გადარჩენის პროცესი თავის თავში გაცილებით მეტს მოიცავს, ვიდრე უბრალოდ
იესოს ჩვენს მონაცვლედ მიღებაა. ჩვენ ასევე უნდა "ვიკვებოთ" მისით, გავუზიაროთ სხვაებს მიღებული კურთხევები და ავუნაზღაუროთ
ზარალი მათ, ვინც ჩვენ გამო დაზიანდა. 