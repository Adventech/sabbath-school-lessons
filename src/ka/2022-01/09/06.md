---
title: სამსჯავრო და ღმერთის ხასიათი
date: 24/02/2022
---

`წაიკითხეთ რომ. 3:21-26; 1:16, 17; 5:8. რას გვეუბნება ღმერთის შესახებ ცოდვების გამოსყიდვა  ჯვარზე?`

ჩვენი ცოდვების მიტევება გულისხმობს იესოს შუამდგომლობის ორ ეტაპს ზეციური ტაძრის ორ განყოფილებაში. პირველ რიგში, იესომ განწმიდა ცოდვების აღმსარებლები და თავად იტვირთა მათი ცოდვები ჯვარზე, რათა ყველა მისი მორწმუნისთვის მიენიჭებინა მიტევება (იხ. საქმე. 2:38; 5:31). ჯვარზე იესომ მოიპოვა ყველა მისი მორწმუნის მიტევების უფლება, ვინაიდან თავად იტვირთა მათი ცოდვები. მან აგრეთვე დაადგინა ახალი აღთქმა, რომელიც საშუალებას აძლევს, რომ წმიდა სულის მეშვეობით ჩადოს თავისი რჯულით მის მორწმუნეთა გულებში (იხ. ებრ. 8:10-12; ეზეკ. 36:25-27).

მეორე ფაზა იესოს მსახურებაში – ეს არის სამსჯავრო მეორედ მოსვლის წინ, რომელიც ებრაელების თვალთახედვით, ჯერ კიდევ უნდა მოხდეს მომავალში (იხ. ებრ. 2:1-4; 6:2; 9:27,28; 10:25). ეს სამსჯავრო, რომელიც ღვთის ერით იწყება, აღწერილია დან. 7:9-27; მათ. 22:1-14; 1პეტრ. 4:17; გამოცხ. 14:7. მისი მიზანია ღმერთის სიმართლია წარმოჩენა თავისი ერის მიტევების საქმეში. ამ სამსჯავროზე ჩანაწერები ადამიანთა ცხოვრების შესახებ საჯაროდ იქნება გახსნილი. ღმერთი აჩვენებს, რა მოხდა მორწმუნეთა გულებში, როგორ შეიყვარეს მათ იესო, მათი მხსნელი და როგორ მიიღეს მისი სული თავიანთ ცხოვრებაში.

ამ სამსჯავროს შესახებ ელენ უაითი წერდა: "ადამიანი დამოუკიდებლად ვერ უპასუხებს ამ ბრალდებებს. იგი ღმერთის წინაშე ცოდვაში ამოსვრილი ტანისსამოსით დგას და აღიარებს საკუთარ ბრალეულობას. მაგრამ ჩვენს დამცველს, იესოს მოჰყავს ღირებული საბუთები ყველას სასარგებლოდ, ვინც რწმენისა და მონანიების მეშვეობით მიანდობს მას სულს. იგი იცავს მათ და ამარცევს ბრალმდებელს გოლგოთაზე ტანჯვის დამაჯერებელი არგუმენტებით. მისმა სრულმა მორჩილებამ ღვთის რჯულისა, რომლის გამოც ჯვარზე სიკვდილიც დაითმინა, მისცა მას მთელი ხელმწიფება ზეცასა და დედამიწაზე და იგი სთხოვს მამას შეწყალებასა და შერიგებას დამნაშავე ადამიანისთვის… მაგრამ საკუთარი ცოვდილობის გაცნობიერებით ჩვენ უნდა მივენდოთ ქრისტეს, როგორც ჩვენს სიმართლეს, განწმედასა და გამოსყიდვას. ჩვენ არ შეგვიძლია ვუპასუხოთ სატანის ბრალდებებს ჩვენს წინააღმდეგ. მხოლოდ ქრისტეს შეუძლია დამარწმუნებელი არგუმენტის მოყვანა ჩვენს დასაცავად. მას შეუძლია დაადუმოს ბრალმდებელი არა ჩვენს, არამედ საკუთარ დამსახურებებზე დაფუძნებული მტკიცებებით"  (მოწმობანი ეკლესიისათვის, ტ.5, გვ. 470,471). 

`დაფიქრდით ჯვრისა და იესოს მსახურების შესახებ, რომელსაც ჩვენი გულისთვის აღასრულებს. რატომ უნდა ველოდოთ სამსაჯვროს დარწმუნებულობით, მაგრამ ამავე დროს თავმდაბლობითა და მონანიებით?`