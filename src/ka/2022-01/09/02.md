---
title: რისთვის იყო საჭირო მსხვერპლი
date: 22/08/2021
---
ებრ. 9:15 განმარტავს, რომ იესოს, როგორც მსხვერპლის სიკვდილის მიზანი იყო "გამოესყიდა პირველი აღთქმისას ჩადენილი დანაშაულნი", რათა "საუკუნო მემკვიდრეობისთვის ხმობილთ მიეღოთ აღთქმული". 

უძველესი ახლო აღმოსავლეთის ტრადიციაში ორ ადამიანს ან ერს შორის დადებული აღთქმა სერიოზული საკითხი იყო, რომელიც თავის თავში მოიაზრებდა დაპირებების ფიცით მიმოცვლას. ნაგულისხმევი იყო, რომ ფიცის დამრღვევებს ღმერთები დასჯიდნენ. ხშირად ამ აღთქმებს მსხვერპლშეწირვაც ახლდა თან.

მაგალითად, ღმერთსა და აბრაამს შორის აღთქმის დადების ცერემონიას ცხოველების გახლეჩაც ახლდა თან (იხ. დაბ. 15:6-21). აღთქმის მონაწილეებს ორ ნახლეჩს შორის უნდა გაევლოთ, რაც ემსახურებოდა იმის აღიარებას, რომ ასეთივე ბედი ეწევა აღთქმის დამრღვევს. აღსანიშნავია, რომ მხოლოდ ღმერთმა გაიარა გახლეჩილ ცხოველებს შორის, რითაც აბრაამს აჩვენა, რომ ის არასოდეს დაარღვევს თავის აღთქმას.

შეადარეთ დაბ. 15:6-21 და იერ. 34:8-22. რა განსაკუთრებული რიტუალი ახლდა თან აღთქმის დადებას ორივე ამ მონაკვეთში? 

რაზე მიუთითებდა აღთქმის დადების დროს შეწირული მსხვერპლი? 

ღმერთსა და ისრაელს შორის დადებულ აღთქმაში ისრაელის მფლობელობაში მიწის გადაცემა იყო გათვალისწინებული. მაგრამ აღთქმის პირობებში ასევე შედიოდა გარკვეული მცნებები და სამსხვერპლოს სისხლით პკურება. აი, რატომ არის ნათქვამი ებრაელთა მიმართ წერილში, რომ "სისხლის დათხევის გარეშე არ არსებობს [ცოდვების] მიტევება" (ებრ. 9:22).

ისრაელის მიერ აღთქმის დარღვევის შემდეგ ღმერთი მტკივნეული არჩევანის წინაშე დადგა. ართქმა მის დამრღვევთა სიკვდილს ითხოვდა, ღმერთს კი უყვარდა თავისი ერი. უფალს რომ დამრღვევთა დასჯაზე უარი ეთქვა ეს იმის ნიშანი იქნებოდა, რომ მისი მცნებების შესრულება შეუძლებელია და მთელს სამყაროს ქაოსი მოიცავდა. 

მაგრამ ღვთის ძემ საკუთარი თავი შესთავაზა მონაცვლედ. იგი მოკვდა ჩვენს ნაცვლად, რათა "მივიღოთ აღთქმული" (იხ. ებრ. 9:15, 26; რომ. 3:21-26). უფალმა გადაწყვიტა, რომ თავისი რჯულის სიწმიდე შეენარჩუნებინა და ამავდროულად გადაერჩინა მისი დამრღვევები. ამის გაკეთება კი მხოლოდ ჯვარზე სიკვდილით გახდა შესაძლებელი. 

ზემოთ მოყვანილი საკითხებიდან გამომდინარე დაფიქრდით: რატომ უჭირავს კანონს ასეთი მნიშვნელოვანი ადგილი სახარების უწყებაში? 