---
title: სიონის მთასთან მისულნი
date: 12/09/2021
---
წაიკითხეთ ებრ. 12:22-24. რაზე საუბრობს პავლე? ეს მოვლენები მომავალს მიეკუთვნება და აწმყოს?

წერილის ავტორი ადასტურებს, რომ ჩვენ მივადექით სიონის მთას და სადღესასწაულო მოვლენის თანამონაწილენი ვართ. "არამედ მიადექით სიონის მთას და ცოცხალი ღმერთის ქალაქს – ზეციურ იერუსალიმს და ანგელოზთა ურიცხვ სიმრავლეს" (მუხლი 22). აქ მოხვედრა ჩვენი შუამდგომელის რწმენით შეგვიძლია. ამ დღესასწაულში მონაწილეობს აურაცხელი რაოდენობის ანგელოზი, თავად მამა და იესო, რომელიც დღესასწაულის ცენტრს წარმოადგენს. ჩვენ აქ ვართ, როგორც "ცაში ჩაწერილ პირმშოთა ეკლესიის" ნაწილი (მუხლი 23). ჩვენი სახელები შეტანილია ზეციურ წიგნებში, სადაც ჩამოთვლილია ყველა, "ვინც მას მოუხმობს ჭეშმარიტებით" (ფს. 144:18) (იხ. აგრეთვე გამ. 32:32; ფს. 55:9; დან. 12:1; მალ. 3:16; ლუკ. 10:20; გამოცხ. 13:8; 17:8).

ჩვენ "პირმშოები" ვართ, რადგან "პირმშოს", იესოს მემკვიდრეობას ვინაწილებთ (ებრ. 1:6). ამრიგად ჩვენ მოვედით არა სტუმრების სტატუსით, არამედ  როგორც ზეციური სახელმწიფოს მოქალაქეები (შეადარეთ ფილიპ. 3:20). ჩვენ ასევე "სრულქმნილებას ზირებულ მართალთა სულებს" გვიწოდებენ (ებრ. 12:23). ეს ხატოვანი გამოთქმაა, რომელიც გამოხატავს მთელ ადამიანურ ბუნებას, როგორც ერთ მთელს. ის შეესატყვისება გამოთქმას "სულების მამა" ებრ. 12:9-ში, რომელიც მიემართება ღმერთს, როგორც ყველა ბუნებით სულიერი ადამიანის მამას. 

სადღესასწაულო შეკრება იესოს სამეფო მმართველობის, მისი მღვდელმსახურებისა  დასაწყისსა და ახალი აღთქმის ამოქმედებას აღნიშნავს. ებრაელთა მიმართ წერილში აღნიშნულია, რომ ადგილი, სადაც ყველა ეს მოვლენა მიმდინარეობს – სიონის მთაა. სამი ფსალმუნი, რომელიც გამოყენებულია ებრ. 1:5-14-ში ძის გამეფებას აღწერს და მიუთითებს სიონის მთაზე, რომელზეც ხდება მთელი ეს მოქმედება (იხ. ფს. 2:6,7; 109:1,2; 101:21-27).

სიონის მთა არის ასევე ადგილი სადაც ძე გამოცხადდა "მღვდლად უკუნისამდე" (ებრ. 5:6; ფს. 109:4). 109-ე ფსალმუნის თანახმად ძის მღვდელმთავრად დანიშვნა ასევე სიონის მთას უკავშირდება (იხ. ფს. 109:2). და ბოლოს,  ებრაელთა მიმართ წერილის ავტორი აღნიშნავს, რომ იესოს მღვდლობის დასაწყისი ახალი აღთქმის ამოქმედებას მოასწავებს (იხ. ებრ. 7:11-22). ამრიგად, სინას მთა – ეს არის ადგილი, სადაც ამოქმედდა ახალი აღთქმა. ებრ. 12:22-24-ში აღწერილია სადღესასწაულო შეკრება, რომელიც იესოს ზეცად ამაღლების შემდეგ მიმდინარეობს. 

როგორ შეგვიძლია პრაქტიკაში რომ ვიდღესასწაულოთ იესოს თანდასწრება, მისი მღვდელმსახურება და ახალი აღთქმა ჩვენს ცხოვრებასა და თაყვანისცემაში? რატომ აძლიერებს  ამ დიდებული ჭეშმარიტების საზეიმოდ აღნიშვნა ჩვენს რწმენას?