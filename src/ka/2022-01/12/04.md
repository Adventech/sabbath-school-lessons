---
title: "შევძრავ … ქვეყანას… და ცას"
date: 15/03/2022
---

ზეცაში მიმდინარე სადღესასწაულო შეკრების აღწერის შემდეგ პავლე აფრთხილებს მკითხველებს, რომ ყურად იღონ ღმერთის ხმა, რადგან ის კიდევ ერთხელ შეძრავს "არა მხოლოდ ქვეყანას, არამედ ცასაც" (ებრ. 12:26). პავლე ხაზს უსვამს: მართალია იესო უკვე გამეფდა ზეციურ ტახტზე, მაგრამ ჩვენი გადარჩენა ჯერ არ დასრულებულა. ჩვენ უნდა ვიფხიზლოთ, რადგან ყველაზე მნიშვნელოვანი ჯერ კიდევ წინ არის.

შეადარეთ ანგ. 2:6-9, 20-22; ფსალმ. 95:9,10; 98:1 და ებრ. 12:26,27. რა მიზნით შეარყევს ღმერთი ცასა და ქვეყანას? რას ნიშნავს ეს? 

ძველ აღთქმაში მიწის შერყევა, როგორც წესი, ღმერთის გამოჩენის თანმდევი იყო, როდესაც ის თავისი ერის გადასარჩენად გამოდიოდა. როდესაც Dებორა და ბარაკა იბრძოდნენ სისარას წინააღმდეგ, უფალმა ზეციდან დაიცვა ისინი (იხ. მსაჯ. 5:20). ღმერთის თანდასწრება აღწერილია, როგორც ძლიერი მიწისძვრა (მუხლები 4,5). იგივე ხატება საკმაოდ ხშირად ჩნდება ძველი აღთქმის იმ მომენტებში,  სადაც ღმერთი დაჩაგრულთა დასახსნელად მოქმედებს (იხ. ფსალმ. 67;7,8; 59:2; 76:17,18).  ამიტომ მიწის შერყევა ღვთის სამსჯაცროს ნიშანი იქნება მაშინაც, როდესაც ის დედამიწის ერებზე საკუთარ ბატონობას გამოაცხადებს. წინასწარმეტყველების სიტყვით, ეს უფლის დღეს მოხდება (იხ. ეს. 13:13; 24:18-23).

ებრაელებისთვის ზეცისა და მიწის შერყევა ღმერთის მტრების განადგურების ტოლფასი იყო. სწორედ ამას დაპირდა მამა იესოს, როდესაც ის ზეციურ ტახტზე ავიდა. მამამ უთხრა ძეს: "დაჯექი ჩემს მარჯვნივ, ვიდრე ფეხქვეშ დაგიმხობ მტრებს" (ებრ. 1:13). ამრიგად, იესომ დაამარცხა მტერი (იხ. 2:14-16) და ავიდა ტახტზე (იხ. 1:5-14), მაგრამ მტრები ჯერ არ განადგურებულან (იხ. ებრ. 10:11-14; 1კორ. 15:23-25).

ღმერთი გაანადგურებს ამ მტრებს მომავალში, როდესაც კვლავ შეარყევს ცასა და ქვეყანას. მაშასადამე, ზეცისა და ქვეყნის შერყევა ნიშნავს იმ მიწიერი ძალების განადგურებას, რომლებიც მოსვენებას არ აძლევენ ღმერთის ერს. და რაც უფრო მნიშვნელოვანია, ეს ასევე მათ უკან მდგომი და მათი მაკონტროლებელი ბოროტი ძალების (სატანისა და მისი ანგელოზების) განადგურებას ნიშნავს. 

რატომ არის სამართლიანობის მომავალი ზეიმისა და ბოროტების განადგურების შესახებ აღთქმა იმედისმომცემი თითოეული ჩვენგანისთვის, განსაკუთრებით კი მათთვის, ვინც უშუალოდ ბოროტების მსხვერპლია? 