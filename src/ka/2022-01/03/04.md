---
title: იესო ღვთის დიდების ბრწყინვალებაა
date: 13/07/2021
---
წაიკითხეთ ებრ. 1:2-4. რას გვეუბნება ეს მონაკვეთი იესოს შესახებ, განსაკუთრებით მე-3 მუხლში? 

თქვენი გაგებით, როგორ გამოავლინა იესომ ღმერთის დიდება თავის მიწიერ მსახურებაში? 

დღევანდელ კვლევაში ჩვენ შევაჩერებთ ყურადღებას გამოთქმაზე: "რომელიც არის ბრწყინვალება დიდებისა და მისი არსების აღნაბეჭდი" (ებრ. 1:3).

წაიკითხეთ გამ. 24:16, 17; ფს. 4:7; 35:10; 88:16. როგორ გვეხმარება ეს მუხლები იმის გააზრებაში, თუ რა არის ღმერთის დიდება? 

ძველ აღთქმაში ღმერთის დიდება აღნიშნავდა მის ხილულ თანდასწრებას თვის ერში ( იხ. გამ. 16:7; 24:16, 17; ლევ. 9:23; რიცხვ. 14:10). ღმერთის თანდასწრება ხშირად ასოცირდება სინათლესთან ან ბრწყინვალებასთან.

წმიდა წერილი გვაუწყებს: იესო არის ნათელი, რომელიც მოვიდა წუთისოფელში ღმერთის დიდების გასაცხადებლად (იხ. ებრ. 1:3; იოან. 1:6-9, 14-18; 2 კორ. 4:6). დაფიქრდით, მაგალითად, იმის შესახებ, თუ როგორ შეიცვალა იესო ფერიცვალების დროს: "და იცვალა მათ წინაშე ფერი, და გაბრწყინდა მისი სახე, როგორც მზე, და გათეთრდა მისი სამოსა, როგორც ნათელი" (მათ. 17:2).

ჩვენ მზის ძლიერ ნათებას თვითონ მზედ აღვიქვამთ, ასევე ღმერთსაც შევიცნობთ იესოს განკაცებისა და ცხოვრების მეშვეობით. მან გვიჩვენა მამა. ღმერთის დიდება თვით სინათლეა, ამიტომ არც არსით და არც ხასიათით ღმერთსა და იესოს შორის არავითარი სხვაობა არ არის, ისევე, როგორც არ არის განსხვავება მზესა და მის ნათებას შორის. 

ებრაელთა მიმართ წერილი ასევე გვაცნობებს, რომ იესო არის მამის "არსების აღნაბეჭდი" (ებრ. 1:3). ბერძნულად ეს გამოთქმა (ხარაკტერ ტეს ჰიუპოსტასეოს) ნიშნავს, რომ მამა ღმერთისა და ძე ღმერთის არსი, არსებობა და ბუნება სრულად შეესაბამება ერთმანეთს. ადამიანები შექმნილი არიან ღვთის ხატად და მსგავსად, მაგრამ არა მისი არსის შესაბამისად (იხ. დაბ. 1:26). ძე ღმერთი კი იმავე არსის მატარებელია, რაც მამას აქვს. რა გასაკვირია, რომ იესო ამბობს: "ვინც მე მიხილა მამაც იხილა" (იოან. 14:9). 

იესოს მეშვეობით ჩვენ გვეხსნება მამა ღმერთის ხასიათი და დიდება. რატომ არის ეს მშვენიერი ჭეშმარიტება? იესოზე მზერის მიპყრობით რა შეგვიძლია ვთქვათ იმაზე, თუ როგორია მამა? 