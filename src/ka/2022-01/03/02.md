---
title: "უკანასკნელ დღეებში"
date: 11/07/2021
---
ებრაელთა მიმართ წერილის პირველი მუხლები მოწმობენ იმის შესახებ, რომ პავლეს აზრით: ის "უკანასკნელ დღეებში" ცხოვრობს. წმიდა წერილში მომავალთან დაკავშირებით ორი გამოთქმა გამოიყენება და მათ განსხვავებული მნიშვნელობები აქვთ. წინასწარმეტყველები გამოთქმას "უკანასკნელი დღეები" იყენებდნენ ზოგადად მომავლის აღსაწერად (მაგ. ეს. 2:2,31; იერ. 30:24). დანიელ წინასწარმეტყველი იყენებს სხვა გამოთქმას "საბოლოო ჯამი", ან "უკანასკნელი ჯამი", რათა უფრო კონკრეტულად აღნიშნოს დედამიწის ისტორიის ბოლო დღეები (იხ. დან. 8:17; 12:4).

წაიკითხეთ რიცხვ. 24:14-19 და ეს. 2:2,3. რის შესრულებას პირდება ღმერთი თავის ერს მომავალში, "უკანასკნელ დღეებში"? 

ძველი აღთქმის წინასწარმეტყველები ამბობდნენ, რომ "უკანასკნელ დღეებში" ღმერთი მოავლენს მეფეს, რომელიც მოსპობს თავისი ერის მტრებს (იხ. რიცხვ. 24:14-19) და შემოკრებს ერებს ისრაელის გარშემო (იხ. ეს. 2:2,3). პავლე წერს, რომ ეს აღთქმები აღსრულდა იესოში. მან დაამარცხა სატანა და სახარების ქადაგების მეშვეობით გარს შემოიკრიბა ყველა ერი (იხ. 2 კოლ. 2:15; იოან. 12:32). ამ გაგებით უკანასკნელი დღეები უკვე დადგა, რადგან იესომ უკვე შეასრულა ღმერთის აღთქმები. 

ჩვენმა სულიერმა მამებმა რწმენაში განისვენეს. ისინი აღთქმების ასრულებას მხოლოდ "შორიდან" ხედავდნენ და "ვერ მიიღეს აღთქმული". ჩვენ კი ვიხილეთ მათი აღსრულება იესოში. 

მოდით დავფიქრდეთ ღმერთის აღთქმებზე იესოს შესახებ. უფალი დებს პირობას, რომ მკვდრეთით აღადგენს თავის შვილებს (იხ. 1 თეს. 4:15,16). ამ აღთქმის შესანიშნავი უწყება ის არის, რომ მისი აღსრულება იესოს აღდგომით დაიწყო (იხ. 1 კორ. 15:20; მათ. 27:51-53). ღმერთი ასევე გვპირდება, რომ შექმნის ახალ დედამიწას (იხ. ეს. 65:17). მან უკვე დაიწყო ამ აღთქმის შესრულება, რადგან ჩვენში ქმნის ახალ სულიერ ცხოვრებას (იხ. 2 კორ. 5:17; გალ. 6:15). ღმერთი აღთქმას დებს, რომ საბოლოოდ თავის სასუფეველს დაამკვიდრებს (იხ. დან. 2:44). მან საზეიმოდ დაიწყო ამ აღთქმის განხორციელება მადლის სამეფოს დაფუძნებით (იხ. მათ. 12: 28-30; ლუკ. 10:18-20) და ჩვენი განთავისუფლებით სატანის ძალაუფლებისგან. თუმცა ეს მხოლოდ დასაწყისია. იმას, რისი აღსრულებაც დაიწყო უფალმა იესოს პირველად მოსვლისას, იგი მეორედ მოსვლის დროს დაასრულებს, როდესაც დიდების სამეფო დამკვიდრდება (იხ. მათ. 25:31,32).

დაფიქრდით ყველა იმ აღთქმაზე, რომელიც ღმერთმა წარსულში აღასრულა. როგორ გვეხამრება ეს, რომ ვირწმუნოთ იმ აღთქმების, რომლებიც ჯერ არ აღსრულებულა? 