---
title: იესო – შემოქმედი
date: 12/01/2022
---

ებრაელთა მიმართ წერილი ამტკიცებს, რომ მამა ღმერთმა სამყარო შექმნა ძის "მეშვეობით" და მას უპყრია ყველაფერი თავისი "ძალმოსილების სიტყვით" (ებრ. 1:2,3).

წაიკითხეთ ეს. 44:24; 45:18; ნეემ. 9:6. ძველ აღთქმაში უფალი ამტკიცებდა, რომ მარტომ შექმნა სამყარო და ის არის ერთადერთი ღმერთი. როგორ შეგვიძლია ამ მონაკვეთების შეთანხმება ახალი აღთქმის იმ მონაკვეთებთან, სადაც ნათქვამია, რომ მამამ სამყარო "ძის მეშვეობით" შექმნა? (ებრ. 1:2,3)



ზოგი ფიქრობს, რომ იესო მხოლოდ იარაღი იყო, რომლითაც ღმერთი ქმნიდა სამყაროს. ეს მცდარი მოსაზრებაა. პირველ რიგში, პავლესთვის იესო – სამყაროს შემოქმედი უფალია, და არა დამხმარე. ებრ. 1:10-ში ვკითხულობთ, რომ იესო არის უფალი და მან შექმნა ცა და დედამიწა; პავლე მასთან მიმართებით ასევე იყენებს მუხლებს ფსალმ.101:26-28, სადაც საუბარია უფალზე (იაჰვე), როგორც შემოქმედზე. მეორე, ებრ. 2:10-ში წერია, რომ სამყარო მამის მიერ შეიქმნა "ვისთვისაც და ვის მიერაც არის ყოველი". იგივე აზრი გამოიყენება იესოსთან მიმართებითაც ებრ. 1:2-ში. მამა ქმნიდა და იესოც ქმნიდა (იხ. ებრ. 2:10; 1:2,10), და ქმნილების პროცესში მონაწილეობდა ასევე სულიწმიდაც (იხ. დაბ. 1:2). მამასა და ძეს სრული ერთობა აქვთ მიზნებსა და საქმიანობაში. ეს სამების საიდუმლოების ნაწილია. ძე ქმნიდა, მამაც ქმნიდა, მაგრამ შექმოქმედი ერთია - ღმერთი, რაც გულისხმობს იმას, რომ იესოც არის ღმერთი. 

ამასთან ებრ. 4:13 მოწმობს, რომ იესო მსაჯულიც არის. მართვისა და განკითხვის მისი ძალაუფლება გამომდინარეობს იმ ფაქტიდან, რომ ღმერთმა შექმნა ყოველივე და სამყარო მას უპყრია ხელთ (იხ. ეს. 44:24-28).

ებრ. 1:3 და კოლ. 1:17 მუხლები ადასტურებენ, რომ იესოს მეოხებით დგას სამყარო. ეს ყოვლისმტვირთველობა, სავარაუდოდ, ხელმძღვანელობისა და მართვის იდეას მოიაზრებს თავის თავში. ბერძნული სიტყვა ფერონ ("მტვირთველი, მზიდავი") გამოიყენება ნავისთვის მიმართულების მიმცემი ქარის აღსანიშნავად (იხ. საქმე. 27:15,17), ასევე ღმერთთან მიმართებით, რომელიც წინასწარმეტყველებს მართავს (იხ. 2 პეტრ. 1:21). ამგვარად, იესომ არა მხოლოდ შეგვქმნა, არამედ გვმართავს კიდეც. ყოველი ჩვენი ჩასუნთქვა, ყოველი გულისცემა, ჩვენი არსებობის ყოველი წამი მისით, ქმნილების საძირკველით, იესოთი საზრდოობს. 



წაიკითხეთ საქმე. 17:28. რას გვაუწყებს ეს მუხლი ღმერთისა და მისი ძალის შესახებ? დაფიქრდით ასევე იმაზე, რომ იგივე ღმერთი იესო ჯვარზე მოკვდა ჩვენი ცოდვებისთვის. რას გვიცხადებს ეს ჭეშმარიტება ჩვენი უფლის თავგანწირული ხასიათის შესახებ? 