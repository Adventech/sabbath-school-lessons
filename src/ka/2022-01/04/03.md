---
title: არ რცხვენია, რომ ძმები გვიწოდოს
date: 17/01/2022
---
ებრაელთა მიმართ წერილში ნათქვამია: იესოს არ რცხვენია, რომ ძმები გვიწოდოს (იხ. ებრ. 2:11). მართალია მამა და ძე ერთნი არიან, მაგრამ ის ჩვენც საკუთარი ოჯახის წევრებად გვიღებს. როგორ ნათლად უპირისპირდება ასეთი ერთობა საზოგადოებრივ შერცხვენას, რომლის გადატანაც მოუხდათ ებრაელთა მიმართ წერილის მკითხველებს (იხ. ებრ. 10:33)! 

წაიკითხეთ ებრ. 11:24-26. როგორ ეხმაურება მოსეს არჩევანი იმას, რაც იესომ აღასრულა ჩვენთვის? 

შეგიძლიათ წარმოიდგინოთ რას ნიშნავდა მოსესთვის "ფარაონის ასულის ძეობა"? იგი იმ დროის უძლეველი იმპერიის გავლენიანი პირი იყო. მან უმაღლესი სამოქალაქო და სამხედრო გადამზადება გაიარა და გამოჩენილ ადამიანად იქცა. სტეფანე ამბობდა, რომ მოსე "იყო ძლიერი სიტყვით და საქმით" (საქმ. 7:22). ელენ უაითიც გვაუწყებს, რომ იგი "მეომართა საყვარელი მთავარი" იყო და ფარაონმა "მისი ნაშვილები შვილიშვილის ტახტის მემკვიდრედ გამოცხადება გადაწყვიტა" (პატრიარქები და წინასწარმეტყველები, გვ.245). მაგრამ მოსემ უარი თქვა ყველა ამ პრივილეგიაზე და გადაწყვიტა, რომ საკუთარი თავი ისრაელიანებთან– დამონებულ და გაუნათლებელ ერთან გაეიგივებინა.

წაიკითხეთ მათ. 10:32,33; 2 ტიმ. 1:8,12; ებრ. 13:12-15. რას ითხოვს ჩვენგან ღმერთი? 

ებრაელთა მიმართ წერილის მკითხველებს მსგავსი პრობლემა ჰქონდათ. დევნისა და შევიწროვების შემდეგ ბევრ მათგანს რცხვენოდა იესოსი. ამიტომ იდგნენ მისი "გმობის" საშიშროების წინ, ნაცვლად იმისა, რომ პატივი მიეგოთ მისთვის (იხ. ებრ. 6:6). პავლე კი გამუდმებით მოუწოდებს მკითხველებს, რომ "მტკიცედ მივსდიოთ ჩვენს აღსარებას" (ებრ. 4:14; 10:23). 

ბიბლია ამბობს, რომ იესოს არ რცხვენია, რომ ძმები გვიწოდოს. რა სახის ქმედებებს და საქციელებს შეუძლიათ იმის გამოწვევა, რომ იესოს შერცხვეს ჩვენი (იხ. მარკ. 3:38)? 

ღმერთს სურს, რომ იესო ვაღიაროთ ჩვენს ღმერთად და ძმად. როგორც გამომსყიდველმა, იესომ ჩვენი ვალი გადაიხადა. როგორც ძმა, ის გახდა ჩვენთვის მაგალითი. მამა ღმერთმა დაგვიწესა, რომ ვიყოთ "თავისი ძის ხატის მსგავსებად, რათა იგი ყოფილიყო პირმშო მრავალ ძმას შორის" (იხ. რომ. 8:29). 

დაფიქრდით იმ არჩევანზე, რომელიც უნდა გაეკეთებინა იესოს იმისათვის, რომ საკუთარ დებად და ძმებად მივეღეთ. რატომ მოუტანა იესოს მისმა არჩევანმა გაცილებით უფრო დიდი დამცირება, ვიდრე მოსეს თავისმა? რას გვეუბნება ეს ღმერთის სიყვარულზე ჩვენდამი? 