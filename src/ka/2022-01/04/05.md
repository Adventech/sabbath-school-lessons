---
title: სრულყოფილება ტანჯვის მეშვეობით
date: 19/01/2022
---

`წაიკითხეთ ებრ. 2:10,17,18; 5:8,9. რა როლი ეჭირა ტანჯვას იესოს ცხოვრებაში?`

`როგორ ფიქრობთ, კაცობრიობის დასახსნელად რატომ უნდა გამოევლო იესოს ტანჯვა?`

მოციქული ამბობს, რომ ღმერთმა იესო "სრულყო ტანჯვით" (ებრ. 2:10). განა გასაოცარი არ არის ეს წინადადება? უფრო ადრე პავლე წერს, რომ იესო არის "ბრწყინვალება დიდებისა და მისი არსების ანაბეჭდი" (ებრ. 1:3), შემდეგ კი ხაზს უსვამს, რომ იგი უცოდველი, უმწიკვლო, უმანკო და წმიდაა (იხ. ებრ. 4:15; 7:26-28; 9:14; 10:5-10). იესოს არ სჭირდებოდა რაიმე სახის მორალური ან ეთიკური არასრულფასოვნების გადალახვა. იგი სრულყოფილი იყო როგორც მორალურად, ისე ეთიკურად. 

თუმცაღა ებრაელთა მიმართ წერილში ნათქვამია, რომ იესომ გამოიარა "სრულყოფის" პროცესი, რამაც მისცა მას ჩვენი გადარჩენის შესაძლებლობა. იესო "სრულყოფილი" იყო იმ გაგებით, რომ თავისი მიწიერი ცხოვრების განმავლობაში მზად იყო გამხდარიყო ჩვენი მხსნელი. 

1. იესო "სრულყოფილი" იყო ტანჯვის მეშვეობთ, რათა გამხდარიყო ჩვენი გადარჩენის წინამძღოლი (იხ. ებრ. 2:10).  მას დასჭირდა ჯვარზე სამსხვერპლო  სიკვდილი იმისათვის, რომ მამას ჰქონოდა ჩვენი გადარჩენის კანონიერი საშუალება. ქრისტე იყო სრულყოფილი და ერთადერთი შესაძლო მსხვერპლშესაწირი. მას, როგორც ღმერთს, შეეძლო ჩვენი განკითხვა, მაგრამ თავისი მსხვერპლის დამსახურებით ასევე შეუძლია ჩვენი გადარჩენა.

2. იესომ ისწავლა მორჩილება ტანჯვის მეშვეობით (ებრ. 5:8). მორჩილების აუცილებლობას ორი მიზეზი ჰქონდა. პირველ რიგში, ამან მისი მსხვერპლი მოსაწონად აქცია (იხ. ებრ. 9:14; 10:5-10). მეორე, მისმა ტანჯვამ მისცა შესაძლებლობა, რომ მაგალითი გამხდარიყო ჩვენთვის (იხ. ებრ. 5:9). თავად ღმერთი, ვის უნდა დამორჩილებოდა ის? ის იყო ძე ღმერთი, მამასთან ერთიანი და ყველა ემორჩილებოდა მას, როგორც სამყაროს მეუფეს. შესაბამისად, იესომ გადაინაცვლა არა დაუმორჩილებლობიდან მორჩილებაში, არამედ სრული ძალაუფლებისა და ბატონობიდან – თვინიერებასა და მორჩილებაში. აღზევებული ღმერთის ძე - მორჩილ კაცის ძედ იქცა.

3. გადატანილმა ცდუნებებმა და მათზე გამარჯვებამ იესოს მიანიჭა შესაძლებლობა, რომ გულმოწყალე და ერთგული მღვდელმთავარი ყოფილიყო (იხ. ებრ. 2:17,18). ტანჯვას არ უქცევია იესო უფრო გულმოწყალედ. პირიქით, სწორედ თავისი გულმოწყალებიდან გამომდინარე თავიდანვე ნებაყოფილობით მოისურვა ჯვარზე სიკვდილი ჩვენს გადასარჩენად (იხ. ებრ. 10:5-10; შეადარეთ რომ. 5:7,8-ს). სწორედ ქრისტეს მიწიერმა ტანჯვამ გამოამჯღავნა ღმერთის გულმოწყალება მთელი სისავსით. და სწორედ ტანჯვის მეშვეობით გახდა იესოს ძმური სიყვარულის რეალურობა ყველასათვის ცხადი. 

`თუკი უცოდველი იესო იტანჯებოდა, ჩვენც, ცოდვილნი, გადავაწყდებით სატანჯველს. როგორ შეგვიძლია ვისწავლოთ ყველა ცხოვრებისეული მწუხარების გადატანა, იმედისა და სიმტკიცის მიღებით უფლისაგან, რომელმაც მრავალგზის წარმოაჩინა თავისი სიყვარული ჩვენდამი?`