---
title: ეზიარა სისხლსა და ხორცს
date: 20/07/2021
---
ებრაელთა მიმართ წერილი გვაუწყებს, რომ იესომ მიიღო ადამიანური ბუნება, რათა ჩავენაცვლებინეთ და მომკვდარიყო ჩვენთვის მეორე სიკვდილით (იხ. ებრ. 2:9, 14-16; 10:5-10). ეს ხსნის გეგმის საფუძველი და მარადიული სიცოცხლის ერთადერთი იმედია ჩვენთვის. 

წაიკითხეთ მათ. 16:17; გალ. 1:16; 1 კორ. 15:50; ეფეს. 6:12. ადამიანური ბუნების რომელ ნაკლოვანებებს უკავშირდება გამოთქმა "ხორცი და სისხლი"? 

გამოთქმა "ხორცი და სისხლი" ხაზს უსვამს ადამიანური არსების სიმყიფეს, მის სისუსტეს (იხ. ეფეს. 6:12), შეზღუდულობას (იხ. მათ 16:17; გალ. 1:16) და მოკვდავობას (იხ. 1 კორ. 15:50). პავლე მოციქული თავის წერილში ამბობს, რომ იესო "ყველანაირად" დაემსგავსა თავის ძმებს (ებრ. 2:17). ეს გამოთქმა ნიშნავს, რომ მან სრულად მიიღო ადამიანის სახე. ქრისტე უბრალოდ კი არ "ჰგავდა" ან "ეჩვენებოდათ" ადამიანად; ის ნამდვილად იყო ადამიანი, ნამდვილად გახდა ერთი ჩვენგანი. 

მოიყვანეთ მტკიცებულებები ბიბლიიდან, სადაც ჩანს, რომ იესო პირდაპირი მნიშვნელობით ადამიანი იყო (თუმცა ამავდროულად იყო ღმერთიც). 

თუმცა პავლე ასევე აღნიშნავს, რომ ცოდვასთან მიმართებით იესო განსხვავდებოდა ჩვენგან. პირველ რიგში, მას არ ჩაუდენია არავითარი ცოდვა (იხ. ებრ. 4:15). მეორე, თავისი ადამიანური ბუნებით იგი იყო "წმიდა, უმანკო, უმწიკვლო, ცოდვილთაგან განრიდებული და ზეცათა უზენაესი" (ებრ. 7:26). ჩვენ ყველამ შევცოდეთ და ყველას გვაქვს ცუდი მიდრეკილებები. ჩვენ დამოკიდებულნი ვართ ცოდვაზე და ეს ღრმად არის ჩაბეჭდილი თავად ჩვენს ადამიანურ ბუნებაში. ჩვენ "ხორციელნი ვართ და ცოდვას მიყიდულნი" (რომ. 7:14). სიამაყე და სხვა ცოდვილი მოტივები ხშირად ჩვენს კეთილ საქმეებსაც ბილწავენ. თუმცა იესოს ბუნება არ იყო წარწყმედილი ცოდვით. და ასეც უნდა ყოფილიყო. იესო რომ ჩვენსავით "ცოდვას მიყიდული" ყოფილიყო, მასაც დასჭირდებოდა მხსნელი. მაგრამ იესო თავად მოვიდა, როგორც მხსნელი და უმანკო მსხვერპლად შესწირა თავი ღმერთს ჩვენი გულისთვის (იხ. ებრ. 7:26-28; 9:14).

იესომ მოსპო ეშმაკის ძალაუფლება, როდესაც უცოდველ მსხვერპლად მოკვდა ჩვენი ცოდვებისთვის, რითაც შესაძლებელი გახადა ჩვენი მიტევება და ღმერთთან შერიგება (იხ. ებრ. 2:14-17). ქრისტემ დაამარცხა ცოდვის ჰეგემონია და მოგვცა ძალა მართალი ცხოვრებისთვის, როდესაც აღასრულა თავისი დაპირება ახალი აღთქმის დადებისა და თავისი რჯულის დაწერისა ჩვენს გულებზე (იხ. 8:10). ამრიგად, მხსნელმა დაამარცხა მტერი და მოგვანიჭა თავისუფლება, ამიტომ ახლა შეგვიძლია "ვემსახუროთ ცოცხალ ღმერთს" (ებრ. 9:14). რაც შეეხება სატანას სამუდამო განადგურებას, ეს მისი ცეცხლოვან ტბაში ჩაგდების შემდეგ მოხდება (იხ. გამოცხ. 20:1-3, 10).

თუკი ჩვენ აღთქმული გვაქვს იესოში გამარჯვება, რატომ განიცდის ზოგიერთი ჩვენგანი მარცხს ცოდვასთან ბრძოლაში? რას ვაკეთებთ არასწორად და როგორ შეგვიძლია ცხოვრების დაწყება იმ მაღალი მოწოდების შესაბამისად, რომელიც გვაქვს ქრისტეში? 