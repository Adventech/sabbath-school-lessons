---
title: იესო გახდა ძმა, რომ მოგვცეს მაგალითი
date: 20/01/2022
---
კიდევ ერთი მიზეზი, რომლის გამოც მიიღო იესომ ადამიანური ბუნება და ცხოვრობდა ჩვენს შორის იყო ის, რომ მხოლოდ მას შეეძლო ყოფილიყო მაგალითი ჩვენთვის. მხოლოდ მას შეეძლო ეჩვენებინა, თუ როგორია ღმერთი და როგორ უნდა ვიცხოვროთ მართალი ცხოვრებით ღმერთის წინაშე.

წაიკითხეთ ებრ. 12:1-4. მოციქულის სიტყვებით, როგორ უნდა გავიაროთ ქრისტიანული ცხოვრების სარბიელი? 

თქვენი აზრით, ცხოვრების გზის გასავლელად რატომ არის ასეთი მნიშვნელოვანი, რომ "თვალი მივაპყროთ" იესოს და "ვიფიქროთ მასზე"? მოგვითხრეთ, როგორ დაგხმარებიათ ეს რჩევა თქვენს ცხოვრებაში?

მოცემულ მონაკვეთში იესო იმ გმირთა ვრცელი სიის სათავეშია, რომლებიც მოციქულს წინა თავში რწმენის მაგალიტებად მოჰყავს. ეს მონაკვეთი იესოს ჩვენი "რწმენის წინამძღვარსა და სრულმყოფს" უწოდებს. ბერძნული სიტყვა არხეგოს (ფუძემდებელი, პირველწყარო, სინოდალურ თარგმანში – უფროსი) ასევე შეგვიძლია ვთარგმნოთ, როგორც წინამძღოლი. ქრისტე არის წინამძღოლი იმ გაგებით, რომ მორწმუნეებს მიუძღვება წინ. ებრ. 6:20-ში ის წინამორბედად არის მოხსენიებული (ბერძნ. პროდრომოს – წინ მორბენალი, მომასწავებელი).

კონტექსტის თანახმად, "სრულმყოფი" - არის ის, ვინც ჩვენს რწმენას სრულყოფს.

"გამართლების საქმე – ქრისტიანული გამოცდილების მხოლოდ დასაწყისია. ჩვენ არა მხოლოდ "მკვდარ საქმეთათვის საძირკველის ჩაყრას" უნდა შევეშვათ, არამედ უნდა "ვისწრაფოთ სრულყოფილებისკენ" (ებრ. 6:1). ჩვენ უნდა "ვიზარდოთ ჩვენი უფლისა და მაცხოვრის იესო ქრისტეს მადლითა და შემეცნებით" (2 პეტრ. 3:18). ჩვენ კვლავ და კვლავ უნდა მოვიპოვებდეთ გამარჯვებას "ხელ-ფეხ შემკვრელ" ცოდვებზე (ებრ. 12:1) და "ვიზრდებოდეთ მასში, ვინც არის თავი – ქრისტე"(ეფეს. 4:15). ჩვენი ხასიათი უნდა "გარდაიქმნას" ჩვენი გონების განახლებით (რომ. 12:2). ეს ჩვენში მცხოვრები ქრისტეს (იხ. გალ.2:20), როგორც რწმენის "სრულმყოფის" საქმეა. ეს – განწმედის საქმეა (იხ. მათ 5:48)" (მეშვიდე დღის ადვენტისტთა ბიბლიური კომენტარები, ტ.7, გვ.481).

წაიკითხეთ ებრ. 2:13: "ან კიდევ: "მე ვიქნები მისი მოსავი". ანდა: "აჰა, მე და შვილები, რომლებიც მომცა მამამ"". აქ იესო ამბობს, რომ მხოლოდ ღმერთის მოსავი იქნება. ეს სიტყვები გადაგვამისამართებს ეს. 8:17,18-თან.

ესაიამ ეს სიტყვები ჩრდილოეთ ისრაელისა და აშურის შემოსევის საზარელი საფრთხის პირისპირ წარმოთქვა (იხ. ეს. 7:1,2). წინასწარმეტყველის რწმენა დაუპირისპირდა მეფე ახაზის ურწმუნოებას (იხ. 4 მეფ. 16:5-18). ღმერთი ახაზს არწმუნებს, რომ მიენდოს მას და სთხოვოს ნიშნები, რომლებიც დაარწმუნებენ, რომ ღმერთი ნამდვილად იხსნის მას (იხ. ეს. 7:1-11). უფალი უკვე შეპირდა მეფეს, როგორც დავითის ძეს, რომ საკუთარი ძესავით დაიცავს. თავისი დაპირების დასამტკიცებლად კი გულმოწყალედ სთავაზობს, რომ მოსთხოვოს დამადასტურებელი ნიშანი. მაგრამ ახაზი უარს ამბობს ნიშნებზე და ამის ნაცვლად აშურის მეფეს, თიგლათფილასარს მოვიქულებს უგზავნის სიტყვებით: "შენი მორჩილი და შენი შვილი ვარ მე" (4 მეფ. 16:7) რა ტრაგიკულია! ახაზმა თიგლათფილასარის "შვილობა" არჩია ღმერთს. 

იესო კი ენდობოდა ღმერთს და მის აღთქმას, რომ იგი დააწვენს მტრებს მის ფეხრთით (იხ. ებრ. 1:13; 10:12,13). ღმერთმა ჩვენც მოგვცა ასეთივე დაპირება და ჩვენც ისევე  უნდა ვერწმუნოთ მას, როგორც ამას იესო აკეთებდა (იხ. რომ. 16:20).

როგორ შეგვიძლია ვისწავლოთ ღმერთის ნდობა, თუ ყოველდღიურ ცხოვრებაში არ ვიღებთ ისეთ გადაწყვეტილებებს, რომლებშიც ეს ნდობა უნდა აისახებოდეს? დაფიქრდით იმაზე, თუ რა მნიშვნელოვანი გადაწყვეტილების მიღება მოგიწევთ ახლო მომავალში და როგორ შეგიძლიათ იყოთ დარწმუნებული იმაში, რომ თქვენი გადაწყვეტილება მეტყველებს ღმერთის ნდობაზე. 