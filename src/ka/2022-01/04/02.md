---
title: უახლოესი ნათესავი და გამომსყიდველი
date: 16/01/2022
---

`წაიკითხეთ ლევ. 25:25-27, 47-49. ვის შეეძლო გამოესყიდა ადამიანი, რომელმაც სიღარიბის გამო დაკარგა საკუთრება ან თავისუფლება?`

მოსეს რჯულის თანახმად, თუ ადამიანი იმდენად ღარიბი იყო, რომ საკუთრების, ხანდახან კი საკუთარი თავის გაყიდვაც უწევდა, მაშინ დაკარგული თავისუფლების ან ქონების დაბრუნება ყოველ ორმოცდაათ წელიწადში ერთხელ, ზეიმის  წელს შეეძლო. ზეიმის წელი "დიადი" შაბათის წელი იყო, როდესაც უტევებდნენ ვალებს, უბრუნებდნენ ქონებას, ათავისუფლებდნენ ტყვეებს. 

მაგრამ ორმოცდაათი წელი საკმაოდ ხანგრძლივი პერიოდია. სწორედ ამიტომ, მოსეს რჯული ითვალისწინებდა იმასაც, რომ დარჩენილი ვალის გადახდა და ახლობლის გამოსყიდვა უახლოეს ნათესავს ამ ვადის გასვლამდე უფრო ადრეც შეეძლო. 

ამასთან ერთად, უახლოესი ნათესავი სამართლიანობის გარანტიც იყო, როდესაც საქმე მკვლელობას ეხებოდა. მას შეეძლო ეტვირთა შურისმაძიებლობა – ახლო ნათესავის მკვლევის დევნა და დასჯა (იხ. რიცხ. 35:9-15).

`წაიკითხეთ ებრ. 2:14-16. როგორ არის ამ მონაკვეთში აღწერილი იესოს უდიდესი ღვაწლი ჩვენი გულისთვის?`

ეს ფრაგმენტი უღმერთო ადამიანებს ეშმაკის მონებად გვიხატავს, იესოს კი – ჩვენს გამომსყიდველად. ადამის ცოდვით დაცემის შემდეგ ადამიანები სატანის ძალაუფლების ქვეშ მოექცნენ, რის შედეგადაც ჩვენ დავკარგეთ ცოდვასთან შეწინააღმდეგების ძალა (იხ. რომ. 7:14-24). მეტიც, ჩვენი დანაშაულის გამო სამუდამო სიკვდილით უნდა დავსჯილიყავით და ამ სასჯელისაგან ვერაფრით ვერ გამოვისყიდდით თავს (იხ. რომ. 6:23). ამიტომ ჩვენი მდგომარეობა ყოვლად უიმედო აღმოჩნდა.

მაგრამ იესომ მიიღო ადამიანური ბუნება და გახდა ისეთივე, როგორებიც ვართ ჩვენ – შეიმოსა ჩვენნაირი ხორცით და სისხლით. ის გახდა ჩვენი უახლოესი ნათესავი და გამოგვისყიდა. უფალს არ რცხვენია, რომ თავისი "ძმები" გვიწოდოს (იხ. ებრ. 2:11).

პარადოქსულია, მაგრამ ადამიანური ბუნების მიღებითა და ჩვენი გამოსყიდვით იესომ ამავდროულად თავისი ღვთაებრივი ბუნებაც გააცხადა. ძველ აღთქმაში ისრაელიანთა გამომსყიდველი, მათი უახლოესი ნათესავი თვით იაჰვეა ( იხ. ფსალმ. 77:35; ეს. 41:14; 43:14; 44:22; იერ. 31:11; ოს. 13:14). 

`როგორ შეგვიძლია უფრო ღრმად შევიცნოთ ქრისტეს ჩვენთან სიახლოვის რეალურობა? რატომ არის ეს ასეთი მნიშვნელოვანი ჩვენი რწმენისთვის?`