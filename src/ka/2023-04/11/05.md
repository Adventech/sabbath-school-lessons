---
title: "გაუშვი იგი!" 
date: 13/12/2023
---

ქალაქგარეთ რაიონებში ცხოვრობს მრავალი ადამიანი, ვისაც არ მოუსმენია სახარება, მაგრამ სწყურია მიიღოს იმედი. რა უშლიდა ხელს ქრისტეს დროში ხალხს, რომ მიეტანათ იმედით აღსავსე უწყება მესიის შესახებ ისეთ უცხო ქვეყნებში, როგორიცაა ტვიროსი და სიდონი? ნაციონალიზმმა, სიამაყემ და ცრურწმენებმა დააბრმავა ღვთის ერი და ისინი ვერ ამჩნევდნენ მათ, ვინც ყველაზე ახლოს იყო მათთან და სწყუროდა იმედი, რომელიც ნაწინასწარმეტყველები იყო პირველი მოსვლის შესახებ. დღეს ქალაქებში არის იმ ადამიანთა ჯგუფები, რომელთანაც ქრისტე იესოს სურს, რომ მისმა ხალხმა გაიზიაროს მეორედ მოსვლის "ნეტარი სასოება" (ტიტ. 2:13). იესო ყურადღებას არ აქცევდა ეროვნებას და ჩვენც ასევე უნდა მოვიქცეთ.

`წაიკითხეთ საქმე. 10:9-16, 28, 34, 35. რაში მდგომარეობდა გაკვეთილი, რომელიც უფალმა პეტრეს უჩვენა? რატომ იყო პეტრესთვის, ისევე როგორც სხვა მოწაფეებისთვის, რთული, რომ შეემეცნა ეს გაკვეთილი?`

პეტრე ხედავს ხილვას. მას გამოეცხადა მაგიდის მსგავსი რამ, რომელსაც გადაფარებული ჰქონდა სუფრა და ზედ ეწყო უწმიდური ცხოველები და ფრინველები. ხილვაში მას სამჯერ ეთქვა, რომ ამდგარიყო და ეჭამა. ამით ღმერთს სურდა გაეთავისუფლებინა პეტრე რელიგიური სიამაყისა და ფანატიზმისგან, რომელიც წარმართების წინააღმდეგ იყო მიმართული. პეტრემ გააცნობიერა ეს ჭეშმარიტება: "გახსნა პეტრემ ბაგე და თქვა: ‘ჭეშმარიტად ვრწმუნდები, რომ ღმერთი მიკერძოებული არ არის, არამედ ყოველ ხალხში მისი მოშიში და სიმართლის მოქმედი სათნოა მისთვის" (საქმე. 10:34, 35).

დავიხსომოთ ეს მოვლენა და ვიმსჯელოთ ჩვენს ისტორიაზე და შევიმეცნოთ გაკვეთილები ტვიროსსა და სიდონში მსახურებისგან. კვლავ შევხედოთ იესოს და მის ურთიერთობას წარმართ დედაკაცთან.

`წაიკითხეთ მათ. 15:23. თქვენი აზრით, რა ისწავლეს მოწაფეებმა ამ გამოცდილებიდან, როცა მიმართეს იესოს სათხოვრით: "გაუშვი იგი!"`

როგორ შეგვიძლია გამოვიყენოთ მათი გამოცდილება დღევანდელ ცხოვრებაში და ქრისტეს ბოლოდროინდელ მოწოდებასთან: აღვასრულოთ მისი მისია ქალაქებში? რა ცრურწმენები გვაკავებს და გვიშლის ხელს, რომ დავინახოთ ქალაქში მაცხოვრებელთა საჭიროებები? რა საშუალებებს გვიხსნის ღმერთი ქალაქებში, რათა გააფართოვოს მისიის ჩვენეული გაგება და მზრუნველობით აღუდგეს წინ ჩვენს ფანატიზმს, ნაციონალიზმსა და სულიერ სიამაყეს?

იესო მოთმინებით არიგებდა თავის მოწაფეებს, რომლებიც ჯერ კიდევ ვერ აცნობიერებდნენ ბოლომდე, რომ ღვთის გამომსყიდველი ჩანაფიქრი განკუთვნილია მთელი კაცობრიობისთვის და არა მხოლოდ ერთი ერისთვის ან ეთნიკური ჯგუფისთვის. სულიწმიდას შეუძლია დაგვეხმაროს დავძლიოთ ცრურწმენები, რათა შევასრულოთ მისი მისია ქალაქებში.

`წაიკითხეთ გალ. 2:11-13. რა უნდა გვასწავლოს ამან იმასთან დაკავშირებით, თუ რაოდენ რთულია გავთავისუფლდეთ ცრურწმენებისგან, რომლებიც ბავშვობიდან შევითვისეთ?`

