---
title: დასკვნითი კრიზისი
date: 26/12/2023
---

იესომ უთხრა თავის მოწაფეებს და ჩვენც: "ახლა წადით და მოიმოწაფეთ ყველა ხალხი, მონათლეთ ისინი მამისა და ძისა და სულიწმიდის სახელით. ასწავლეთ მათ ყოველივეს დაცვა, რაც მე გამცნეთ. აჰა, მე თქვენთანა ვარ დღენიადაგ საუკუნის დასასრულამდე. ამინ" (მათ. 28:19, 20). ეს დიდებული დავალება და, მრავალი თვალსაზრისით სამი ანგელოზის უწყებაც, რომელიც მოწოდებით მიმართავს "ყოველ ერს და ტომს, ენასა და ხალხს" (გამოცხ. 14:6), წარმოადგენს "ახლანდელ ჭეშმარიტებას" (2პეტრ. 1:12), დიდებული დავალების აქტუალურ ვერსიას.

`წაიკითხეთ 2პეტრ. 3:9; 1ტიმ. 2:4. რატომ არის ღმერთისთვის მნიშვნელოვანი და ფასეული ადამიანთა ყველა ჯგუფი: ყველა ეროვნების, ყველა ფენის, ყველა მრწამსის?`

ქრისტეს სიყვარული მოიცავს მთელ კაცობრიობას და არ გამორიცხავს ადამიანთა რომელიმე ჯგუფს. საპირისპიროდ ღვთისმეტყველებისა, რომელიც ამტკიცებს, რომ ქრისტე მოკვდა გარკვეული ელიტისთვის, ბიბლია ნათლად გვამცნობს, რომ ქრისტეს სიკვდილი განხორციელდა ყველა ადამიანისთვის, მიუხედავად რასისა თუ ეთნიკური კუთვნილებისა. თუკი თქვენ ეკუთვნით ადამიანთა მოდგმას, მაშ, ქრისტე მომკვდარა თქვენთვის. წერტილი. ერთადერთი კითხვა, რომელსაც თითოეულმა უნდა უპასუხოს: "მე რით ვუპასუხებ მის სიკვდილს?"

როცა იესო დაბრუნდება, მაშინ იქნება ადამიანთა მხოლოდ ორი ჯგუფი: ის, რომელიც დაემორჩილა ეშმაკის ხელისუფლებას რელიგიური თუ პოლიტიკური ინსტიტუტის მეშვეობით, როგორც ნაჩვენებია გამოცხ. 13-სა და 17-ში და ის, რომელიც დაემორჩილა იესო ქრისტეს და რომლის რწმენაც ვლინდება "ღვთის მცნებების" დაცვაში (გამოცხ. 14:12). 

ადამიანებს თავიდანვე ჰქონდათ იმის მოწმობა, თუ ვინ იყო ღმერთი, როგორია მისი სიმართლითა და სიყვარულით აღსავსე გზები (იხ. რომ. 1:18-21). ამიტომ ყველა წარსული საუკუნის ადამიანი განიკითხება იმის საფუძველზე, თუ როგორ შრომობდნენ ღმერთთან ერთად და როგორ განვლეს თავიანთი ცხოვრება მიუხედავად იმისა, თუ რამდენად ბევრი ესმოდათ ან არ ესმოდათ (იხ. რომ. 2:11-16).

უკანასკნელ დროში ფეხქვეშ გაითელება სინდისის თავისუფლება. ადამიანებს აიძულებენ შეუერთდნენ სატანის რიგებს. ამიტომ უცილობლად და დაუყოვნებლივ უნდა ვიქადაგოთ სახარება და ვამხილოთ სატანის სტრატეგიების სერიოზული უწყება. და ეს არის ზუსტად ის, რაზეც მეტყველებს სამი ანგელოზისა და ჩვენი მისიის უწყება.

`ყურადღება გაამახვილეთ იმ ფაქტზე, რომ ქრისტე მოკვდა პირადად თქვენთვის. რამ გაიძულათ გეფიქრათ, რომ ყველაფერი, რაც გააკეთეთ, რაოდენ ცუდიც არ უნდა ყოფილიყო, საკმარისად ვერ იქნა გადახდილი ქრისტეს ჯვარზე სიკვდილით?`

