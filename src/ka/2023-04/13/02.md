---
title: "გამოცხადება: ბოლო დროის ღვთის მისია"
date: 24/12/2023
---

გამოცხადების პირველი სტრიქონები მკითხველს მიუთითებს იმაზე, რომ ეს წიგნი ყურადღებას ამახვილებს ღვთის მისიაზე.

`წაიკითხეთ გამოცხ. 1:1-7. რაში ვხედავთ იმის დასტურს, რომ გამოცხადება ყურადღებას ამახვილებს ბოლო დროის ღვთის მისიაზე?`

გამოცხადების პირველივე მუხლებში იმის დამტკიცების შემდეგ, რომ იესო გამოცხადების წიგნის ცენტრი და წყაროა, გამოცხ. 1:4, 5 ემყარება ღვთაებას, რომელიც წარმოდგენილია სამპიროვნულად და შეთანხმებულად იღწვის კაცობრიობის გადასარჩენად. ჯერ დასახელებულია მამა, რომელიც იყო, არის და მოვა. შემდეგ - სულიწმიდა, რომელიც დიდი ძალით იღწვის პირველი საუკუნის ეკლესიებში. და ბოლოს, იოანე ასახელებს იესო ქრისტეს: იგი "სარწმუნო მოწმეა", "პირმშო მკვდართაგან" (გამოცხ. 1:5), იგი ამ პლანეტის კანონიერი მფლობელია. სატანის მცდელობა, რომ დედამიწა გამოეყენებინა თავისი სამეფოს დასამყარებლად, ჩავარდა. ღმერთის სატანაზე გამარჯვებას დამატებულია ის, რომ ჩვენი შემოქმედის დაღვრილი სისხლი განგვბანს დანაშაულისა და სირცხვილისგან.

`წაიკითხეთ გამოცხ. 1:6 და 1პეტრ. 2:9. რაზე მიგვითითებს ამ ტექსტებში გამოსყიდულთა ტიტულები?`

ღვთის მისიის მიზანს წარმოადგენს არა მხოლოდ მომაკვდავთა ხსნა, რათა გადაიყვანოს ისინი უსაფრთხო ადგილას, არამედ ღვთის გადარჩენა გვთავაზობს ახალ და საპატიო წოდებას, რადგან ჩვენში აღდგენილია ღვთის ხატება. გამოსყიდულნი ხდებიან მეფეები, რადგან ისინი ნათესაური კავშირით არიან დაკავშირებული სამყაროს მეფესთან იესოს დაღვრილი სისხლის მეშვეობით. ახლა, როგორც სამეფო ოჯახის წევრები, ვუერთდებით სამეფო ოჯახის მისიას სხვა ადამიანთა გადასარჩენად. ამ მიზეზით ვხდებით სამღვდელოება! ქრისტემ თავისი ეკლესია შექმნა "სამეფოდ", ხოლო მისი ცალკეული წევრები - "სამღვდელოებად". მისი სამეფოს წევრობა ნიშნავს იყო მღვდელი.

გამოცხ. 1:7-ში აღმოვაჩენთ, რომ მისია არის გადაუდებელი: იესო მოდის, ერები კი ატირდებიან, რადგან დაიღუპებიან. ღმერთი ისწრაფის მათთან შესახვედრად, ვინც მას დაშორდა. ამგვარად, გამოცხადების წიგნი იწყება ადამიანებისთვის ღვთის მისიით.

ჩვენ არა მხოლოდ შეგვქმნა ღმერთმა, არამედ ასეთივე საოცარ ფასად ვართ გამოსყიდული. რატომ უნდა დაგვაიმედოს ასე ამ ჭეშმარიტებამ, მიუხედავად იმისა, თუ რა მდგომარეობაში ვიმყოფებით?