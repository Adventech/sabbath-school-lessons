---
title: აბრაამის მოწოდება 
date: 17/10/2023
---

ღვთის მოწოდების თანახმად, აბრაამი მივიდა ქვეყანაში, როგორც მას უბრძანა უფალმა. თუმცა თავიდანვე მისთვის ყველაფერი არც ისე  კარგად აეწყო. იგი მივიდა იქ, სადაც მიუთითა ღმერთმა, მაგრამ ბიბლიის თანახმად, "ქანაანელნი ცხოვრობდნენ მაშინ იმ ქვეყანაში" (დაბ. 12:6), ისინი იყვნენ წარმართები, რომლებიც ცნობილი იყვნენ თავიანთი სისასტიკითა და ძალადობით. არ არის გასაკვირი, რომ მაშინვე, როცა აბრაამი მივიდა იმ ადგილას, უფალი გამოეცხადა მას და უთხრა: "შენს შთამომავლობას მივცემ ამ ქვეყანას" (დაბ. 12:7). ეჭვგარეშეა, აბრაამს მხარდაჭერა სჭირდებოდა.

მაგრამ, მიუხედავად ამისა, მისი საქმეები ჯერ კიდევ ვერ გამოსწორდა, ყოველ შემთხვევაში, თავიდან. 

`წაიკითხეთ დაბ. 12:10-13:1. წაკითხულ ეპიზოდებში რა შეცდომები დაუშვა ამ ღვთისნიერმა ადამიანმა?`

ალბათ როგორ დაამწუხრა ამან იგი: მან მიატოვა კომფორტული და ალბათ კეთილმოწყობილი ცხოვრება მშობლიურ მიწაზე და წავიდა "არ იცოდა, სად" (ებრ. 11:8). და ერთ-ერთი პირველთაგანი, რასაც ის შეეჯახა, იყო შიმშილი! ეს ქალაქი იმდენად სასტიკი იყო, რომ მას მოუწია მიეტოვებინა ის ადგილი, რომელზეც ღმერთმა უბრძანა დასახლებულიყო და გადავიდა სხვა ადგილას. მაგრამ ამის შემდეგ მდგომარეობა გაუარესდა.

"ეგვიპტეში ყოფნისას გამომჟღავნდა, რომ აბრაამიც ვერ გათავისუფლებულიყო ადამიანური სისუსტეებისა და ნაკლისაგან. როცა ცოლი თავის დად გაასაღა, ამით მისდამი უფლის მზრუნველობაში შეიტანა ეჭვი. აღმოჩნდა, რომ აღარ ჰქონდა ის ამაღლებული, მტკიცე რწმენა და გამბედაობა, რაც ასე ხშირად კეთილშობილური მაგალითი იყო გარშემომყოფთათვის... აბრაამის ურწმუნოების წყალობით სარას უდიდესი საშიშროება დაემუქრა. ეგვიპტის მეფემ, გაიგო რა ქალის სილამაზის შესახებ, მისი სასახლეში მოყვანა ბრძანა, რათა ცოლად, შეერთო იგი. მაგრამ მოწყალე უფალმა დაიფარა სარა იმით, რომ დასაჯა მეფის ოჯახი" (ე. უაითი. პატრიარქები და წინასწარმეტყველები. გვ. 130).

არავის არასდროს უთქვამს, რომ მისიონერული საქმე მარტივია, მაგრამ სიცრუით, ტყუილით აბრაამმა მხოლოდ გაამძაფრა სიტუაცია. საბედნიეროდ, ჩვენი ღმერთი არის სულგრძელი ღმერთი და მან არ უარყო თავისი მსახური შეცდომის გამო, რომელიც, სამწუხაროდ, არ იყო აბრაამის ერთადერთი შეცდომა. რამდენად დამამშვიდებელია იმის გაცნობიერება, რომ მიუხედავად ჩვენი შეცდომებისა, თუკი კვლავ უფალს მივყვებით, ვავლენთ რწმენასა და მორჩილებას, როგორც ეს აბრაამმა გააკეთა, არა მხოლოდ ჩვენი შეცდომები, ცოდვები და დაუდევრობა შეიძლება გვეპატიოს, არამედ უფალს ჯერ კიდევ შეუძლია ჩვენი გამოყენება მისიაში. 

`რა შეგვიძლია ვისწავლოთ ამ ისტორიიდან აბრაამის ეგვიპტეში ყოფნის შესახებ?`