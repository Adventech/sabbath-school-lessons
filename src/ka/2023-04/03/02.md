---
title: გამოდი კომფორტის ზონიდან
date: 15/10/2023
---

ღმერთს სურს, რომ სახარებით შევეხოთ ადამიანთა გულებს. ამისთვის ჩვენ უნდა გამოვიდეთ კომფორტის ზონიდან. ამას თუ არ გავაკეთებთ და განვაგრძობთ მხოლოდ ოჯახის წევრებთან, მეგობრებთან და ერთმორწმუნეებთან ურთიერთობას, მაშინ დიდია ალბათობა იმისა, რომ ჩვენში ფესვს გაიდგამს ეგოიზმი, რომელსაც მივყავართ ბოროტებასთან. ასეთი საშიშროება წარმოადგენს ერთ-ერთ გაკვეთილს, რომელიც უნდა ვისწავლოთ ბაბილონის ისტორიიდან.

`წაიკითხეთ დაბ. 11:1-9. რა განზრახვა ჰქონდათ ადამიანებს, როცა აგებდნენ გოდოლს?`

`როგორ თვლით, რატომ შეუშალა ხელი ღმერთმა ამ მშენებლობას?`

ბაბილონის გოდოლის მშენებლობაში მონაწილე ადამიანების შესახებ ისტორიიდან შეგვიძლია ვთქვათ, რომ ისინი იყვნენ გადაჭარბებულად პატივმოყვარენი. მათ სურდათ აეგოთ მონუმენტური ნაგებობა: ქალაქი და გოდოლი, რომელიც არ არსებობდა არსად დედამიწაზე: "რომლის თავიც ზეცას მისწვდება. და ასე შევიქმნათ სახელი" (დაბ. 11:4). 

განა დღეს ადამიანები არ ისწრაფვიან იგივე გააკეთონ? იქნება ეს პოლიტიკის, ხელოვნების, ბიზნესისა თუ რელიგიის მეშვეობითაც კი, არ აქვს მნიშვნელობა. არიან ისინი, ვისაც სურს, რომ დიდი სახელი შეიქმნას. მაგრამ, ბოლოსდაბოლოს, რაოდენ ამაო და ფუჭი აღმოჩნდება მათი ძალისხმევა (იხ. ეკლ. 2:1-11).

ბიბლია ამბობს, რომ ამ ადამიანებს სურდათ აეშენებინათ გოდოლი, რათა თავი აერიდებინათ დედამიწაზე გაფანტვისგან (იხ. დაბ. 11:4). მათ სურდათ ერთმანეთთან ახლოს ყოფილიყვნენ საკუთარი ეგოისტური მიზეზების გამო. მათი ამბიციური გეგმა, შინაარსობრივად, იყო ბოროტება. მაგრამ ღმერთს სხვა გეგმა ჰქონდა: "და თქვა უფალმა: ‘ერთი ხალხია ეს და ერთი ენა აქვთ. და დაიწყეს ამის კეთება. და ახლა მათთვის აღარაფერი იქნება მიუღწეველი" (დაბ. 11:6). წმიდა წერილში ამის შესახებ კი არაფერია პირდაპირ ნათქვამი, მაგრამ ელენ უაითი ამტკიცებს, რომ ისინი არ ენდობოდნენ ღმერთის აღთქმას იმასთან დაკავშირებით, რომ იგი აღარასდროს გაანადგურებს მიწას წარღვნით (იხ. დაბ. 9:14, 15). მათ განიზრახეს გოდოლის აშენება, რათა უზრუნველეყოთ საკუთარი თავისთვის მოჩვენებითი უსაფრთხოება, ნაცვლად იმისა, რომ მინდობოდნენ ღმერთის სიტყვას. როგორიც არ უნდა ყოფილიყო მათი საბოლოო მოტივები, ღმერთმა იცოდა, რომ მათი განზრახვა არ იყო სუფთა, არამედ აღვსილი იყო ეგოისტური ამბიციებით და ამიტომ მან ხელი შეუშალა მათ მიეღწიათ დაგეგმილი მიზნებისთვის.

`წარმოადგენთ თუ არა რაიმე სახის ჯგუფის წევრს ან ადამიანთა ეგოისტურ საკრებულოს, რომლებისთვისაც ერთმანეთთან ყოფნა უფრო კომფორტულია? რა სახით შეგიძლიათ მონაწილეობა მიიღოთ იმ ადამიანების ცხოვრებაში, რომლებიც არ მიეკუთვნებიან თქვენს რასას, ხალხს ან ეროვნებას?` 