---
title: შემდგომი გამოკვლევისთვის
date: 27/10/2023
---

"დასაღუპავად განწირული ადამიანების მიმართ სიყვარულმა შთააგონა აბრაამი ელოცა. მიუხედავად იმისა, რომ მას ძლიერ სძულდა ამ ზნედაცემული ქალაქის ცოდვები, სურდა ცოდვილების გადარჩენა. აბრაამის ასეთი დიდი დაინტერესება სოდომის მკვიდრთა ბედით იმ უდიდეს მზრუნველობაზე მეტყველებს, რომელიც ჩვენ უნდა გამოვავლინოთ მოუნანიებელი ცოდვილის მიმართ; უნდა გვძულდეს ცოდვა, მაგრამ გვეცოდებოდეს და გვიყვარდეს ცოდვილი. ჩვენ ირგვლივ მყოფი ადამიანები სოდომის მცხოვრებთა მსგავსად მიექანებიან დაღუპვის საშინელი უფსკრულისაკენ. ყოველი დღე რომელიმე მათგანისათვის გამოცდის უკანასკნელ დღეს წარმოადგენს. ყოველ საათში კვდებიან ადამიანები ისე, რომ არაფერი გაუგიათ ღვთის უხვი წყალობის შესახებ. და რატომ არ გაისმის ხმა, რომელმაც უნდა გააფრთხილოს ცოდვილი ამ საშინელი დაღუპვის შესახებ? სადაა მათ გადასარჩენად გაწვდილი ხელები? სად არიან ადამიანები, რომლებიც მორჩილებითა და ურყევი რწმენით შესთხოვენ ღმერთს ცოდვილის გადარჩენას? 

აბრაამში გამოვლენილი სული - ქრისტეს სულია. ღვთის ძე ცოდვილთათვის უდიდესი შუამდგომელია. მან, ვინც ადამიანის გამოსყიდვისათვის საზღაური გაიღო, იცის მისი სულის ფასი. მას, უმწიკვლოსა და წმიდას, სძულდა ცოდვა, მაგრამ ცოდვილის მიმართ გამოავლინა სიყვარული, რომელიც მხოლოდ უსასრულოდ მოწყალე ღმერთს შეუძლია ჰქონდეს. იქ, ჯვარზე, სასიკვდილო აგონიაში მყოფი, მთელი ქვეყნიერების ცოდვებით საშინლად დამძიმებული ღვთის ძე, მამას ავედრებდა მის მდევნელთ და მკვლელთ: ‘მამაო, მიუტევე ამათ, ვინაიდან არ იციან რას აკეთებენ’” (ე. უაითი. პატრიარქები და წინასწარმეტყველები, გვ. 140).

"ხალხები, რომელთა მეზობლად დასახლდა აბრაამი, უძლიერეს მთავრად და ბრძენ, ყოვლისშემძლე ბელადად აღიარებდნენ მას. აბრაამი არ ერიდებოდა მათთან ურთიერთობას, მაგრამ თავისი ცხოვრების წესით იგი დიდად განსხვავდებოდა წარმართთაგან, როგორც ჭეშმარიტი რწმენის ცოცხალი მოწმე. ღმერთისადმი მისი ერთგულება ურყევი იყო. მისი თავაზიანობისა და კეთილი საქმეების გამო გარშემომყოფნი მის მიმართ კეთილმეგობრობის სურვილს, ნდობასა და პატივისცემას ავლენდნენ" (ე. უაითი. პატრიარქები და წინასწარმეტყველები, გვ. 133, 134).

**კითხვები მსჯელობისათვის**

`1.წმიდა წერილიდან კიდევ რომელი მაგალითები გვიხატავს ადამიანს, რომელმაც მიიღო მოწოდება მისიისკენ? რას ვიტყვით იოანე ნათლისმცემლის შესახებ? უწოდებდით თუ არა მას წარმატებულს?`

`2.წაიკითხეთ დაბ.19:30-36. რას გვეუბნება ეს მუხლები სოდომიდან გადარჩენილთაგან ზოგიერთის ხასიათის შესახებ?`

`3.კიდევ რა შეგვიძლია ვისწავლოთ აბრაამის მაგალითიდან მისიასთან და იმასთან დაკავშირებით, თუ როგორ უნდა აღვასრულოთ იგი?` 

`4.დაფიქრდით, აი, კიდევ რის შესახებ: მიგაჩნიათ თუ არა აბრაამის შუამდგომლობა სოდომისა და გომორას გამო წარმატებულად?`