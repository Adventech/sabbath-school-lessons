---
title: ღვთის ნებისადმი დამორჩილება
date: 26/10/2023
---

`წაიკითხეთ დაბ. 12:1-9. რას ვიგებთ ღვთის ნებისადმი დამორჩილების შესახებ, როცა ჩვენი მომავალი ჩვენთვის უცნობია?`

აბრაამის ერთ-ერთი მნიშვნელოვანი თვისება იყო ღვთის ნებისადმი დამორჩილება. აბრაამის ყველა გამოცდილება დაკავშირებულია მორჩილებასთან. 

მისი მოწოდება: აბრაამმა ზეციდან მოისმინა რთული მოწოდება: "და უთხრა უფალმა აბრაამს: ‘დატოვე შენი ქვეყანა, შენი შობის ადგილი და შენი მამის სახლი, და წადი იმ ქვეყანაში, რომელსაც გიჩვენებ’” (დაბ. 12:1). როცა მან მოისმინა ზეციდან ხმა, შესაძლოა, მას სურვილი ჰქონდა ყურადღება არ მიექცია ამ ხმისთვის და თავს არწმუნებდა, რომ მას ეს მოესმა. ან მას შეეძლო შეწინააღმდეგებოდა ამ უწყებას და ეთქვა: "არ მსურს წასვლა, აქ მომწონს". "იმ ქვეყანაში, რომელსაც გიჩვენებ" - ცოტა არ იყოს, ადგილმდებარეობის უცნაური აღწერაა! მაგრამ მან მიიღო მოწოდება. მან დაუმორჩილა თავისი ნება უფლის ნებას და მიატოვა თავისი შობის ადგილი და საკუთარი ქვეყანა: "და წავიდა აბრამი, როგორც უთხრა მას უფალმა" (დაბ. 12:4).

მიწის არჩევა: ლოტისა და აბრაამის მსახურებს შორის ჩამოვარდა დავა, მაგრამ აბრაამი არ იყო განწყობილი ეკამათა თავის ნათესავთან. იგი დაემორჩილა ნებას ღვთისა, რომელმაც კვლავ აკურთხა იგი: "და უთხრა უფალმა აბრამს ლოტთან მისი განცალკევების შემდეგ: ‘აღაპყრე თვალები, და გაიხედე იმ ადგილიდან, სადაც ცხოვრობ, ჩრდილოეთისა და სამხრეთისაკენ, აღმოსავლეთისა და დასავლეთისაკენ. რადგან მთელ ქვეყანას, რომელსაც ხედავ, შენ მოგცემ და შენს თესლს უკუნისამდე" (დაბ. 13:14,15).

სოდომისა და გომორას განადგურება: როცა უფალმა გაუმჟღავნა აბრაამს, თუ რა მოუვიდოდა ამ ორ ქალაქს, აბრაამი, სიყვარულით აღვსილი, შეეცადა გადაერჩინა ამ ქალაქის მაცხოვრებლები. რადგან მასში არ აღმოჩნდა ათი მართალიც კი, ქალაქები განადგურდა. აბრაამი დაემორჩილა უფლის ნებას და განაჩენს, რომელიც თავს დაატყდა ამ ქალაქებს.

ღმერთს შეეძლო გამოეყენებინა აბრაამი ყველა გარემოებაში მისი ნებისადმი მორჩილების გამო. დღეს ჩვენც ასევე უნდა მოვიქცეთ. 

**დავალება**: ჩვენს ქალაქებსა და საცხოვრებელ ადგილებში ვხვდებით დაბრკოლებებს, რომლებიც საგრძნობლად გვიშლის ხელს სახარების წარმატებით ქადაგებაში. ღმერთს უნდა ვევედრებოდეთ, რომ ჩაერიოს იგი. 

**რა უნდა გავაკეთოთ**: გაძლიერებულად ილოცეთ თქვენი ქალაქის/დასახლებული პუნქტის შესახებ. შეეცადეთ გამოამჟღავნოთ სტუმართმოყვარეობის სული ვინმეს მიმართ არა თქვენი ეკლესიიდან. გააგრძელეთ მოწაფეთა ძიება ბიბლიის სკოლისთვის.