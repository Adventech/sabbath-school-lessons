---
title: აბრაამის ლოცვის სული
date: 24/10/2023
---

`კიდევ ერთხელ წაიკითხეთ დაბ. 18:23-32 და იაკ. 5:16. რას გვეუბნება ეს შუამდგომლური ლოცვის ძალის შესახებ?`

აბრაამის ღმერთთან დიალოგი არის შუამდგომლური ლოცვის პირველსახე, თვალსაჩინო სურათი. ამ თავში აბრაამი ნაჩვენებია როგორც ღმერთსა და სოდომისა და გომორას მაცხოვრებელთა შორის შაუამდგომელი. იგი ევედრებოდა მათ გამო, შუამდგომლობდა ანუ მოქმედებდა, როგორც პირველსახე ან სიმბოლო იესოსი, რომელიც მამის წინაშე ჩვენი შუამდგომელია. ჩვენი მისია დღეს წარმატებული იქნება, თუკი მივმართავთ ღმერთს მსგავსი ლოცვით.

აბრაამმა ისწავლა სოდომისა და მის გარშემო არსებული ქალაქების მკვიდრთა სიყვარული. ზუსტად ამიტომ იყო მისი ლოცვა მართალი და გულწრფელი. აქამდე ის უკვე შეებრძოლა ზოგიერთ მეფეს, რომლებმაც დაამარცხეს სოდომისა და გომორას მეფეები. აბრაამის გამარჯვების შემდეგ ბერაყი, სოდომის მეფე, მივიდა აბრაამთან შესახვედრად, თან წაიყოლა მელქისედეკი. ბერაყმა ითხოვა, რომ მისი ხალხი დაბრუნებულიყო თავიანთ სახლებში: "მომეცი მე ხალხი და ქონება დაიტოვე შენთვის" (დაბ. 14:21). ეს მიუთითებს იმაზე, რომ ამ მეფეს უყვარდა თავისი ხალხი. რაკი სიყვარული აბრაამის ერთ-ერთი უდიდესი თვისებათაგანი იყო, მას უყვარდა სოდომისა და გომორას მეფეები და ლოცულობდა მათსა და მათ ერზე. "დასაღუპად განწირული ადამიანების მიმართ სიყვარული შთააგონებდა აბრაამს ელოცა" (ე. უაითი. პატრიარქები და წინასწარმეტყველები, გვ. 140).

აბრაამი გამოხატავდა მორჩილებას და სიმტკიცეს თავის ლოცვებში. როგორც კი ღმერთმა მზადყოფნა გამოხატა პირველივე თხოვნაზე დაენდო ქალაქი, თუკი ორმოცდაათ მართალს აღმოაჩენდა, მან განაგრძო თავისი შუამდგომლობა.

ჩვენი მისია ვერ იქნება წარმატებული შუამდგომლური ლოცვების გარეშე. იმ ადამიანებთან შეხვედრის შემდეგ, რომლებსაც ვუქადაგებდით ან ვიკვლევდით ბიბლიას, უნდა განვაგრძოთ ლოცვა მათ გამო. ღმერთი ყურს უდგებს ამ ლოცვებს და ეხება ადამიანთა გულებს. არა ჩვენი მჭერმეტყველური სიტყვები მოაქცევს ღმერთისკენ ჩვენს მეგობრებს ან ნაცნობებს, არამედ ამას გააკეთებს სულიწმიდა. აი, რატომ არის მნიშვნელოვანი ცალ-ცალკე თითოეულ ადამიანზე ლოცვა, როცა ნებისმიერ მისიაში ვიღებთ მონაწილეობას. 

`წაიკითხეთ რომ. 8:34 და ებრ. 7:25. რა გააკეთა იესომ ჩვენთვის და როგორ შეუძლია ამ ჭეშმარიტებას დაგვეხმაროს უკეთ გავაცნობიეროთ ჩვენი როლი, როგორც შუამდგომელებისა სხვა ადამიანებისთვის?`