---
title: აბრაამის სიყვარული ადამიანების მიმართ
date: 23/10/2023
---

`წაიკითხეთ დაბ. 18:16-33. წაკითხული ნაწყვეტიდან, აბრაამის რა თვისებები შეგიძლიათ აღნიშნოთ ღმერთთან მის დიალოგზე დაყრდნობით. `

აბრაამის მეორე თვისება, რომელიც შეგვიძლია დავინახოთ დაბ. 18-ში არის სიყვარული ადამიანების მიმართ, მათ მიმართაც კი, ვისაც პირადად არ იცნობდა. ამაში მდგომარეობს დიდებული გაკვეთილი თითოეული ჩვენგანისთვის. სოდომისა და გომორას მკვიდრნი იყვნენ ცოდვილნი, სრულად შორს იყვნენ მისი ზნეობრივი ფასეულობებისგან, მაგრამ მისი გული გიზგიზებდა სიყვარულით ყველას მიმართ, მიუხედავად რასობრივი, სქესობრივი, ენობრივი თუ რელიგიური კუთვნილებისა.

მოგვიანებით ღმერთი უზიარებს აბრაამს თავის გადაწყვეტილებას, რომ უნდა გაანადგუროს ქალაქები: სოდომი და გომორა. "და თქვა უფალმა: ‘გამრავლდა ღაღადი სოდომზე და გომორაზე, და დიდად მძიმეა მათი ცოდვები’. ჩავალ და ვნახავ, ნამდვილად ისე იქცევიან, როგორც ღაღადია მათზე. თუ არა და შევიტყობ" (დაბ. 18:20, 21).

დიდი მორჩილებითა და მოწიწებით აბრაამი შეევედრა ღმერთს: "შორს შენგან ასეთი საქმე, რომ მოკლა მართალი უკეთურთან ერთად, და იყოს მართალი უკეთურივით! შორს შენგან! მთელი ქვეყნიერების მსაჯულმა არ გააჩინოს სამართალი?" (დაბ. 18:25).

აბრაამი, რომელსაც სიყვარული ამოძრავებდა, იმედოვნებდა გადაერჩინა ქალაქის ყოველი მაცხოვრებელი და არა მხოლოდ მართალი. ეჭვგარეშეა, აბრაამმა იცოდა, თუ რაოდენ ბოროტი და უწმიდური ხალხი ცხოვრობდა იქ. ვინ იცის, რა ისტორიები მოდიოდა მის ყურამდე ამ ადამიანებისა და მათი საქმეების შესახებ? იქიდან, რასაც ვიგებთ შემდეგი თავიდან, სადაც მოთხრობილია ამაზრზენი ისტორია, თუ როგორ სურდა ბრბოს თავს დასცემოდა ლოტს მის სახლთან (იხ. დაბ. 19:1-11), ჩვენ ვხედავთ, რომ ეს იყო ძალიან უკეთური ხალხი. 

მაგრამ აბრაამი, რომელმაც იცოდა ღვთის სიყვარული საკუთარი თავის მიმართ, ღმერთს მათი გადარჩენის შესახებ ევედრებოდა. აბრაამმა იცოდა, რომ ადამიანებს ყოველთვის აქვთ საშუალება ღმერთს მიმართონ მონანიებით. აბრაამი ვარაუდობდა, რომ თუკი ამ ქალაქების მაცხოვრებლები გადაურჩებოდნენ სიკვდილს, მაშინ ეს მათ მისცემდა დროს მონანიებისთვის.

დასასრულს, აბრაამმა თავისი სათხოვრი განამტკიცა იმით, რომ მან პირადად იცოდა ადამიანების მიმართ ღვთის სიყვარულის შესახებ. იგი თავად გამოხატავდა დიდ სიყვარულს ცოდვილების მიმართ და იცოდა, რომ სანამ ადამიანი ცოცხალია, ყოველთვის არის მისი გადარჩენის იმედი.

`რატომ არის შუამდგომლური ლოცვა ესოდენ მნიშვნელოვანი ჩვენი ლოცვითი ცხოვრებისთვის? როგორ გვეხმარება ჩვენი ლოცვები გაჭირვებული ადამიანებისთვის, გავიზარდოთ სულიერად და უფრო ღრმად შევიგრძნოთ ღვთის სიყვარულის რეალობა ცოდვილთა მიმართ?`