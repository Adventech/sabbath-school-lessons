---
title: დიდი სიყვარული
date: 23/11/2023
---

როგორც უკვე ვიცით, საჭიროებები არ ილევა. თუკი მზად ხართ დაეხმაროთ სხვებს, ამის გასაკეთებლად მრავალი შესაძლებლობა გექნებათ. საუბარი მიდის უახლოეს მეგობარსა თუ დევნილზე, სულ ერთია, ადამიანებს აქვთ გასაჭირი და ჩვენ უნდა გავაკეთოთ ყოველივე შესაძლებელი, რათა მათ დავეხმაროთ. იესო მთელი თავისი მიწიერი მსახურების დროს ეხმარებოდა მათ, ვისაც არ შეეძლო საკუთარი თავისთვის დახმარება. ზოგიერთ შემთხვევაში იგი თავად მიდიოდა გაჭირვებულებთან, სხვა შემთხვევებში, ადამიანები თავად მოქმედებდნენ, როგორც, მაგალითად, როცა მეგობრებმა მოუყვანეს დავრდომილი და ჩაუშვეს სახურავიდან, რათა იგი იესოსთან აღმოჩენილიყო. 

`"იმაზე დიდი სიყვარული არავის აქვს, როცა ვინმე თავს სწირავს თავისი მეგობრისათვის" (იოან. 15:13). როგორ ვიყენებთ ამ პრინციპს ჩვენს მსახურებაში სხვა ადამიანთა მსახურებისთვის?`

ერთი მისიონერული ოჯახი ექვსი წლის განმავლობაში მსახურობდა ტრინიდადსა და ტობაგოში. პირველი სამი წელიწადი, უპირატესად, იცხოვრეს მათ შორის, ვინც აღიარებდა ინდუიზმსა და ისლამს. მრავალი ინდუისტი ჩიოდა, რომ ქრისტიანები არ იღებდნენ მოსაწვევს მადლიერების ყოველწლიურ დღესასწაულზე. ერთხელ ეს ქრისტიანები წავიდნენ თავიანთ ახალ მეგობარ ინდუსთან მადლიერების დღესასწაულზე. მათ ეს გააკეთეს იესოს მაგალითის თანახმად: იგი სტუმრობდა თავის მეგობრებს, როცა მას ეპატიჟებოდნენ დღესასწაულებზე. სინამდვილეში, ინდუიზმი ასწავლის, რომ სტუმრებს კურთხევები მოაქვთ მასპინძლის სახლში.

მოდით, ამ კვირის განმავლობაში დავუმეგობრდეთ ახალ ადამიანს და მისთვის კურთხევად ვიქცეთ. როგორ გავაკეთოთ ეს? უპირველეს ყოვლისა, შეისწავლეთ თქვენ გარშემო არსებული გარემო; გაიგეთ, თუ როგორ ცხოვრობენ მეზობლები, რა ხდება ქალაქში, რაიონში, სოფელში. იქნებ თქვენთან სიახლოვეში ცხოვრობენ დევნილები ან იმიგრანტები? და რას იტყვით იმ ადამიანებზე, ვინც თქვენს ქუჩაზე ცხოვრობენ? იცნობთ მათ? დაუმეგობრდე უცნობ ადამიანს - რთული ამოცანაა, ამიტომ, მოდით, ვილოცოთ და ღმერთს ვთხოვოთ დახმარება. იგი ჩვენ ყველას გვიცნობს და იმ უცნობსაც, რომელსაც თქვენ შეგიძლიათ დაუმეგობრდეთ. გახსოვდეთ, ჩვენი მიზანი მდგომარეობს იმაში, რომ გავხდეთ მისი მეგობარი და ადამიანი მივიყვანოთ ღმერთთან დახმარებისთვის. 

**დავალება**: გაიგეთ დევნილთა და იმიგრანტთა მდგომარეობის შესახებ თქვენს რაიონში, ქალაქსა თუ სოფელში.

**რა გავაკეთოთ**: ამოარჩიეთ თქვენი ურთიერთობის წრიდან ადამიანი. დაიწყეთ მის შესახებ რეგულარული ლოცვა და უპასუხეთ შემდეგ შეკითხვებს:

- იესოს მეგობრობის მოდელის თანახმად, არის თუ არა ეს ადამიანი ჩემი მეგობარი?
- ვიცი თუ არა მე მისი საჭიროებების შესახებ?
- კონკრეტულად რით შემიძლია მას დავეხმარო?
- როგორ შემიძლია წარვმართო იგი იესოსკენ?