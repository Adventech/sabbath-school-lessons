---
title: მხოლოდ ქრისტეს მეთოდი
date: 20/11/2023
---

`რას გვასწავლის შემდეგი ისტორიები გაჭირვებულთა მსახურებასთან დაკავშირებით?`

`იოან. 5:1-9`

`მარკ. 1:23-28`

ელენ უაითი ადამიანთა მსახურებასთან დაკავშირებით აღწერს იესოს მეთოდს, რომელიც შედგება ხუთი ნაბიჯისგან: "მხოლოდ ქრისტეს მეთოდი მოგვიტანს ნამდვილ წარმატებას უფლის ჭეშმარიტების ქადაგებისას. როცა უფალი იმყოფებოდა ადამიანთა შორის, იგი ურთიერთობდა მათთან და სიკეთეს უსურვებდა მათ. გამოხატავდა თანაგრძნობას, ემსახურებოდა მათ საჭიროებებსა და მოიპოვებდა მათ ნდობას. და მხოლოდ ამის შემდეგ ეუბნებოდა იესო მათ: ‘გამომყევი’” (განკურნების მსახურება, გვ. 143).

პირველ რიგში, უნდა ვიმყოფებოდეთ ადამიანებს შორის, დრო დავხარჯოთ მათ გასაცნობად, გავიგოთ მათი საჭიროებები, გვსურდეს მათთვის სიკეთე. ყურადღება მიაქციეთ იმას, თუ როგორ ექცეოდა იესო სნეულს საბანელთან. იესო იმყოფებოდა იქ, სადაც "იწვა ძალიან ბევრი სნეული, ბრმა, ხეიბარი და ჩამომხმარი" (იოან. 5:3).

მეორე მხრივ, უნდა გამოვხატოთ მათ მიმართ თანაგრძნობა. ზოგიერთ შემთხვევაში ეს შეიძლება რთული აღმოჩნდეს უნდობლობის გამო, რადგან ხანდახან ადამიანები სიკეთეს იყენებენ თავიანთ ანგარებიან მიზნებში. მიუხედავად ამისა, ღმერთი მოგვიწოდებს გამოვხატოთ თანაგრძნობა უანგაროდ. 

მესამე მხრივ, ვემსახუროთ მათ საჭიროებებს. აქ სიტყვებს უნდა გავცდეთ. უნდა განვახორციელოთ კონკრეტული ქმედებები. იესო გამოელაპარაკა სნეულს, ჰკითხა, თუ რა სურდა მას და მისთვის მოახდინა სასწაული. "არაწმიდა სულით" შეპყრობილის ისტორიაში იესომ თავად გააკეთა უძლური ადამიანისთვის ყველაფერი, რისი გაკეთებაც თავად არ შეეძლო იმ ადამიანს.

მეოთხე მხრივ, მათი ნდობის მოპოვება. როცა ვემსახურებით ადამიანებს, როცა ვეხმარებით მათ, ისინი იწყებენ ჩვენსა და ჩვენი სიტყვების ნდობას, ამიტომ უფრო გულღიად იღებენ იმას, რასაც ვეუბნებით იესოს შესახებ. იესოს არ სურდა ადამიანთა განკურნება მხოლოდ ფიზიკურად, მას სურდა, რომ მათ მოეპოვებინათ მარადიული სიცოცხლე მასში (იხ. იოან. 10:10).

და ბოლოს, დავეხმაროთ მათ მივიდნენ იესოსთან. ეს ქმედება რწმენას ითხოვს როგორც პირადად თქვენგან, ასევე მისგან, ვისაც ეხმარებით.

`როგორც წესი, ჩვენ ვერ მოვახდენთ ისეთ სასწაულებს, როგორსაც იესო ახდენდა. მაინც როგორ შეგვიძლია ვემსახუროთ მათ, ვისაც დახმარება სჭირდება?`