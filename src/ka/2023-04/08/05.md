---
title: ტანჯულთა დახმარება
date: 22/11/2023
---

რომელ თქვენგანს არ გამოუცდია საკუთარ თავზე, თუ როგორი მტკივნეული შეიძლება იყოს ცხოვრება ამ წუთისოფელში? მიუხედავად ადამიანის მატერიალური მდგომარეობისა, თითოეული განიცდის ტკივილს, ტანჯვას, ბრძოლას. საკმარისია წაიკითხოთ იმის შესახებ, თუ რამდენ ფულს ხარჯავენ ადამიანები ქვეყნიერების დასავლეთ ნაწილში ანტიდეპრესანტებზე, რომ გავაცნობიერებთ, მატერიალური კეთილდღეობა თავისთავად იოტისოდენადაც კი ვერ უზრუნველყოფს ბედნიერებას ან სულიერ სიმშვიდეს.

`"უფლის სულია ჩემზე, ვინაიდან მან მცხო გლახაკთა სახარებლად, მომავლინა გულშემუსვრილთა განსაკურნებლად, ტყვეთათვის თავისუფლების და ბრმათათვის თვალის ახელის გამოსაცხადებლად, ჩაგრულთა გასათავისუფლებლად" (ლუკ. 4:18). რას გვეუბნება ეს სიტყვები იმის შესახებ, თუ რა გააკეთა იესომ და ჩვენც, ჩვენი მხრიდან, რა უნდა გავაკეთოთ ჩვენ გარშემო არსებულ ტანჯულთათვის?`

ღმერთი მოგვიწოდებს აღვავსოთ სხვა ადამიანთა საჭიროებები, თუმცა არც კი ვიცით, თუ როდის მიიღებენ იესოს ან საერთოდ თუ მიიღებენ მას. ადამიანებს იმიტომ კი არ უნდა დავეხმაროთ, რომ ეს ჩვენი მისიაა, არამედ იმიტომ, რომ მათ ესაჭიროებათ დახმარება. ვეხმარებით იმიტომ, რომ მივიღეთ იესო და იგი მოგვიწოდებს ამის გასაკეთებლად.

უნდა მივბაძოთ იესოს, რომელიც ისწრაფოდა აღევსო ყოველი ადამიანის საჭიროება. არ ვიცით, მიიღო თუ არა იგი ყველამ, ვისაც ეხმარებოდა.

ჩვენი დახმარება ადამიანებისთვის საჭირო რომ იყოს, უნდა ვიცოდეთ, რა სჭირდებათ მათ. ამისთვის ადამიანს უნდა დაუმეგობრდე. რა თქმა უნდა, უფრო მარტივია უცნობ ადამიანს უბრალოდ ფული გადაურიცხო, ვიდრე დაამშვიდო მეგობარი, რომელმაც ახლახან დაკარგა ახლობელი ადამიანი. შესაძლებელია, თქვენს მეგობარს უფრო მეტი სჭირდება, ვიდრე ფულია. ხშირად თანაგრძნობა და მხარდაჭერა უფრო მოქმედია, ვიდრე ფინანსური დახმარება.

მნიშვნელოვანი პრინციპის გამოყენება - იყო იესოს დამხმარე, როცა მეგობრებს ეხმარები, იწყება იმით, რომ მათ მიმართ გამოხატო უანგარო სიყვარული, ჯერ გაიაზრო მათი საჭიროებები და მხოლოდ ამის შემდეგ შეეცადო დაეხმარო. დაეხმარეთ მაშინაც კი, როცა ზუსტად არ იცით, მზად არიან თუ არა ისინი გაჰყვნენ იესოს.

`წაიკითხეთ მათ. 25:34-40. რა უწყება დევს აქ ჩვენთვის?`