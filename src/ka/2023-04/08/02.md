---
title: მეგობართა რწმენა
date: 19/11/2023
---

სახარებებში ჩაწერილია არაჩვეულებრივი ისტორია ადამიანებისა, რომლებმაც გადაწყვიტეს იესოსთან მიეყვანათ თავიანთი მეგობარი. ამ ისტორიაში ნაჩვენებია, რომ ხანდახან საჭიროა ძალისხმევა, რომ ვემსახუროთ მათ, ვისაც ეს სჭირდება.

`წაიკითხეთ ლუკ. 5:17-26 (იხ. აგრეთვე, მათ. 9:1-8; მარკ. 2:3-12).`

`რა ამოძრავებდა ამ ადამიანებს?`

`რატომ არ მოიქცნენ იქ მყოფი მწიგნობრები და ფარისეველები ასევე?`

`პირადად თქვენ რისკენ აღგძრავთ ეს ისტორია?`

როცა ამ ადამიანებს დავრდომილი მოჰყავდათ იესოსთან, მათ საკუთარ თავზე აიღეს პასუხისმგებლობა ეზრუნათ თავიანთ მეგობარზე. ღმერთი მოგვიწოდებს მოვიქცეთ ასევე - საჭიროების მქონე ადამიანები მივიყვანოთ იესო ქრისტესთან. ეს საქმე ითხოვს: რწმენას, ქმედებას, მოთმინებას და მზადყოფნას, თუკი საჭირო გახდება, არასტანდარტული გადაწყვეტილებების მიღებასაც. ეს ადამიანები მივიდნენ იესოსთან, მაგრამ წააწყდნენ დაბრკოლებებს. მათ ვერ შეძლეს თავიანთი უძლური მეგობარი მიეყვანათ ქრისტესთან ადამიანთა სიმრავლის გამო, მაგრამ არ დანებდნენ. ნაცვლად ამისა, მათ მიიღეს არასტანდარტული გადაწყვეტილება: მათ თავიანთი მეგობარი სახურავიდან ჩაუშვეს! იესომაც შეაქო მათი ქმედება (იხ. ლუკ. 5:20).

იესოს სურს, რომ ჩვენი უძლური მეგობრები მასთან მივიყვანოთ. ბიბლია საუბრობს იესოზე, როგორც დიდებულ მკურნალზე, რომელსაც სწყურია აპატიოს და განკურნოს ყველა ტანჯული.

ელენ უაითი მოგვიწოდებს დავეხმაროთ გაჭირვებულთ: "ნუ ელოდებით, სანამ მიგითითებენ თქვენს მოვალეობაზე. გაახილეთ თქვენი თვალები და შეხედეთ, ვინ გარემოგიცავთ; გაიცანით უძლურები, ტანჯულნი და გაჭირვებულები. ნუ ემალებით მათ და ნუ ცდილობთ წინაღობა აღმართოთ მათ საჭიროებასა და თქვენ შორის. ვის შეუძლია წარადგინოს მტკიცებულება, რომ მას აქვს სუფთა და უმწიკვლო ღვთისმოსაობა, რომლის შესახებაც საუბარია იაკობის წერილში? ვინ ისურვებდა გაეკეთებინა ყოველივე შესაძლებელი, რათა დახმარებოდა უფალს ხსნის დიდებული გეგმის განხორციელებაში?" (ე. უაითი. მოწმობანი ეკლესიისთვის, ტ. 2, გვ. 29).

თავად იესო გვიჩვენებს, თუ როგორ დავეხმაროთ ასეთ ადამიანებს და მოგვიწოდებს ჩვენც ასევე მოვიქცეთ. პირველ რიგში, ჩვენ ვხდებით მათი მეგობრები; შემდეგ ვიგებთ მათი საჭიროების შესახებ; და ბოლოს, ისინი მიგვყავს იესოსთან, ერთადერთთან, ვისაც შეუძლია მათი დახმარება. ზუსტად ეს გააკეთეს ამ ისტორიაში პარალიზებული ადამიანის მეგობრებმა. ჩვენც ასევე უნდა მოვიქცეთ, რა მდგომარეობაშიც არ უნდა აღმოვჩნდეთ. ჩვენი დახმარებაა, მივიყვანოთ ადამიანები მასთან, ვისაც შეუძლია მათ დაეხმაროს.

`თქვენ გარშემო არსებულ ადამიანთა შორის ყველაზე მეტად ვის სჭირდება ახლა დახმარება? რის გაკეთებას აპირებთ მათთვის?`