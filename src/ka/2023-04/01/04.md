---
title: ღმერთი, რომელიც გახდა ერთ-ერთი ჩვენგანი
date: 03/10/2023
---

ძველ აღთქმაში მოთხრობილია, თუ როგორ დაიწყო შემოქმედმა თავისი ჩანაფიქრის განხორციელება იმ ადამიანების მეშვეობით, რომლებსაც წუთისოფლისთვის უნდა წარედგინათ მისი მისიონერული სტრატეგიები. ესაია წინასწარმეტყველის მეშვეობით ღმერთმა თქვა: "მე ვარ ღმერთი და არ არის სხვა, ღმერთი ვარ და არ არის ჩემი მსგავსი. ვაუწყებ დასაბამიდან უკანასკნელს... ვამბობ: ‘ჩემი გადაწყვეტილება აღსრულდება და ყოველივე ჩემს ნება-სურვილს აღვასრულებ’" (ეს. 46:9, 10). თუმცა ახალ აღთქმაში ღმერთის სურვილი იყოს კაცობრიობასთან, ახალ განზომილებას იღებს. ქრისტეს განკაცების წყალობით ის, რაც ედემის ბაღში (დაბ. 3:15) მხოლოდ დანაპირები იყო, რეალობად იქცევა. 

`წაიკითხეთ მათ. 1:18-23 და განსაკუთრებული ყურადღება მიაქციეთ 23-ე ტექსტის უკანასკნელ სიტყვებს. ამ ისტორიაში ნაუწყებია იესოს შობა. რა მნიშვნელოვან უწყებას გადმოგვცემს ეს ისტორია ღმერთის შესახებ?`

"ჩვენთან არს ღმერთი" - ემანუელ. ღმერთი სუფევდა თავის ხალხს შორის საწმიდარში და ახლა ის სუფევს მათ შორის ნაზარეთელი იესოს პიროვნებაში. ნამდვილად, იესოს დაბადებით ღმერთმა ნათლად აჩვენა თავისი მუდმივი სურვილი იყოს ჩვენთან ერთად, გაგვიზიაროს ბუნება და მისია: ღვთის ძე იყო სრულად ადამიანი და სრულად ღმერთი და ის არის ის, ვინც დაამტკიცა: "მე ვარ გზა, ჭეშმარიტება და სიცოცხლე. მამასთან ვერავინ მივა, თუ არა ჩემით" (იოან. 14:6).

`წაიკითხეთ იოან. 1:14-18. რა შეგიძლიათ გაიგოთ ღვთის მისიის შესახებ ჩვენთვის ქრისტეს განკაცებიდან?`

ღმერთმა განახორციელა თავისი მისია, შემდეგ კი, იესო ქრისტეში პირადად სუფევდა ხორცში თავის შვილთა შორის. "დაემკვიდრა ჩვენს შორის, მადლითა და ჭეშმარიტებით აღსავსე. და ჩვენ ვიხილეთ მისი დიდება, როგორც დიდება მამისაგან მხოლოდშობილისა" (იოან. 1:14). იესომ აღასრულა ძველაღთქმისეული წინასწარმეტყველებები და ღვთაებრივი ჩანაფიქრის შესაბამისად, გახდა ერთიანი ჩვენთან - ღმერთი ადამიანურ სხეულში. მისიის ღმერთი აგრძელებდა თავისი მიზნის აღსრულებას.

`დაფიქრდით, რას ნიშნავს ის ფაქტი, რომ ღმერთის სიყვარული ჩვენ მიმართ იმდენად დიდია, რომ ჩვენთან მოვიდა ადამიანურ სხეულში. როგორ უნდა ვუპასუხოთ ამ სიყვარულს, განსაკუთრებით იმ მისიის კუთხიდან, რომელიც სხვებზეა მიმართული?`