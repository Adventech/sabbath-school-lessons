---
title: ღმერთი, რომელიც გვეგებება
date: 01/10/2023
---

ღმერთმა შეგვქმნა თავის ხატად და მსგავსად. მან გვაჩუქა სრულყოფილი სამყარო და მისი მიზანი მდგომარეობდა იმაში, რომ გვეცხოვრა მასთან სრულყოფილ კავშირში, ურთიერთდამოკიდებულებაში, რომელიც ყურადღებას გაამახვილებდა მის უძვირფასეს თვისებაზე - სიყვარულზე. მაგრამ იმისთვის, რომ სიყვარული ჭეშმარიტი იყოს, ღმერთმა აგრეთვე გვიბოძა უძვირფასესი ძღვენი - თავისუფალი ნება, არჩევის თავისუფლება, თუ რა გზით წავალთ. რა თქმა უნდა, ღმერთმა ნათელი გაფრთხილებები მისცა ადამსა და ევას დაუმორჩილებლობის საფრთხესა და სასიკვდილო შედეგებზე (დაბ. 2:16,17). სატანამ, თავის მხრივ, ტყუილით დაარწმუნა ევა, რომ მას შეუძლია შეჭამოს სიკეთისა და შეცნობის ხის ნაყოფი და თავი აარიდოს რაიმე სახის უარყოფით შედეგებს. პირიქით, იგი ამტკიცებდა: "იქნებით ღმერთივით კეთილისა და ბოროტის შემცნობელნი" (დაბ. 3:5). სამწუხაროდ, ევამ გადაწყვიტა დაეგემოვნებინა ნაყოფი და მისცა ადამსაც, რომელმაც იგივე არჩევანი გააკეთა. ამგვარად, სრულყოფილი ქმნილება აღმოჩნდა ცოდვით შელახული. 

ამ მომენტმა შეცვალა ღვთის თავდაპირველი ჩანაფიქრი და მისი მიზანი ახლადშექმნილი პლანეტისთვის - დედამიწისთვის. ხსნის მისია, რომელიც ჩაფიქრებული იყო "სოფლის შექმნამდე" (ეფეს. 1:4), ახლა უნდა გადავიდეს განხორციელებაზე. 

`წაიკითხეთ დაბ. 3:9-15. როგორი იყო ღმერთის მიერ ადამისთვის ნათქვამი პირველი სიტყვები მას შემდეგ, რაც მან და ევამ შესცოდეს?`

`ადამისკენ მიმართული სიტყვები რას გეუბნებათ ღმერთის, მისი ხასიათისა და ცოდვილის მიმართ დამოკიდებულების შესახებ?`

რა თქმა უნდა, ღმერთმა ზუსტად იცოდა, თუ სად იმყოფებოდნენ ადამიანები. ეს შიშით შეპყრობილ ადამსა და ევას სჭირდებოდათ გაეცნობიერებინათ, თუ რა ხდება. მაგრამ ისინი ასევე უნდა შეჯახებოდნენ ღვთის უკუქმედებას, რათა გაეცნობიერებინათ საკუთარი ცოდვის საშინელი შედეგი. სატანაც უნდა დამარცხებულიყო. ამისთვის ღმერთმა დაიწყო თავისი მისიის გამჟღავნება - გამომსყიდველი ჩანაფიქრი (დაბ. 3:14,15) - ერთადერთი იმედი "ქრისტეში შეირიგოს სოფელი" (2კორ. 5:19).

დაფიქრდით, ყოველ შემთხვევაში, თქვენი ხუთი ნაცნობის ან ნათესავის შესახებ, რომლებიც არ მიეკუთვნებიან ეკლესიას. შეგიძლიათ თუ არა დღეს მათზეც იგივე თქვათ, რაც ღმერთმა უთხრა ადამს: "სადა ხარ?" ჩაწერეთ მათი სახელები. მოუყევით (თუკი შესაძლებელია) თქვენს ჯგუფს ამ ადამიანების შესახებ. ერთად ილოცეთ მათ შესახებ.

1. `სადა ხარ?`

2. `სადა ხარ?`

3. `სადა ხარ?`

4. `სადა ხარ?`

5. `სადა ხარ?`

დაჟინებული ყურადღება უნდა მივაქციოთ იმ ფაქტს, რომ ჯერ კიდევ განაჩენის გამოცხადებამდე და შერიგების დაპირებამდე ღმერთი მოვიდა დაცემული კაცობრიობის საძებნად. მიუხედავად თვალსაჩინო უიმედო მდგომარეობისა, ღმერთი ადამისთვის დასმულ თავის შეკითხვაში, შინაარსობრივად, ეხება ორ თემას: ჩვენს დაცემულ მდგომარეობას და მის მისიონერულ ბუნებას. გზა აგვებნა და სასოწარკვეთილი ვსაჭიროებთ ხსნას. მას, ვინც გვეძებს, ამოძრავებს მტკიცე გადაწყვეტილება გვიხსნას და იყოს ჩვენთან ერთად.

`მთელი ისტორიის განმავლობაში ღმერთი აგრძელებს ამ კითხვას: "სადა ხარ?" თქვენი პირადი გამოცდილებით, რას ნიშნავს ეს სიტყვები თქვენთვის და როგორ უპასუხეთ მას?`