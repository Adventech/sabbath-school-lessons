---
title: შემდგომი გამოკვლევებისთვის
date: 06/10/2023
---

"ჩვენი გადარჩენის გეგმა ადამის დაცემამდე დიდი ხნით ადრე მომწიფდა. იგი იყო იმ საიდუმლოს გამოცხადება, "რომელიც უკუნითიდან მიდუმებული იყო" (რომ. 14:24). მასში იშლებოდა პრინციპები, რომლებიც ოდითგანვე უფლის ტახტის საფუძველი იყო. დასაბამიდანვე იცოდნენ მამამ და ქრისტემ სატანის განდგომილების და ადამიანის დაცემის შესახებ, რომელიც მაცდურის ძალამ მოიმოქმედა. უფალს დასაბამიდანვე არ განუსაზღვრავს ცოდვის არსი, მაგრამ მან წინასწარ განჭვრიტა მისი აღმოცენება და შეადგინა ამ საშინელი კატასტროფისაგან თავის დაღწევის გეგმა. მისი სიყვარული წუთისოფლის მიმართ იმდენად დიდი იყო, რომ მან გადაწყვიტა მიეცა მისთვის თავისი ერთადერთი ძე, ‘რათა ყოველი მისი მორწმუნე არ დაიღუპოს, არამედ ჰქონდეს საუკუნო სიცოცხლე (იოან. 3:16)’" (ე. უაითი. ქრისტე - წუთისოფლის იმედი. გვ. 9).

"ქრისტე ეუბნებოდა მოწაფეებს, რომ მათი შრომა არ იქნებოდა მარტივი, რადგან ბოროტი ძალები აუმხედრდებიან მათ... მაგრამ ისინი მარტო არ იბრძოლებენ: მან დაარწმუნა ისინი, რომ თავად იქნება მათთან; ყოვლისშემძლე დაიფარავს მათ, თუკი წინ წავლენ ისინი რწმენით... მან გააკეთა ყოველივე შესაძლებელი, რათა მათ აღასრულონ ეს საქმე და საკუთარ თავზე აიღო მისი წარმატება, რადგან მანამ, სანამ ისინი ემორჩილებიან მის სიტყვას და შრომობენ მასთან ერთად, არ იგემებენ წარუმატებლობას. ‘წადით ყველა ხალხთან, - ბრძანა მან, - წადით დედამიწის ყველაზე შორეულ კუნჭულებში სრული დარწმუნებულობით, რომ მე თქვენთან ვიქნები იქაც. იშრომეთ რწმენით და ნდობით, რადგან არასდროს მიგატოვებთ. ყოველთვის ვიქნები თქვენთან ერთად, დაგეხმარებით აღასრულოთ თქვენი მოვალეობა, წარგმართავთ, დაგამშვიდებთ, განგწმედთ, გვერდში ამოგიდგებით, ბაგეში ჩაგიდებთ სიტყვებს, რომლებიც ადამიანთა ყურადღებას მიაპყრობს ზეციური საგანძურისკენ’" (ე. უაითი. მოციქულთა საქმეები. გვ. 29).

**კითხვები მსჯელობისათვის**

`1. დაფიქრდით, რაზე მეტყველებს ის ფაქტი, რომ ღმერთის პირველი სიტყვები დაცემული კაცობრიობის მიმართ იყო სიტყვები არა: "რა გააკეთე?" ან "რატომ არ დამიჯერე?" ამის ნაცვლად პირველი სიტყვები იყო: "სადა ხარ?" როგორ უნდა დაგვამშვიდოს ამ ჭეშმარიტებამ ღმერთის განზრახვასთან დაკავშირებით ჩვენთან და ჩვენს ახლობლებთან მიმართებაში?`

`2. დაფიქრდით იმის შესახებ, თუ რას ნიშნავს ის ფაქტი, რომ თავად ღმერთი იესოს სახით მოვიდა ამ სამყაროში, რათა გვიხსნას. ჯვარზე გაკრული ქრისტე იყო ღმერთის უმაღლესი გამოხატულება როგორც მისიის ღმერთის. რას გვეუბნება ეს მისი ხასიათის შესახებ?`
`3. მისია არის ის, რაც ღმერთს ეკუთვნის. ამიტომ იგი მოამზადებს ხალხს და მიანიჭებს ძალას მის აღსასრულებლად. ამ ჭეშმარიტების ნათელში, როცა ფიქრობთ სამყაროსთვის ქადაგების ამოცანაზე, როგორ შეგიძლიათ გაუმკლავდეთ შემაშფოთებელ შეგრძნებებს ამ მისიის მასშტაბებიდან გამომდინარე?`