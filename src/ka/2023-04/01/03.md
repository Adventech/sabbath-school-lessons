---
title: ღმერთი, რომელსაც ჩვენთან ყოფნა სწყურია
date: 02/10/2023
---

`წაიკითხეთ დაბ. 17:7; 26:3; 28:15. ჩამოთვალეთ, კონკრეტულად რას დაპირდა ღმერთი აბრაამს და მის შთამომავლობას ამ მუხლებში?`

ძველი აღთქმის ისტორიაში ღმერთი აგრძელებს მოქმედებას თავისი მისიონერული ბუნების შესაბამისად, რათა მიეღწია საკუთარი მიზნებისთვის. მაგალითად, წარღვნის შემდეგ ბაბილონის მაცხოვრებლებმა გადაწყვიტეს შეკრებილიყვნენ ერთ ადგილას, რათა აეშენებინათ ქალაქი და გოდოლი, რომელიც მიაღწევდა ზეცას. ღმერთი მოქმედებდა, აღრია მათი ენა იმ მიზნით, რომ დაეფანტა ისინი ქვეყნის კიდემდე (დაბ. 11:1-9). შემდეგ მან გააფართოვა თავისი მისია, როდესაც მოუწოდა აბრამს (რომელიც მოგვიანებით გახდა აბრაამი), რათა ის გამხდარიყო ღვთის კურთხევა მთელი ქვეყნისთვის (დაბ. 12:1-3). ღმერთის დაპირებები აბრაამისა და მისი შთამომავლებისთვის იყო მრავალფეროვანი, მაგრამ ერთი ყველაზე მაღლა დგას. ღმერთმა რამდენჯერმე განუცხადა მათ: "მე ვიქნები მათი ღმერთი", "ვიქნები შენთან", "მე შენთან ვარ" (დაბ. 17:7,8; 26:3; 28:15).

როგორც ისტორია გვამცნობს, მრავალი წლის შემდეგ იოსები აღმოჩნდება ეგვიპტეში, მაგრამ ხსნის იარაღად იქცევა თავისი ხალხისთვის. მისი ცხოვრების თითოეულ ეტაპზე, მისი ცხოვრების ურთულეს მომენტებშიც კი "უფალი იყო იოსებთან" (დაბ. 39:2,21,23). თაობების შემდეგ, როცა ღმერთი ასრულებდა თავის მისიას, მან გააგზავნა მოსე ფარაონთან ეგვიპტის მონობისაგან თავისი ერის განმათავისუფლებლის როლში. როცა მოსეს აგზავნიდა, ღმერთმა უთხრა მას: "მე ვიქნები შენთან" (გამ. 3:12). ერთი მეორის მიყოლებით იაჰვე ადასტურებდა თავის ღრმა სურვილს ყოფილიყო საკუთარ ხალხთან.

წაიკითხეთ გამ. 29:43,45. რა იყო ძველაღთქმისეული საწმიდრის ერთ-ერთი უმთავრესი მიზანი? ღმერთმა გადაწყვიტა ყოფილიყო თავის შვილებთან ერთად განსხვავებული გზით. მან დაუდასტურა მოსეს თავისი ძლიერი სურვილი ეცხოვრა ისრაელის ძეთა შორის, უბრძანა აეშენებინა კარავი და შექმნა კარგად მოფიქრებული და მიზანმიმართული სისტემა, რომელიც მიუთითებდა უკანასკნელ გამომსყიდველ საშუალებაზე - იესო ქრისტეზე. "მსხვერპლშეწირვა და ებრაული სისტემის სიწმიდე იმისთვის დაწესდა, რომ თვალსაჩინოდ ეჩვენებინა ქრისტეს სიკვდილი და შუამდგომლური საქმიანობა. ყველა ამ ცერემონიას თავისთავად არავითარი მნიშვნელობა და ღირებულება არ ჰქონდა, არამედ მხოლოდ იმდენად, რამდენადაც ისინი ქრისტესთან იყო დაკავშირებული" (ე. უაითი. ადვენტ რევიუ ენდ ჰერალდ ოვ საბბათ, 17 დეკემბერი 1872 წელი).

`როდის და როგორ გრძნობთ ღვთის თანდასწრებას თქვენს ცხოვრებაში?`