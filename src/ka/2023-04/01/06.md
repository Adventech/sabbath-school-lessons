---
title: ღმერთი, რომელიც ჩვენთვის დაბრუნდება
date: 05/10/2023
---

`წაიკითხეთ იოან. 14:1-3. როგორ არის დაკავშირებული ეს სიტყვები წმიდა წერილში არსებული უკანასკნელი დროის უწყებასთან?`

ქრისტემ დედამიწაზე თავისი მსახურების დროს მოგვცა ერთ-ერთი ყველაზე ძვირფასი დაპირება, რომლის იმედიც გვაქვს და რომელიც კიდევ ერთხელ ასახავს შემოქმედის სურვილს მარადიულად იყოს ჩვენთან. იესომ დაამტკიცა: "ისევ მოვალ და ჩემთან წაგიყვანთ, რათა სადაც მე ვარ, თქვენც იქ იყოთ" (იოან. 14:3).

იოანე მოციქულის თანახმად, ბოლოსდაბოლოს, ეს დაპირება რეალობად იქცევა. "გავიგონე ტახტიდან დიდი ხმა, რომელიც ამბობდა: "აჰა, სავანე ღვთისა კაცთა შორის! და ის დამკვიდრდება მათ შორის, ისინი იქნებიან მისი ერი და თვით ღმერთი იქნება მათთან" (გამოცხ. 21:3).

"გადარჩენის საქმე დამთავრდება. იქ, სადაც ოდესღაც მრავლდებოდა ცოდვა, ახლა ღვთის მადლი სჭარბობს. დედამიწა, რომელსაც სატანა ჯერ კიდევ თავის საკუთრებად თვლის, არა მხოლოდ წაერთმევა მას, არამედ განდიდებული იქნება... სწორედ აქ, ჩვენს პლანეტაზე, სადაც უფლის ძე ცხოვრობდა ადამიანთა შორის, სადაც იგი, დიდების მეფე, მოწამებრივი სიკვდილით მოკვდა - სწორედ აქ უზენაესი, შექმნის რა ყველაფერს ახალს, დადგამს თავის კარავს... და უსასრულო საუკუნეთა განმავლობაში გამოსყიდულნი ივლიან ნათელში და დიდებასა და პატივს მიაგებენ მას უდიდესი საბოძვრისათვის: ემანუელი, ჩვენთან არს ღმერთი" (ე. უაითი. ქრისტე - წუთისოფლის იმედი, გვ. 13).

აქ ვპოულობთ გამოსყიდვის უმშვენიერეს სურათს. მისიის ღმერთი აღასრულებს თავის სურვილს მარადიულად იყოს თავის შვილებთან ერთად. რაოდენ დიდი პატივია გახდე ამ რეალობის მონაწილე!

**ყოველკვირეული დავალებები.** ამ კვარტლის განმავლობაში მიზანმიმართულად შემოგეთავაზებათ მონაწილეობის მიღება ღვთის მისიაში. ეს არის საშუალება დაინახოთ და შეიგრძნოთ მისიის ღმერთი, რომელიც მოქმედებს ჩვენს ცხოვრებაში. გამოიყენეთ ეს საშუალება იმისთვის, რათა პირადად იფიქროთ ამის შესახებ და მზად იყავით ყოველკვირეულად გაუზიაროთ თქვენს ჯგუფს ის, რაც გაიგეთ. გარდა ამისა, დავალება შთაგაგონებთ თავად თქვენ მიიღოთ მონაწილეობა ღვთის მისიაში.

**დავალება**: მომდევნო კვირის ყოველ დღეს ილოცეთ, რომ ღმერთმა გახსნას თქვენი გული, რათა იქცეთ მისი მისიის ნაწილად.

**რა უნდა გააკეთოთ**: შეადგინეთ სამლოცველო სია თქვენ გარშემო მყოფი ადამიანებისგან, რომლებისთვისაც გინდათ სახარების მიტანა. დაიმახსოვრეთ ვინმეს სახელი, ვინც თქვენ გარშემო არსებობს და ჯერ არ იცნობთ: მეზობელი, კოლეგა სამსახურში, მაღაზიის მეპატრონე, ავტობუსის მძღოლი, მეეზოვე და ა. შ. დაამატეთ იგი თქვენს სამლოცველო სიაში. დაიწყეთ მასზე ლოცვა ყოველ დღე. 