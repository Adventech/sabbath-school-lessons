---
title: ღმერთი, რომელიც აგრძელებს ჩვენთან ერთად ყოფნას
date: 04/10/2023
---

იესოს ცხოვრება და მსახურება წარმოადგენდა ღმერთის უმაღლეს გამოცხადებას საკუთარი თავის შესახებ. დაახლოებით, სამი წლის განმავლობაში ღმერთმა შეძლო უფრო მეტის გამჟღავნება იმის შესახებ, თუ ვინ არის ის და რაში მდგომარეობს მისი მისია, ვიდრე იმ ყველაფრის მეშვეობით, რასაც იგი აკეთებდა ნებისმიერი სხვა საშუალების გამოყენებისას წინა საუკუნის განმავლობაში. ქრისტე იყო სრულყოფილი "უხილავი ღვთის ხატება", ის, ვისშიც "დამკვიდრდა მთელი სისავსე", "რათა მისით შემოერიგებინა ყოველი, დაემშვიდებინა მისი ჯვრის სისხლით მიწაზე თუ ცაში" (კოლ. 1:15; 19, 20). ქრისტეში ღვთის მისიონერული ბუნება სრულად გაიხსნა. იესომ თავად გააცხადა თავისი მისია, როცა თქვა: "ძე კაცისა მოვიდა დაკარგულის მოსაძებნად და სახსნელად" (ლუკ. 19:10). 

`ყურადღებით წაიკითხეთ იოან. 3:16 და დაფიქრდით ამ მუხლზე. ამ მუხლის თანახმად, რაში მდგომარეობს ღმერთის მისია?`

`თქვენი აზრით, რა ურთიერთკავშირია ღმერთის სიყვარულსა და მისიას შორის?`

როცა იესო უახლოვდებოდა თავისი სიცოცხლის უკანასკნელ კვირას, რუკაზე იდო კაცობრიობის საბოლოო ბედი. იმ დღეებში მომხდარმა მოვლენებმა წარსულის მოლოდინები გააერთიანა მომავლის იმედთან. იმ დროს, როცა დღესასწაულობდნენ პასექს, რომელიც მიუთითებდა ეგვიპტური მონობიდან განთავისუფლებას, იესო ქრისტემ, ღმერთმა სხეულში, მისცა თავისი სიცოცხლე, რათა გავეთავისუფლებინეთ ცოდვის მონობიდან. პავლე მოციქულმა ამის შესახებ ასე დაწერა: "ვინც ცოდვა არ იცოდა, ის გახადა ცოდვილი ჩვენს გამო, რათა გავხდეთ ღვთის სამართლიანობა მასში" (2კორ. 5:21). 

`წაიკითხეთ მათ. 28:18-20. რა დაპირება შეგვიძლია ვპოვოთ დიდებულ დავალებაში? როგორ გვმატებს დარწმუნებულობას ის, როცა მონაწილეობას ვიღებთ ღვთის მისიაში?`

ქრისტეს სიკვდილი წარმოადგენდა შერიგების მოქმედების ნაწილს და არა მის დასასრულს. იესომ თავისი აღდგომით გაიმარჯვა სიკვდილზე და მიიღო "მთელი ხელმწიფება ზეცასა და მიწაზე" (მათ. 28:18). ამ რეალობაზე დაყრდნობით, ამის შემდეგ მან მოუწოდა ყველა თავის მიმდევარს მოწაფეობისათვის დაეპატიჟებინა ყოველი ხალხი და მისცა სადღესასწაულო დაპირება: "აჰა, მე თქვენთანა ვარ დღენიადაგ საუკუნის დასასრულამდე" (მათ. 28:20).

`რაში ხედავთ იესოს დანაპირების აღსრულებას იყოს "თქვენთან საუკუნის აღსასრულამდე" თქვენს პირად ცხოვრებაში, როცა მონაწილეობას იღებთ მისიონერულ საქმიანობაში?`