---
title: "ვინ არის ჩემი მოყვასი?"
date: 16/11/2023
---

როცა იესომ შეაქო რჯულის მცოდნე სწორი პასუხისთვის და უთხრა: "ეგრე მოიქეცი და იცოცხლებ" (ლუკ. 10:28), იგი შეეხო ადამიანის მთავარ არსს. რჯულის მცოდნისთვის ადვილი იყო სწორი პასუხების გაცემა, მაგრამ სწორად მოქცევა იყო რთული. ასე იყო ორი ათასი წლის წინ და დღესაც ასეა: ლაპარაკი უფრო მარტივია, ვიდრე კეთება. რჯულის მცოდნეს უნდოდა იესოს გამოჭერა და საკუთარი ცოდნის ჩვენება. მან ბოლო კითხვა დაუსვა: "ვინ არის ჩემი მოყვასი?" (ლუკ. 10:29).

`წაიკითხეთ ლუკ. 10:30-37. როგორ შეაჯამებდით იმას, რაც აქ თქვა იესომ?`

`თქვენი აზრით, რა დასკვნას გამოიტანდა დღეს იესო, თუკი ამ იგავს მოყვებოდა თქვენს საკრებულოში? თუკი პირადად თქვენ მოგიყვებოდათ?`

არიან თუ არა ჩვენ გარშემო ადამიანები, რომლებმაც საკუთარ თავზე გამოსცადეს არასამართლიანი ურთიერთობები? გავაკეთეთ თუ არა ყველაფერი, რაც შეგვეძლო, რათა მათ დავხმარებოდით?

მართალია, რომ ზოგჯერ პასტორები, ხუცესები და ეკლესიის წევრები არ ეხმარებიან მათ, ვისაც დახმარება სჭირდება. ხანდახან სხვა რწმენის ადამიანები უფრო ლმობიერი შეიძლება აღმოჩნდნენ ჩვენ გარშემო მყოფი ადამიანების მიმართ, ვიდრე - თავად ჩვენ. შეგვიძლია ვიმსჯელოთ სიკეთეზე, სხვები კი აღავსებენ სხვათა საჭიროებებს, რომლებსაც ჩვენ არ აღვავსებთ. თუკი ჩვენი რწმენა რაღაცას ნიშნავს, საჭიროა გაჭირვებულის დასახმარებლად მისვლა. იესომ გულმოწყალე სამარიელის იგავი დაასრულა კითხვით: "იმ სამიდან რომელი უფრო იყო ყაჩაღების ხელში ჩავარდნილის მოყვასი?"

"ასე გაეცა პასუხი მარადიულ საკაცობრიო კითხვას: "ვინ არის ჩემი მოყვასი?" ქრისტემ გვიჩვენა, რომ ჩვენი მოყვასი არის არა მხოლოდ ის, ვინც ჩვენს ეკლესიას ან რწმენას მიეკუთვნება. არავითარი მნიშვნელობა არა აქვს არც ეროვნებას, არც კანის ფერს და არც საზოგადოებრივ მდგომარეობას. ჩვენი მოყვასია ყველა, ვინც ჩვენს დახმარებას საჭიროებს. ჩვენი მოყვასია ადამიანთა მოდგმის მტრის მიერ დამახინჯებული და დაჭრილი ყოველი სული. ჩვენი მოყვასია ყველა ადამიანი, რადგან ყოველი მათგანი ღმერთის შვილია" (ე. უაითი. ქრისტე - წუთისოფლის იმედი. გვ. 503).

**დავალება**: დაიწყეთ ყოველდღიურად თქვენი მოყვასების შესახებ ლოცვა (ნებისმიერზე, ვინც განსხვავდება თქვენგან ან მასზე, ვინც არ მოგწონთ).

**რა გავაკეთოთ**: განვლილი გაკვეთილის კონტექსტში დაფიქრდით იმის შესახებ, თუ ვინ არის თქვენი მოყვასი? შეისწავლეთ თქვენი სამლოცველო სია, სადაც ჩაწერილი გყავთ ადამიანები, რომლებსაც გსურთ ჩაუტაროთ ბიბლიური გაკვეთილები და მოიყვანოთ ისინი იესოსთან და ეკლესიაში. შეეცადეთ განსაზღვროთ მათი საჭიროებები (ემოციური, ფიზიკური, სოციალური) და დაფიქრდით, თუ როგორ შეგიძლიათ პირადად თქვენ ემსახუროთ მათ შემდეგ კვირაში?