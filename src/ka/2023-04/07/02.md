---
title: კითხვათა კითხვა
date: 12/11/2023
---

ვინ ვართ? აქ როგორ აღმოვჩნდით? რა ხდება, როცა ვკვდებით? რა ბედი გველის? მრავალი გაგებით ეს არის ყველაზე მნიშვნელოვანი კითხვები, რომლებსაც სვამენ ადამიანები (სხვა ცოცხალი არსებებისგან განსხვავებით). და ლუკას სახარებაში იესოსთან მოდის ვიღაც მართლაც ყველაზე მნიშვნელოვანი კითხვით.

`წაიკითხეთ ლუკ. 10:25. რა მიზნით მიმართა რჯულის მცოდნემ იესოს კითხვით?`

როგორი სერიოზულიც არ უნდა იყოს ეს კითხვა, ბიბლია გასაგებად მიგვითითებს, რომ რჯულის მცოდნე მივიდა საცდუნებლად, ანუ იესოს გამოსაცდელად. ვიცით, რომ ხანდახან ადამიანები სვამენ კითხვებს და არ აინტერესებთ პასუხი, მაგრამ ასეთ ადამიანებამდეც უნდა მივიტანოთ უწყება. ზუსტად ასე მოექცა იესო რჯულის მცოდნეს, თუმცა კი იცოდა, თუ რატომ დაუსვა ეს კითხვა. მაგრამ ეს კითხვა იესომ გამოიყენა ისე, რომ დაეფიქრებინა ისინი. მიუხედავად იმისა, რომ ქრისტემ იცოდა, თუ რატომ მივიდა მასთან რჯულის მცოდნე, იესოს ზურგი არ უქცევია მისთვის და არ მოექცა უპატივცემულოდ.

არ არსებობს ამაზე მეტად მნიშვნელოვანი კითხვა: "რა უნდა გავაკეთო, რომ საუკუნო სიცოცხლე დავიმკვიდრო?" ნებისმიერი რელიგიური წეს-ჩვეულების მიღმა დგას ეს სასიცოცხლოდ მნიშვნელოვანი კითხვა. განა არის რაიმე უფრო მნიშვნელოვანი მათთვის, რომელთა ცხოვრებაზეც ითქვა, რომ ის არის "ნისლი, რომელიც ერთხანს გამოჩნდება, მერე კი გაქრება" (იაკ. 4:14)? რადგან რა რჩება მარადიული სიცოცხლის სანაცვლოდ თუ არა მარადიული სიკვდილი?

`თავად იესომ როგორ განსაზღვრა დედამიწაზე თავისი მოსვლის მიზანი? (იოან. 10:10)`

მიუხედავად რჯულის მცოდნის არაგულწრფელი ზრახვებისა, მან დასვა მნიშვნელოვანი კითხვა. იესომ კი ეს საშუალება გამოიყენა ჭეშმარიტების საქადაგებლად, რომ შეხებოდა მსმენელთა გულებს.

`როგორ შეგვიძლია ვიყოთ ჩვენც ასეთი ყურადღებიანი ნებისმიერი შესაძლებლობის გამოსაყენებლად, რომ დავამოწმოთ იქ, სადაც თითქოს არახელსაყრელი გარემოებებია?`