---
title: იესოს მეთოდი და კითხვაზე პასუხი
date: 13/11/2023
---

ბიბლია გვეუბნება, რომ რჯულის მცოდნე მივიდა იესოსთან მის გამოსაცდელად, მაგრამ იესომ იცოდა მისი განზრახვების შესახებ. მართლაც, ღმერთმა ჩვენი გულის სურვილები იცის უკეთ, ვიდრე ჩვენ თავად. ჩვენ კი, რა თქმა უნდა, ყოველთვის არ ვიცით იმ ადამიანთა გული ან განზრახვა, ვინც ჩვენთან მოდის კითხვით.

ხანდახან სხვა რელიგიური მრწამსის ადამიანები გვეკითხებიან ჩვენი რწმენის შესახებ. მაგალითად, ჩვენი მეგობარი მუსლიმები გვისვამენ კითხვებს იესოს ღვთაებრიობის შესახებ, როგორიცაა: "სად ამბობს ბიბლია, რომ ის არის ღმერთი?" ან "რატომ ამბობთ, რომ ღმერთი ერთია, მაგრამ გწამთ მისი სამპიროვნებისა?". შეიძლება ეს კითხვები პროვოკაციულად ჟღერდეს, მაგრამ ამ კითხვების დამსმელ ადამიანებს შეიძლება გულწრფელად სჭირდებოდეთ იესო, ძლიერ წყურვილსა და სიცარიელეს განიცდიდნენ. ჩვენ არ ვიცით მათი გულები და არც გვჭირდება ამის ცოდნა. მოყვასს საუკეთესო სახით უნდა ვემსახუროთ, მიუხედავად მათი ჭეშმარიტი განზრახვებისა.

`წაიკითხეთ იესოს მიერ რჯულის მცოდნესთვის გაცემული პასუხი (ლუკ. 10:26), შემდეგ კი საქმე. 17:11 და 2ტიმ. 3:16. რა უნდა იყოს ჩვენი თითოეული პასუხის საფუძველი იმ ადამიანებისთვის, ვინც დაინტერესებულია რელიგიური საკითხებით?`

`თქვენი აზრით, რატომ არის გაცილებით უკეთესი ადამიანს შესთავაზო წაიკითხოს გამონათქვამი ბიბლიიდან ან თავად მოვიყვანოთ ციტატა, ვიდრე მოცემულ საკითხთან დაკავშირებით გამოვთქვათ საკუთარი მოსაზრება?`

ხანდახან გვინდა მივიღოთ პასუხები, მაგრამ არ გვსურს ძალისხმევის დახარჯვა მათ მოსაძებნად. იესომ თქვა: "რჯულში როგორ სწერია? შენ როგორ კითხულობ?" (ლუკ. 10:26). იესომ მიუთითა მოწაფეობის ძალიან მნიშვნელოვან მხარეზე. ნაცვლად იმისა, რომ მოვისმინოთ, თუ რას გვეუბნებიან სხვები, თავად უნდა ვიკითხოთ წმიდა წერილი. იქ არის პასუხები და სულიწმიდა მუშაობს ჩვენს გულებზე, რომ მიგვითითოს, თუ როგორ მოვიქცეთ.

ღმერთმა მოგვცა თავისი სიტყვა. მასში შეგვიძლია ვიპოვოთ მთელი ჭეშმარიტება, რომელიც აუცილებელია იმისთვის, რომ ვიცოდეთ, თუ როგორ ვიცხოვროთ, როგორ მოვექცეთ ადამიანებს და როგორ "მოვიპოვოთ საუკუნო სიცოცხლე". რა თქმა უნდა, ჭეშმარიტების ძიებაში მასწავლებლები და მსახურები მნიშვნელოვან როლს თამაშობენ, მაგრამ, ბოლოსდაბოლოს, პირადად უნდა მივმართავდეთ ბიბლიას. "სანთელია ჩემი ფეხისთვის სიტყვა შენი და სინათლე - ჩემი ბილიკისათვის" (ფსალმ. 118:105). ეს ტექსტი უბრალოდ პოეზია კი არ არის, არამედ ჭეშმარიტება, რომელიც მიგვითითებს ღვთის სიტყვაზე და მის მნიშვნელოვნებაზე მორწმუნეთა ცხოვრებაში.

`იესო, ღვთის სიტყვა, რომელიც ხორცში მოვიდა, ადამიანებს ყოველთვის მიუთითებდა დაწერილ სიტყვაზე. რას უნდა გვეუბნებოდეს ეს ბიბლიის მნიშვნელობაზე და იმაზე, თუ რატომ უნდა უარვყოთ ნებისმიერი ფილოსოფიური ან ღვთისმეტყველური მოსაზრება, რომელიც აკნინებს ჩვენს ნდობას ბიბლიის მიმართ?`