---
title: შემდგომი გამოკვლევისთვის
date: 10/11/2023
---

ჩვენი მისიონერული საქმიანობა სიყვარულითა და მადლიერებით უნდა იყოს მოტივირებული იმის გამო, რაც იესომ გააკეთა ჩვენს ცხოვრებაში და რის კეთებასაც აგრძელებს. ნებისმიერი სხვა მოტივი ცრუა. სიტყვაში ჩაღრმავება და სიტყვასთან ჰარმონიაში ყოფნა არის წარმატებული მოწმობისა და ქადაგების გასაღები. 

"ჩვენი ცხოვრება მტკიცედ უნდა იყოს დაკავშირებული ქრისტესთან, რათა გამუდმებით ვიკვებებოდეთ მისგან, ვინც თავად არის ცოცხალი პური, ზეცით მოსული და წყარო, რომელიც სულიერ წყურვილს დაგვიკმაყოფილებს თავისი უსასრულო საგანძურიდან. თუკი ჩვენი გონება მუდამ მაცხოვრით იქნება დაკავებული, რომელსაც მადლიერებით, გულწრფელად ვადიდებთ, რელიგიური ცხოვრების სიწმიდესა და სულის სიახლეს შევინარჩუნებთ. მაშინ ჩვენი ლოცვები უფალთან მეგობრულ საუბრებს დაემსგავსება და ისიც თითოეულ ჩვენგანს პირადად გაგვანდობს თავის საიდუმლოებებს. ამ დროს დაგვეუფლება სიხარულის განცდა უფალთან სიახლოვის შეგრძნების გამო. ცეცხლად აინთება სიხარული ჩვენს გულში, როცა იგი მოგვიახლოვდება და გაგვესაუბრება, როგორც ენოქს. და, როცა ქრისტიანის ცხოვრებაში ასეთი რამ ხდება, მისი სული იცვლება: მასში თავს იჩენს უბრალოება, თავმდაბლობა, სათნოება და მორჩილება, რაც ცხადად მეტყველებს იმაზე, რომ იგი ქრისტეს მოწაფეა" (ე. უაითი. ქრისტეს იგავები. გვ. 129, 130).

"მაგრამ ადამიანს, რომელიც მხოლოდ საკუთარ თავზე ზრუნავს, არასოდეს ექნება სულიერი ზრდა და ვერც ჭეშმარიტ ნაყოფს გამოიღებს. თუკი ქრისტე ჩვენს პირად მხსნელად მივიღეთ, მაშინ საკუთარ თავზე ზრუნვა უნდა დავივიწყოთ და სხვებს უნდა დავეხმაროთ. ესაუბრეთ ადამიანებს ქრისტეს სიყვარულის, მოწყალებისა და თანაგრძნობის შესახებ... როდესაც თქვენში შემოდის ქრისტეს სული - სული უანგარო სიყვარულისა და სხვებისადმი მსახურებისა, თავადაც გაიზრდებით და ნაყოფსაც გამოიღებთ. თქვენს ხასიათში სულის მშვენიერი ნაყოფი იმწიფებს. სულ უფრო და უფრო დაემსგავსებით ქრისტეს ყოველივე იმაში, რაც წმიდა, კეთილშობილური და მშვენიერია" (ე. უაითი. ქრისტეს იგავები. გვ. 67, 68).

**კითხვები მსჯელობისათვის:**

`1.როგორ გესმით ფილიპელთა მიმართ წერილში პავლეს სიტყვები, რომ ზოგიერთი ქრისტეს ქადაგებს შურის, ჯიბრის, საკუთარი თავის სიყვარულიდან გამომდინარე? როგორ შეგვიძლია დარწმუნებული ვიყოთ იმაში, რომ თავად არ გვამოძრავებს ეს ყველაფერი?`

`2.როგორია ღვთის რეალურობისა და მისი სიყვარულის გაცნობიერების თქვენი პირადი გამოცდილება? ანუ შეგიძლიათ თუ არა თქვენი პირადი გამოცდილებიდან გამომდინარე, გულწრფელად და სიმართლით უქადაგოთ სხვებს ღვთის მადლისა და სიყვარულის შესახებ? როგორი იქნება ამის შესახებ თქვენი მოწმობა?`

`3.უფლის ქმედების მოლოდინის რა გამოცდილება გქონიათ? რა გასწავლათ ამ გამოცდილებამ ღვთის ნდობასა და რწმენასთან დაკავშირებით?`