---
title: ლოდინი და მისია
date: 07/11/2023
---

ლუკას სახარების 24-ე თავი მთავრდება იესოს ზეცად ამაღლებით (იხ. ლუკ. 24:50-53). მაგრამ ეს ჯერ კიდევ არ არის ისტორიის დასასრული. ლუკა მახარობელი თავის თხრობას განაგრძობს წმიდა მოციქულთა საქმეების წიგნში. უშუალოდ მანამ, სანამ იესო ზეცად ამაღლდებოდა, მან მოციქულებს მისცა მისიონერული დავალება, აღთქმა და დარიგება მოეცადათ იერუსალიმში "მაღლიდან ძალისთვის" (ლუკ. 24:49; იხ. აგრეთვე, საქმე. 1:4-8). 

იესომ უთხრა მოწაფეებს, რომ მოეცადათ იერუსალიმში მანამ, სანამ იგი აღასრულებდა თავის აღთქმას გამოეგზავნა მამისგან თავისი დანაპირები (სულიწმიდა), რომლის შედეგად ისინი აღივსებოდნენ ძალით და დაამოწმებდნენ იერუსალიმში, იუდეაში, სამარიასა და ქვეყნის კიდემდე.

`წაიკითხეთ საქმე. 1:12-26. რას საქმიანობდნენ მოლოდინის დროს მოწაფეები, რომლებიც ახლა უკვე ას ოც ადამიანამდე იყვნენ?`

იესომ ნათელი მისია დააკისრა მოწაფეებს: მათ წუთისოფლისთვის უნდა დაემოწმებინათ მის შესახებ. ამგვარად, სანამ ისინი ელოდნენ სულიწმიდის გადმოსვლას, მისიის აღსასრულებლად ემზადებოდნენ ორი გზით.

პირველ რიგში, ლუკა ამბობს, რომ ისინი განაგრძობდნენ ერთად ყოფნას ლოცვასა და თხოვნებში. არცერთ მათგანს არ უჩნდებოდა კითხვა, თუ რაში მდგომარეობდა მისია, რომელიც მათ დააკისრა იესომ და თითოეული მათგანი მზად იყო მის აღსასრულებლად. ამან შთააგონა მოწაფეები გაერთიანებულიყვნენ ლოცვაში. ლუკა დაწვრილებით არ გვამცნობს, თუ რაზე ლოცულობდნენ ისინი, მაგრამ თითქმის დარწმუნებით შეგვიძლია ვთქვათ, რომ ისინი ლოცულობდნენ სიბრძნეზე, ძალასა და გამბედაობაზე, რათა ერთად აღესრულებინათ საკუთარი მისია. რა საოცარი მაგალითია ჩვენთვის!

მეორე მხრივ, ისინი მისიისთვის ორგანიზებულად ემზადებოდნენ. იუდამ იესო სასიკვდილოდ გასცა, შემდეგ კი თავი ჩამოიხრჩო. თორმეტთა რიგებში შეიქმნა სიცარიელე. ამიტომ ლოდინის პერიოდში მოწაფეებმა ითხოვეს უფლის ხელმძღვანელობა და შეარჩიეს შემცვლელი. სინამდვილეში, მოწაფეები გაერთიანდნენ და ჩაიფიქრეს მისიონერული საქმის დაწყება. ამ გადაწყვეტილებების მიღებაში წამყავნი როლი პეტრეს ეკისრა. არავის უარყვია მისი წინადადება; ყველამ ჩათვალა, რომ ამაში მდგომარეობდა სიბრძნე ღვთისგან. ეჭვი არავის ეპარებოდა, რომ ღმერთი მოქმედებს, მუშაობს მათ შორის და ხელმძღვანელობს მათ. მათი ლოდინის დრო არ იყო ამაო, არამედ აღვსილი იყო მისიის აღსასრულებლად მიზანმიმართული მოქმედებებით. 

როცა ველოდებით გადმოსვლას სულიწმიდისა, რომელიც დაგვეხმარება დავასრულოთ ღვთის დიდებული მისიონერული დავალება, ერთად უნდა ვიყოთ, რათა ერთმანეთი გავამხნევოთ (იხ. ებრ. 10:24, 25), ვილოცოთ სულიწმიდაზე. გარდა ამისა, ჩვენ და ჩვენს ეკლესიებს მუდამ უნდა გვახსოვდეს ღვთის მთავარი ჩანაფიქრი: მომაკვდავთა ხსნა და ამით ხელმძღვანელობა. 

`როგორ შეგიძლიათ ისწავლოთ დაელოდოთ უფალს, არ დაკარგოთ რწმენა ლოდინის დროს? როგორ შეგიძლიათ საუკეთესო სახით გამოიყენოთ ლოდინის პერიოდი, მსგავსად იმისა, როგორც ეს მოწაფეებმა გააკეთეს განხილულ ნაწყვეტებში?`