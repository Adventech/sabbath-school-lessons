---
title: წინასწარმეტყველური საფუძველი
date: 06/11/2023
---

`წაიკითხეთ ლუკ. 24:36-49. რა მოვლენაზე მიდის ამ მუხლებში საუბარი და რატომ გახდა იგი გარდამტეხი მოციქულებისთვის?`

საინტერესოა, რომ თავიდან მოწაფეებმა, რადგან შეშინებული იყვნენ, არ დაიჯერეს, რომ იესო ნამდვილად აღდგა. შემდეგ კი, როცა უკვე პირადად იხილეს იგი, სიხარულისაგან ვერ იჯერებდნენ (ლუკ. 24:41). ოდესმე მოგისმენიათ რაღაც დაუჯერებელი, რომ სიმართლედ მიგეჩნიათ? ზუსტად ასეთი იყო მოწაფეთა გამოცდილება და სხვათა, ვინც ზემოთვალში შეიკრიბა. 

თუმცა იესოს ამაღლების შემდეგ თუკი მათ დარჩებოდათ მხოლოდ ეს გამოცდილება, მაშინ მათი რწმენა შესაძლებელია მალევე ჩამქრალიყო. დროს შეეძლო წაეშალა ამ გამოცდილების კაშკაშა ფერები; მათ შეეძლოთ იგი დაევიწყებინათ ან, შესაძლოა, მასში ეჭვი გასჩენოდათ. ამიტომ იესო არ შემოიფარგლა იმით, რომ უჩვენა თავისი ჭრილობები და მათ წინაშე შეჭამა თევზი. ნაცვლად ამისა, მან მათი ყურადღება მიაპყრო სიტყვაზე და უჩვენა მათ მისი მსახურების წინასწარმეტყველური საფუძველი. სხვა სიტყვებით, რაოდენ დიდებულიც არ უნდა ყოფილიყო იესოსთან ერთად მათ მიერ შეძენილი გამოცდილება, უფალს სურდა, რომ მათი რწმენა დამყარებულიყო არა მხოლოდ გამოცდილებაზე, არამედ ღვთის სიტყვაზე. 

"ეს არის ჩემი სიტყვები, რომელთაც გეუბნებოდით, ვიდრე თქვენთან ვიყავი: უნდა შესრულდეს ყოველივე, რაც დაწერილია ჩემზე მოსეს რჯულში, წინასწარმეტყველებში და ფსალმუნებში" (ლუკ. 24:44).

ამ სიტყვებში მითითებულია მისიონერული საქმიანობისთვის კიდევ ერთი შთაგონების წყარო - ღვთის სიტყვა. იესომ იცოდა, რომ მოწაფეთა გამოცდილების განსამტკიცებლად საჭიროა გაგება, თუ რატომ უნდა მომკვდარიყო და რას აღნიშნავდა მისი აღდგომა. მათი ხედვა მის მისიაზე უნდა შეცვლილიყო - ქრისტეს მიერ დაწესებული მიწიერი სამეფოს წარმოდგენიდან ცოდვის პრობლემის გადაჭრის გაგებასა და ქრისტეს სიკვდილზე გამარჯვებამდე. კეთილი უწყება გვიმჟღავნებს იესოს გამარჯვებას სატანაზე და გვარწმუნებს, რომ ერთხელაც, მთელი უწმიდურება სამყაროში განადგურდება, რომ დედამიწა ხელახლა შეიქმნება და რომ ღმერთი თავის ხალხთან ერთად იქნება. მან "გაუხსნა მათ გონება" (ლუკ. 24:45) ისე, რომ გაეგოთ ისეთი ჭეშმარიტებები, რომლებიც ყველასთვის უნდა გაეზიარებინათ.

ჩვენი იესოსთან არსებული პირადი გამოცდილებები ვერ იქნება რწმენის საიმედო წყარო და მისიონერული საქმისთვის მიზეზი უფლის სიტყვის საფუძვლის გარეშე, მათ შორის წინასწარმეტყველებებიც, რომლებიც მიუთითებს ისტორიასა და მოვლენებზე, რომელთა შორის არის მოთავსებული ქრისტეს პირველი და მეორე მოსვლა. როცა კარგად გვესმის ეს ჭეშმარიტებები, შეგვიძლია მზად ვიყოთ სახარების ქადაგებისთვის და საიმედო საფუძველი გვექნება ამისთვის.

`რამდენად დარწმუნებული ხართ წინასწარმეტყველებებში, რომლებიც მიუთითებს ქრისტეზე, მის პირველ და მეორე მოსვლაზე? რატომ არის განსაკუთრებულად მნიშვნელოვანი, რომ უკანასკნელ დღეებში ვიყოთ დარწმუნებული სიტყვისა და წინასწარმეტყველებების გაგებაში? რატომ არის ეს ასეთი მნიშვნელოვანი მისიონერული საქმისთვის?`