---
title: უწყება მდიდრებისთვის
date: 29/11/2023
---

`წაიკითხეთ მათ. 19:16-22. რა გაკვეთილები შეგვიძლია ვისწავლოთ ამ ისტორიიდან, რომელშიც ადამიანმა, ნიკოდემოსისგან განსხვავებით, არ მიიღო იესო?`

იესოსა და მდიდარი ჭაბუკის საუბარი გვიჩვენებს, თუ რამდენად საშიში შეიძლება იყოს სიმდიდრე. შეხედეთ ამ სიტყვებს: "კიდევ გეუბნებით თქვენ: უმალ აქლემი გაძვრება ნემსის ყუნწში, ვიდრე მდიდარი შევა ღვთის სასუფეველში" (მათ. 19:24). ეს არ ნიშნავს იმას, რომ მდიდარი ადამიანები ვერ გადარჩებიან, მაგრამ მათ უნდა გამოავლინონ განსაკუთრებული სიფრთხილე, რომ მათი სიმდიდრე არ იქცეს დაბრკოლებად გადარჩენისთვის. 

ღარიბებისთვისაც და მდიდრებისთვისაც არსებობს ერთი განაჩენი - სიკვდილი. ეს ნიშნავს იმას, რომ მდიდრებს ისევე ძლიერ სჭირდებათ ხსნა, როგორც სხვებს. ფულით ბევრი რამის ყიდვაა შესაძლებელი, მაგრამ მათი მეშვეობით ვერ შევიძენთ მარადიულ სიცოცხლეს. სიკვდილისგან ხსნა არის ძღვენი, რომელიც უსასყიდლოდ ეძლევა თითოეულს, ვინც მას რწმენით მიიღებს. "მე ვარ აღდგომა და სიცოცხლე, ვინც მე მიწამებს, კიდეც რომ მოკვდეს, იცოცხლებს" (იოან. 11:25).

`წაიკითხეთ ლუკ. 19:1-10. რით განსხვავდება ეს ისტორია მდიდარი ჭაბუკის შესახებ ისტორიისგან?`

იესოს სიტყვებზე მდიდარი ჭაბუკის გამოძახილი, სამწუხაროდ, არ იყო ისეთივე, როგორიც - ზაქესი. ყურადღება მიაქციეთ, იესოს არ უთხოვია ზაქესთვის გაეყიდა ყველაფერი, რაც გააჩნდა და დაერიგებინა ფული გაჭირვებულებისთვის, როგორც ეს სთხოვა მდიდარ ჭაბუკს. იესომ იცოდა, თუ როგორ იყო მიჯაჭვული ახალგაზრდა ადამიანი თავის ფულს, ამიტომ წარმოთქვა ასეთი სიტყვები. ჩვენ არ ვიცით ყველაფერი, რაც ითქვა ზაქეს სახლში, მაგრამ იესოსთან შეხვედრამ ამხილა იგი და მან იცოდა, რომ მას უნდა შეეცვალა თავისი დამოკიდებულება ფულის მიმართ. ის სწორედ ასე მოიქცა. 

`"რა სარგებელი ექნება ადამიანს, თუ მთელ ქვეყანას შეიძენს, თავის სულს კი დაღუპავს? ან რას გაიღებს ადამიანი თავისი სულის სანაცვლოდ?" (მათ. 16:26). პირადად თქვენთვის რას ნიშნავს ეს სიტყვები?`

