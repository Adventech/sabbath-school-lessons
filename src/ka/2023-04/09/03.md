---
title: ნაყამანი
date: 27/11/2023
---

ქრისტე მოკვდა ყველასთვის, მიუხედავად ადამიანთა წარმომავლობისა, კეთილდღეობისა, ეთნიკური მიკუთვნებულობისა თუ სტატუსისა. ღმერთი ეხება ამ წუთისოფლის ძლევამოსილ არაქრისტიანთა გულებს და ელის, რომ ისინი იცხოვრებენ იმ სინათლის შესაბამისად, რომელიც გააჩნიათ (იხ. ე. უაითის "მოციქულთა საქმეები", გვ. 416).

`წაიკითხეთ 4მეფ. 5:1-19. რა გაკვეთილები შეგვიძლია ვისწავლოთ ამ ისტორიიდან იმასთან დაკავშირებით, თუ როგორ შევიძინოთ გავლენიანი ადამიანები უფლისთვის?`

4მეფ. 5:17-19 ნაყამანმა გამოთქვა ორი არაჩვეულებრივი სათხოვარი მას შემდეგ, რაც ღმერთმა განკურნა იგი კეთრისგან. პირველ რიგში, მან ითხოვა ისრაელის მიწა, რასაც მოერეოდა ორი ჯორი, რათა სირიაში წაეღო და იქ თაყვანი ეცა ცოცხალი ღმერთისთვის. მან თქვა: "რომ ამიერიდან უფლის გარდა სხვა ღმერთებს არ შესწიროს მსხვერპლი შენმა მსახურმა" (4მეფ. 5:17). მეორე მხრივ, მან ნებართვა ითხოვა, რომ თავის მეფესთან ერთად თავი მოედრიკა, თუმცა მეტად თაყვანს აღარ სცემდა მეფის ღმერთებს.

ნაყამანმა ირწმუნა ერთიანი ჭეშმარიტი ღმერთი, მაგრამ მის შესახებ ჯერ კიდევ წარმართული შეხედულებები გააჩნდა. ის, რომ მან ისრაელიდან მიწა წაიღო, გვამცნობს, რომ ბოლომდე ვერ შეუცნია შემოქმედი ღმერთი. სავარაუდოდ, იგი ფიქრობდა, რომ საჭიროა ამ მიწის წაღება, რადგან მისი წარმოდგენებით ღმერთი დაკავშირებული იყო ტერიტორიასთან, როგორც სხვა ღვთაებები ან იქნებ მას სურდა ამ მიწაზე სამსხვერპლო აეშენებინა? ნებისმიერ შემთხვევაში, ღმერთში მისი რწმენა აღირია მის უწინდელ შეხედულებებთან. ნაყამანის ისტორია დაგვეხმარება ვისაუბროთ, თუ როგორ შეუძლიათ ჩვენს დროში არაქრისტიანებს მოვიდნენ ქრისტესთან.

მეორე სათხოვარი აჩენს უფრო მეტ კითხვას. რატომ ითხოვს ნაყამანი ნებართვას, რომ თაყვანი სცეს კერპებს, ხოლო შემდეგ პატიებას ითხოვს ღმერთისგან? წინასწარმეტყველი გვაძლევს ამის გასაგებად გასაღებს: "მშვიდობით იარე" (4მეფ. 5:19). რაკი ნაყამანს სირიაში გააჩნდა ძალაუფლება, მას ასევე ჰქონდა მოვალეობები, რომლებიც უნდა შეესრულებინა, ისინი კი ეწინააღმდეგებოდა მის ახალ რწმენას. მნიშვნელოვანია, რომ ახლადმოქცეულებმა, განსაკუთრებით სხვა აღმსარებლობიდან მოსულებმა, მიიღონ მხარდაჭერა და დარიგება, როცა ეჯახებიან რწმენაში მოქცევამდე თავიანთ წარსულ ცხოვრებაში არსებული სოციუმისა თუ კულტურულ მოთხოვნილებებს.

გახსოვდეთ, ნაყამანმა თავისი ქვეყანა დატოვა კეთროვანმა, ხოლო მასში დაბრუნდა ჯანმრთელი კაცი და შემოქმედი ღმერთის მოწაფე. მან ეს-ესაა დაიწყო თავისი სულიერი გზა. მას სჭირდებოდა დრო რწმენაში განსამტკიცებლად.

`ამ ისტორიაში ვხედავთ, რომ ადამიანებს არ შეუძლიათ ეგრევე შეიცვალონ და უარყონ ყველა მათთვის დამახასიათებელი წეს-ჩვეულება, განსაკუთრებით თუკი უწინ ისინი მიეკუთვნებოდნენ არაქრისტიანულ რელიგიას. იმსჯელეთ ამაზე.`

