---
title: "მოწმობა სწავლულთათვის: ნიკოდემოსი"
date: 28/11/2023
---

ნიკოდემოსი იყო განსწავლული ადამიანი. ბიბლია მასზე საუბრობს როგორც ერთ-ერთ იუდეველ მთავარზე (იხ. იოან. 3:1). იესომ მას უწოდა ისრაელის მოძღვარი (იხ. იოან. 3:10). მას კარგად ესმოდა წმიდა წერილი და სულიერად სწყუროდა უფლის შეცნობა. ადამიანური გადმოსახედიდან, იგი შეგვეძლო ჩაგვეთვალა ღმერთის მიმდევრად. იგი იცავდა ყველა მცნებას და იუდეველთა შორის იყო პატივსაცემი ხელმძღვანელი. იგი იყო გავლენიანი და შემდგარი პიროვნება. და ბევრი თვლიდა, რომ ღმერთმა იგი აკურთხა. მიუხედავად ამისა, ეს გარეგნული ნიშნები არასაკმარისი გამოდგა იმისთვის, რომ მას გულში ჰქონოდა სიმშვიდე და გადარჩენილიყო. 

`წაიკითხეთ იოან. 3:1-12. იესოს არ დაუწყია ნიკოდემოსთან ღვთისმეტყველური დისკუსიები, არამედ ეგრევე მიმართა მის პირად სულიერ საჭიროებას. რაში მდგომარეობდა ნიკოდემოსის სულიერი პრობლემა?`

როცა ნიკოდემოსი მივიდა იესოსთან, იგი ცდილობდა საკუთარი სახის შენარჩუნებას. მაგრამ იესომ იცოდა მისი გული. ასევე იესომ იცის ყველა მდიდარი და გავლენიანი ადამიანის გული და საჭიროება. ნიკოდემოსი მივიდა იესოსთან, რადგან იგი დაარწმუნა უფლის სწავლებამ. სიამაყის გამო იგი თავს იკავებდა საჯაროდ ეღიარებინა იესო ქრისტე როგორც უფალი, მაგრამ ამ ღამემ იგი სამუდამოდ შეცვალა. მას შემდეგაც კი, როცა იგი დარწმუნდა, რომ იესო გამოაგზავნა ღმერთმა, იგი მაინც არ აღიარებდა საჯაროდ იესო ქრისტეს მიმართ თავის ერთგულებას. 

`წაიკითხეთ იოან. 7:43-52 და იოან. 19:39. რას გვამცნობს ეს მუხლები ნიკოდემოსისა და იესოს შესახებ?`

აქ, ამ მუხლებში, შეგვიძლია დავინახოთ, რომ იესომ ღრმა შთაბეჭდილება მოახდინა ნიკოდემოსზე. ამის შემდეგ ნიკოდემოსი ცდილობდა დაეცვა იესო, სანამ ცოცხალი იყო და პატივი მიაგო, როცა - მოკვდა. ეჭვგარეშეა, იესო შეეხო ნიკოდემოსის გულს, ნიკოდემოსისა, რომელსაც ყველა თავისი ნაქები ცოდნისა და სიბრძნის მიუხედავად, მხსენელი სჭირდებოდა ისევე, როგორც - ჩვენ. 

`რატომ არ უნდა ვფიქრობდეთ, რომ რადგან "გაგვაჩნია ჭეშმარიტება" (რაც სიმართლეა), ამ ჭეშმარიტების ცოდნა საკმარისია გადარჩენისთვის? სამწუხაროდ, დაღუპულთა შორის იქნებიან ჭეშმარიტების მცოდნენიც (სამი ანგელოზის უწყების მცოდნენიც კი)!`

