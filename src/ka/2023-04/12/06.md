---
title: ფურიმის სასწაული
date: 21/12/2023
---

ბიბლიის მკვლევარები აღნიშნავენ, რომ ესთერის წიგნი არის წმიდა წერილის ერთადერთი წიგნი, რომელშიც არ იხსენიება ღმერთის სახელი. მაგრამ იუდეველებს შეეძლოთ ამოეცნოთ ღვთის საქმეები დიდებულ განთავისუფლებაში, რომელიც მათთვის იყო აღსრულებული და ეს წიგნი შევიდა ბიბლიურ კანონში.

შეგვიძლია თუ არა დავინახოთ ღვთის თანდასწრება ჩვენი ყოველდღიური ცხოვრების საქმეებში? ღვთის ქმედებებს შეუძლია მიიღოს ჩვეულებრივი, ბუნებრივი მოვლენების სახე და თუკი მათ გამჭვრეტ მზერას არ მივაპყრობთ, მაშინ ვერ შევამჩნევთ ღმერთს ჩვენ გვერდით.

`წაიკითხეთ ესთ. 9:1-12. სადამდე მივიდა ესთერის ძალისხმევა?`

ფურიმის სასწაული იღებს არაჩვეულებრივ ფორმას. სასწაული დაფარულია, გარდასახულია მოვლენაში, რომელიც ბუნებრივად გვეჩვენება. იუდეველთა განადგურების ბრძანება არ გაუქმებულა, მაგრამ დაიწერა კიდევ ერთი ბრძანება, რომელიც იუდეველებს აძლევდა უფლებას, რომ თავი დაეცვათ.

გარდა ამისა, ყურადღება მიაქციეთ იმას, თუ რა მოხდა კიდევ და როგორ შეძლო ღმერთმა ამ მოვლენებში მოქმედება. სპარსელებმა შენიშნეს ღმერთის მოქმედება ებრაელების სასარგებლოდ.  და საბოლოოდ "ქვეყნის ბევრი მცხოვრები იუდაელი გახდა" (ესთ. 8:17). ეს თვალსაჩინო მაგალითია იმისა, თუ როგორ მოქმედებდა უფალი, რომ დაკარგული სულები მიეყვანა საკუთარი თავის შესაცნობად.

ისრაელიანთა ბელადებმა დაინახეს, თუ როგორ მოქმედებს ღმერთი. როცა იუდეველებმა საკუთარი თავის დაცვის დროს გაიმარჯვეს, მათ გამოაცხადეს თავიანთი გამარჯვების სამახსოვროდ ყოველწლიური დღესასწაული (ფურიმის სახელწოდებით). ამ დღეებს ტრადიციულად დღემდე ზეიმობენ ებრაელები ღმერთის სამახსოვროდ და მისი განთავისუფლების სამახსოვროდ.

**დავალება**: ილოცეთ, რომ ამ კვირის განმავლობაში ღმერთმა მოგცეთ გაბედულება, რომ გაუზიაროთ სხვებს ის, რაც ღმერთმა მოიმოქმედა თქვენს ცხოვრებაში ერთ-ერთ იმ ადამიანთან დაკავშირებით, ვინც გყავთ ლოცვის სიაში.

**რა გავაკეთოთ**: დღიურში დაიწყეთ იმის ჩაწერა, თუ რას აკეთებს ღმერთი თქვენთვის. გადახედეთ ხოლმე მას და ილოცეთ, რომ ღმერთმა შეგახსენოთ მისი ქმედებების შესახებ თქვენს ცხოვრებაში საჭირო დროს, რათა სხვებსაც გაუზიაროთ. განაგრძეთ ადამიანთა მოწვევა ბიბლიური გაკვეთილების შესასწავლად.

