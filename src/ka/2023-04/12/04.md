---
title: მორდექაის ერთგული მოწმობა
date: 19/12/2023
---


უცხო მიწაზე ცხოვრებისას მორდექაის და ესთერს, თუკი სურდათ ღმერთის ერთგული დარჩენილიყვნენ, ადრე თუ გვიან, ცხოვრებისეულ გზაზე უნდა შეხვედროდათ განსაცდელები. ეჭვგარეშეა, ასეთი შემთხვევა გადახდა თავს მორდექაის.

`წაიკითხეთ ესთ. 3:1-15. რატომ არ სცა თაყვანი მორდექაიმ ჰამანს?`

ესთ. 3-ში ვიგებთ, რომ მეფე ახაშვეროშმა განადიდა ჰამანი და უბოძა თანამდებობა, რომელშიც იგი ძალაუფლების სისრულეს ფლობდა. ყველას ეთქვა, რომ ჰამანის წინაშე ქედი უნდა მოიდრიკონ. მაგრამ ვკითხულობთ: "მორდექაი კი არც უჩოქებდა და არც თაყვანს სცემდა" (ესთ. 3:2). ბიბლია არ განგვიმარტავს მიზეზებს, თუ რატომ არ სცემდა თაყვანს მორდექაი ამ ადამიანს. მაგრამ ჩვენ ვიცით. იგი ღმერთის ერთგული იუდეველი იყო. მორდექაის არ სურდა პატივისცემის ხარკი გადაეხადა იმ ყამალეკელი აგაგელის შთამომავლის წინაშე, რომლებიც გამოსვლის დროიდან მისი ხალხის მტრები იყვნენ (იხ. რჯლ. 25:19). როგორ შეეძლო მართლმორწმუნე ებრაელს მუხლი მოეყარა ყამალეკის წინაშე? ან, თუკი თაყვანისცემაზე წავიდა საქმე, როგორ შეიძლება თაყვანი სცე ვინმეს, უფლის გარდა?

`თქვენი აზრით, გამართლებული იყო თუ არა მორდექაის საქციელი? მან ხომ მთელი თავისი ხალხი სიკვდილის საფრთხის ქვეშ დააყენა. განა უკეთესი არ იყო, რომ თავისი ხალხის უსაფრთხოების გამო დამორჩილებოდა და თაყვანი ეცა ჰამანისთვის?`

`თქვენ როგორ მოიქცეოდით მორდექაის ადგილას?`

"და ეუბნებოდნენ მორდექაის მეფის მსახურნი, რომლებიც მეფის კარიბჭესთან იყვნენ: ‘მეფის ბრძანებას რატომ არ ემორჩილები?’" (ესთ. 3:3). მიუხედავად იმისა, რომ დეტალურად არ ვიცით, თუ როგორ უპასუხა მან, მაგრამ შემდეგი მუხლი გვამცნობს: "მორდექაის... ნათქვამი ჰქონდა მათთვის, რომ იუდაელი იყო" (ესთ. 3:4). რა თქმა უნდა, მორდექაის თავის პასუხში საშუალება ჰქონდა განემარტა, რომ რადგან იმ ღმერთის მიმდევარი იყო, რომელმაც შექმნა ცა და მიწა, მას არ შეუძლია თაყვანი სცეს ადამიანს. ეჭვგარეშეა, მორდექაის ნაწილობრივ შეეძლო დაემოწმებინა თავისი რწმენის შესახებ, რომელსაც ასე მტკიცედ იცავდა, მაგრამ ეს საფრთხეს უქმნიდა პირადად მას და, სამწუხაროდ, არა მხოლოდ მას.

"დანიელისა და მისი მეგობრებიდან, ასევე მორდექაიდან კიაფობდა სინათლე ბაბილონის სამეფოს ზნეობრივ სიბნელეში" (ელენ უაითი. ადვენთ რევიუ ენდ საბათ ჰელად, 13 მაისი 1884 წელი).

როცა ჰამანმა ისურვა იუდეველთა განადგურება, მაშინ მან ისინი ასე აღწერა: "არის ერთი ხალხი განთესილი და გაფანტული სხვა ხალხებს შორის შენი სამეფოს ყველა სამთავროში. მათი რჯული განსხვავდება ყველა ხალხის რჯულისაგან, და არ ასრულებენ მეფის კანონებს" (ესთ. 3:8). ხალხი, რომელთა რჯულიც განსხვავდება და რომელიც არ ასრულებს მეფის კანონებს? იდეალური სამიზნო რელიგიური დევნისთვის.

`როგორ შეგვიძლია გადავიტანოთ იგივე განსაცდელები, რაც გადაიტანა მორდექაიმ, ჩვენს დროში? როგორ მოვიქცეთ მსგავს შემთხვევებში?`

