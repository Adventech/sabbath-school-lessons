---
title: "ვინ იცის, იქნებ ამ ჟამისათვის ეწიე შენ დედოფლობას?"
date: 20/12/2023
---

`წაიკითხეთ ესთ. 4:1-14. რატომ იყო საჭირო, რომ ზუსტად ამ დროს ეთქვა ესთერს, რომ იუდეველი იყო?`

როცა მორდექაი მივიდა ესთერთან დახმარების სათხოვნელად, იგი ახაშვეროშის ცოლი იყო უკვე რამდენიმე წლის განმავლობაში. სპარსეთში არსებობდა კანონი, რომ ვერავინ მიუახლოვდებოდა სამეფო ტახტს მეფის განსაკუთრებული მოწვევის გარეშე. ნებისმიერი, ვინც არ იცავდა ამ წეს-ჩვეულებას, საფრთხეში იგდებდა სიცოცხლეს. მიუხედავად იმისა, რომ ესთერმა ეს იცოდა, იგი მაინც წარდგა მეფის წინაშე. 

მორდექაი თავისი რწმენით ცდილობდა გამოეღვიძა ესთერის რწმენა. ესთერის წიგნის ცენტრალურ სიტყვებს წარმოადგენს მორდექაის სიტყვები, რომლებითაც მან მიმართა ესთერს: "და მორდექაიმ ესთერს საპასუხოდ შეუთვალა: ‘არ გეგონოს, მეფის სახლიდან მხოლოდ შენ გადარჩე იუდაელთაგან, რადგან ახლა თუ დადუმდები, მაშინ შვება და ხსნა სხვა მხრიდან მოვა, შენ და შენი მამის სახლი კი დაიღუპებით. ვინ იცის, იქნებ ამ ჟამისათვის ეწიე შენ დედოფლობას?’" (ესთ. 4:13, 14).

ესთერის რწმენა განსაცდელის წინაშე აღმოჩნდა, როცა მორდექაიმ თავისი ხალხის მიმართ მის სიყვარულს მოუხმო. არავინ იცოდა, რომ ის იუდაელი იყო, მხოლოდ - მორდექაიმ, და როგორც კი ესთერმა მიიღო გადაწყვეტილება, მან მტკიცედ დადო სასწორზე საკუთარი სიცოცხლე.

მისი რწმენა ღმერთში ძლიერი იყო და მან იცოდა, რომ ღმერთის დახმარების გარეშე იგი ვერ მიაღწევდა წარმატებას. მორდექაის მიმართ გაცემული მისი პასუხი აშიშვლებს მის რწმენას: "წადი, თავი მოუყარე შუშანის მთელ იუდაელობას და იმარხულეთ ჩემთვის; და ნუ ჭამთ და ნუ სვამთ სამ დღეს, ნურც ღამით და ნურც დღისით; მეც ვიმარხულებ ჩემს მხევლებთან ერთად; ასე წავალ მეფესთან, თუმცა ეს კანონს ეწინააღმდეგება. და, თუ დავიღუპები, დავიღუპო!" (ესთ. 4:16). მორდექაიმ გაავრცელა ეს უწყება შუშანის მთელ საიუდეოში და სანამ ისინი მარხულობდნენ და ლოცულობდნენ, ესთერი ემზადებოდა საბედისწერო შეხვედრისთვის. "მესამე დღეს შეიმოსა ესთერი დედოფლურად და დადგა მეფის სასახლის შიდა ეზოში, მეფის სახლის წინ. მეფე კი თავის სამეფო ტახტზე იჯდა სამეფო სახლში, შესასვლელის პირდაპირ. და როგორც კი დაინახა მეფემ ეზოში მდგომი დედოფალი ესთერი, მადლი ჰპოვა ესთერმა მის თვალში და გაუწოდა მეფემ ესთერს ოქროს კვერთხი, ხელში რომ ეჭირა, და მიუახლოვდა ესთერი და კვერთხის თავს შეეხო" (ესთ. 5:1,2).

`იუდეველთათვის იმ მდგომარეობაში, როგორც ზევით არის აღწერილი, ლოცვას თან ერთვოდა მარხვაც. ანუ ისინი კი ლოცულობდნენ საკუთარი თავის შესახებ, მაგრამ ლოცვა მათი ქმედების ცენტრალურ ადგილს იკავებდა. რა შეგვიძლია ვისწავლოთ ამით?`

