---
title: "ღვთის ერი: მისიის შუამდგომელი"
date: 11/10/2023
---

მთელი ისტორიის განმავლობაში ღმერთს ყოველთვის ჰყავდა ისინი, ვინც ერთგულად წარადგენდა მის ხასიათს და მორჩილად მიჰყვებოდა მის მიზნებს. ღვთის ერი არის ის, ვინც მოწოდებული იყო უფლის მიერ და ვინც მიიღო მისი მოწვევა ყოფილიყო უფლის მადლის თანამონაწილე. ისინი ყველანი იყვნენ და დღესაც არიან ღვთის იარაღი მისი მისიის აღსასრულებლად. 

`წაიკითხეთ დაბ. 12:1-3 და რჯლ. 7:6, 11, 12. როგორი იყო ძველ აღთქმაში ღვთის თავდაპირველი მიზანი თავისი ერისთვის?`

ღმერთის აღთქმას აბრაამსა და მის შთამომავლებთან გააჩნია განსაზღვრული მიზანი. ისინი იყვნენ მოწოდებული, აღმართული და უფლებამოსილი ყოფილიყვნენ უფლის მისიის გამტარები - კურთხევის არხები ერებისთვის (რჯლ. 28:10 შეად. ეს. 49:6). თუმცა ისინი არჩეულ იქნენ ღმერთთან დადებული აღთქმის ფარგლებში, რწმენისა და მორჩილების ნაგულისხმევი პირობითობის საფუძველზე (დაბ. 22:16-18; გამ. 19:5, 6; რჯლ. 28:1, 2; 2ნეშტ. 7:14). სხვა ერების ისრაელისკენ მოქცევის ეს პროცესი ძველ აღთქმაში წარმოადგენდა უფლის "მისიის სტრატეგიას". 

ახალ აღთქმაში ღვთის მისია გრძელდება. აღმდგარი უფალი და მხსნელი ახლა ახორციელებს განახლებული "მისიის სტრატეგიას" (იხ. მათ. 28:18-20; საქმე. 1:8), რომლის თანახმად, ქრისტეს მოწაფეები, რომლებიც ეკლესიას შეადგენენ, მიემართებიან მთელ სამყაროში მისიით, ნაცვლად იმისა, როგორც ძველი ისრაელის შემთხვევაში, წუთისოფელი მისულიყო მათთან. მისია არ მომდინარეობს ეკლესიიდან. პირიქით, ეკლესია იმიტომ არსებობს, რომ ღმერთს ჯერ კიდევ აქვს მისია, რომელიც უნდა აღსრულდეს და უფალი გამოიყენებს თავის ეკლესიას მის აღსასრულებლად. 

მიუხედავად ამისა, რჩება კითხვა: რაში მდგომარეობს ეკლესიის მისია? ეკლესიის მისია იგივეა, რაც გააჩნდა მას, ვინც შექმნა ეკლესია: "რადგან ძე კაცისა მოვიდა დაკარგულის მოსაძებნად და სახსნელად" (ლუკ. 19:10). თუმცა არცერთ ჩვენგანს, როგორც ეკლესიის წევრს, არ შეუძლია არავის ხსნა, მაგრამ შეგვიძლია და უნდა მივუთითოთ ადამიანებს იმ ერთადერთზე, ვისაც შეუძლია ხსნა - უფალ იესო ქრისტეზე. 

"ქრისტეს ეკლესიის მისია იმაში მდგომარეობს, რომ იხსნას დაღუპვის გზაზე მყოფი ცოდვილები. მისია უნდა აუწყებდეს ადამიანებს ღვთის სიყვარულს მათ მიმართ და ამ სიყვარულის ქმედითობით შეიძინოს ისინი ქრისტესთვის" (ე. უაითი. მოწმობანი ეკლესიისთვის. ტ. 3, გვ. 381). რამხელა პატივი და პასუხისმგებლობაა!

`მისია ეკლესიისთვის იგივეა, რაც ჰაერი ჩვენი ცხოვრებისთვის. ჰაერის გარეშე ვიღუპებით. მისიის გარეშე იღუპება ეკლესია. პირადად თქვენ რისი გაკეთება შეგიძლიათ, რომ მხარში დაუდგეთ თქვენს ეკლესიას?`