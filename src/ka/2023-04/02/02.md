---
title: "სამპიროვანი ღმერთი: მისიის წარმოშობა"
date: 08/10/2023
---

ღვთის მისია წმიდა წერილში იესოს აყენებს კუთხის თავში, როგორც ხსნისკენ მიმავალ ერთადერთ გზას. თავად ქრისტემ ბრძანა: "მე ვარ გზა, ჭეშმარიტება და სიცოცხლე. მამასთან ვერავინ მივა, თუ არა ჩემით" (იოან. 14:6). მაგრამ იესო ასევე გვეხმარება გავიგოთ სამპიროვანი ღმერთის ცენტრალური როლი მის მისიაში.

ყველაფერი, რასაც ქრისტე აკეთებდა, იყო ან ზეცერი მამისთვის ან მისგან მომდინარეობდა (იხ. იოან. 4:34; 5:30; 12:45). მაგრამ ყოველთვის უნდა გვახსოვდეს, რომ იესოს მისია დაიწყო არა მაშინ, როცა იგი მოვიდა დედამიწაზე. მან მიიღო იგი მამისგან ჯერ კიდევ სამყაროს შექმნამდე (ეფეს. 1:4 შეად. 1პეტრ. 1:20).

აქედან გამომდინარე, ღმერთმა თავისი მისია კაცობრიობის მიმართ ჩაიფიქრა ჯერ კიდევ მანამ, სანამ ჩვენი პლანეტის საძირკველს ჩაყრიდა და იგი გაცნობიერებულად შემოვიდა კაცობრიობის ისტორიაში, რათა მიეღწია ამ მიზნისთვის. 

ძემ შექმნა სამყარო (იოან. 1:3) და როცა "მოვიდა სისავსე ჟამისა" (გალ. 4:4), მამამ გამოავლინა თავისი სიყვარული სამყაროში ძის გამოგზავნით (იოან. 3:16, 17). ძე მოვიდა, ჯვარს ეცვა და დაამარცხა სიკვდილი. შემდეგ ჩვენთან ჩამოვიდა სულიწმიდა, რომელიც მამამ გამოგზავნა (იოან. 14:26; 16:7), ამხილა წუთისოფელი ცოდვაში (იოან. 16:8-11) და დღეს აგრძელებს მამისა და ძის მისიას, თავის ერს ანიჭებს ძალას და აგზავნის მისიისთვის (იოან. 14:26; 16:13, 14).

`წაიკითხეთ იოან. 20:21, 22. დაფიქრდით, როგორ ვლინდება ამ მუხლებში ღმერთის სამივე პიროვნების მონაწილეობა იმაში, რათა წარმართოს მოწაფეები მისიის აღსასრულებლად?`

მიუხედავად იმისა, რომ სიტყვა "სამება" ბიბლიაში არ გვხვდება, მრავალრიცხოვანია მისიის აღსასრულებლად მიმართული სამპიროვანი ღმერთის შესახებ მოწმობა. მაგალითად, აღდგომის შემდეგ ქრისტე გამოეცხადა თავის მოწაფეებს და დაპირდა: "მე მოვავლენ თქვენზე მამაჩემის აღთქმულს. თქვენ კი დარჩით ქალაქში [იერუსალიმში], ვიდრე მაღლიდან ძალით შეიმოსებოდეთ" (ლუკ. 24:49). აქ ვხედავთ რეალურობას ღმერთის მისიისა, რომელიც გამოხატულია ერთ წინადადებაში: მამის აღთქმული, ძის დარწმუნება აღთქმულის აღსრულებაში და თავად აღთქმულის აღსრულება - სულიწმიდის მოსვლა (იხ. ლუკ. 3:16; საქმე. 1:4,5,8). 

ვიგებთ, რომ მისია ჩვენი არაა. იგი ეკუთვნის სამპიროვან ღმერთს. და მხოლოდ ამიტომ ვერ დამარცხდება მისია. 

`მამა, ძე და სულიწმიდა - ყველა ჩართულია სულთა ხსნის საქმეში. რატომ არის ეს აზრი ესოდენ დამამშვიდებელი ჩვენთვის?`