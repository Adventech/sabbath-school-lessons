---
title: "მარადიული სახარება: მისიის უწყება"
date: 10/10/2023
---

`წაიკითხეთ გამოცხ. 14:6, 7. ღვთის მისიის რომელი მხარეები შეგიძლიათ დაინახოთ "მარადიულ სახარებაში", რომელიც წარმოდგენილია სამი ანგელოზიდან პირველი ანგელოზის უწყებაში?`

წმიდა წერილში ესაა ერთადერთი ადგილი, სადაც სიტყვები "მარადიული" და "სახარება" გაერთიანებულია. სახარება არის კეთილი უწყება მადლის შესახებ, რომელიც ყველასათვის არის შეთავაზებული იესო ქრისტეს მეშვეობით. იგი მოვიდა ჩვენს წუთისოფელში, რათა გამოეცხადებინა "მადლი და ჭეშმარიტება" (იოან. 1:14). მან იცხოვრა უცოდველი ცხოვრებით და მოკვდა ჯვარზე, გახდა შემცვლელი მსხვერპლი, რათა პასუხი ეგო ჩვენი ცოდვების გამო (ეს. 53:4, 5; 1პეტრ. 3:18) იგი აღდგა, ზეცად ამაღლდა, მამამ აღამაღლა და დღეს ზეციურ საწმიდარში შუამდგომლობს ჩვენ გამო (გამოცხ. 1:18; საქმე. 2:33; ებრ. 7:25). მალე იგი აღასრულებს თავის უდიდეს დანაპირებს: დაბრუნდება დიდებითა და ბრწყინვალებით და საბოლოოდ, ზეცაში ათასწლოვანი მეფობის შემდეგ ღვთის სამეფოს დაამყარებს დედამიწაზე (იოან. 14:1-4; საქმე. 1:11; გამოცხ. 21:1-4). ეს ყველაფერი მარადიული სახარების არსებითი მხარეებია. 

მიუხედავად ამისა, აღსანიშნავია ის ფაქტი, რომ ეს უწყება არის მარადიული. არის მხოლოდ ერთი სახარება, რომელსაც შეუძლია გვიხსნას. იგი უცვლელი დარჩება მანამ, სანამ უფლის მისია სრულად არ შესრულდება. სხვა სახარება არასდროს იქნება. მცდარი სწავლებები მოდის და მიდის (ეფეს. 4:14), მაგრამ უწყება გადარჩენის შესახებ, მარადიული სახარება, უცვლელია და ისინი, ვისაც სწამს ამის და ცხოვრობს ღმერთის მორჩილებაში, მიიღებენ ჯილდოს (იხ. რჯლ. 5:33; რომ. 2:6).

იგივე დავალება, რაც მიეცათ პირველ მოწაფეებს, ჩვენც მოგვეცა დღეს. ჩვენ უნდა განვაგრძოთ ყველგან აღვასრულოთ ქრისტესთვის მოწაფეების აღზრდის ამოცანა. მაგრამ ვინ არიან ეს მოწაფეები? კეთილი, მართალი, სრულად მიძღვნილი, მოსიყვარულე ადამიანები? ეს თვისებები აუცილებელია, მაგრამ არასაკმარისი. უნდა გავზარდოთ მოწაფეები, რომლებიც ორიენტირებული არიან მოწაფეობის ყველა ბიბლიურ საფუძველზე (ლუკ. 9:23; იოან. 13:34, 35; 2კორ. 5:17), საბოლოო მიზნის გათვალისწინებით: რათა იყვნენ მომზადებულები და სხვებიც მოამზადონ მასწავლებლის, იესო ქრისტეს მეორედ მოსვლისთვის.

"უფლის სამსჯავროს გამოცხადება ქრისტეს მეორედ მოსვლის მოახლოებაზე მეტყველებს. წუთისოფლისადმი მიმართულ გაფრთხილებას კი უფალი მარადიულ სახარებას უწოდებს. ამრიგად, ჭეშმარიტება ქრისტეს მეორედ მოსვლისა და ამ დღის მოახლოების შესახებ ქრისტეს სახარების განუყოფელი ნაწილია" (ე. უაითი. ქრისტეს იგავები. გვ. 227, 228).

`როგორ არის დაკავშირებული სამსჯავროს კონცეფცია "მარადიულ სახარებასთან" პირველი ანგელოზის უწყებაში? რატომ უნდა დაიკავოს სახარებამ სამსჯავროს იდეაში ცენტრალური ადგილი?`