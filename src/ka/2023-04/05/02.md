---
title: შიში
date: 29/10/2023
---

`წაიკითხეთ ნაუმ. 1:1; 3:1-4; 4მეფ. 17:5, 6; 19:32-37. რას გვამცნობს ეს მუხლები ნინევესა და მის მკვიდრთა შესახებ? თქვენი აზრით, რა იყო იმის მიზეზი, რომ იონამ გადაწყვიტა გაქცეულიყო თარშიშში ნინევეში წასვლის ნაცვლად?`

ერთ-ერთი მიზეზი, რატომაც, შესაძლებელია, არ სურდა იონას წასულიყო ნინევეში, იყო შიში. ასურელები სასტიკ მტრებს წარმოადგენდნენ და ნინევე კი ამ სამეფოს დედაქალაქი იყო. 

"ისრაელის გაყოფის დღეებში ნინევე, ასურეთის სამეფოს დედაქალაქი, იყო უძველესი სამყაროს ერთ-ერთი უდიდესი ქალაქი. წმიდა წერილი მას უწოდებს: "სისხლიან ქალაქს! სიცრუით არის გატენილი, სავსეა ძალადობით" (ნაუმ. 3:1). ხატოვანი გამონათქვამებით წინასწარმეტყველი ნაუმი ნინევეს ადარებს სასტიკ, მტაცებელ ლომს. ‘რადგან ვის არ მისწვდენია შენი გაუთავებელი სიავე’ (ნაუმ. 3:19)” (ე. უაითი. წინასწარმეტყველები და მეფეები. გვ. 265).

ნინევე იყო დიდებული ქალაქი. ისტორიკოსები გვამცნობენ, რომ სანხერიბის მეფობის დროს ქალაქი მეტისმეტად გაიზარდა, კერძოდ, აშენდა უდიდესი სამხრეთ-დასავლეთის სასახლე, რომლის სიგრძე-სიგანე წარმოადგენდა: 503 და 242 მეტრს. მასში, სულ მცირე, 80 შენობა-ნაგებობა მაინც იყო. სანხერიბმა ასევე გაიყვანა 18 არხი ქალაქის მოსარწყავად; წყალი მოედინებოდა წყაროდან, რომელიც ქალაქიდან 65 კილომეტრში მდებარეობდა. მისი სიგრძეც კი აღმაშფოთებელი იყო. 

მაგრამ ასურელები ასევე იყვნენ სასტიკი და დაუნდობელი ერი. სანხერიბი ბაბილონის დაპყრობის თავის ანგარიშში იკვეხნიდა, რომ მისი ქუჩები გაავსო იმ ქალაქის მაცხოვრებელთა გვამებით, დიდპატარიანად, ხოლო გათხრების დროს ნაპოვნი ბარელიეფები ასახავს სცენებს იმისა, თუ როგორ გმირავენ მეომრები თავიანთ მსხვერპლებს. ეს ის ხალხი იყო, რომელთანაც ჯობდა საქმე არ დაგეჭირა. ამიტომ გასაკვირი არაა, რომ იონამ საკუთარი თავი წარმოიდგინა ნინეველთა ბრბოში და შეეშინდა.

როცა იონას ისტორიას ვკითხულობთ, ჩვენ არ ვამართლებთ მის საქციელს იმის გამო, რომ ნება დართო შიშს ხელი შეეშალა ღვთის ბრძანების შესრულებაში. მაგრამ ამ დროს მხედველობიდან გვრჩება ის, რომ ჩვენც ასევე ვიქცევით, როცა შიშს ნებას ვრთავთ გვმართოს, როცა პირიქით, უნდა გავყვეთ უფლის მოწოდებას. 

`გაიხსენეთ შემთხვევა, როცა აშკარად გრძნობდით, რომ ღმერთი მიგითითებთ გააკეთოთ რაღაც, რისი კეთებაც არ გსურდათ შიშის გამო. რა ისწავლეთ ამ გამოცდილებიდან?`