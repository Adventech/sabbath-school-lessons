---
title: საბაბი მისიის თავიდან ასაცილებლად
date: 28/10/2023
---
<h3 class="ka_geo">გამოსაკვლევად შემოთავაზებული ბიბლიური მუხლები:</h3>
იონ. 1-4; ნაუმ. 1:1; 4მეფ. 17:5,6; ფსალმ. 23:1; იაკ. 1:27; ეს. 6:1-8.

> <p>სამახსოვრო მუხლი:</p>
> "და მოვისმინე უფლის ხმა, რომელიც ამბობდა: ‘ვინ წარვგზავნო და ვინ წავა ჩვენთვის?’ და ვთქვი: ‘მე წარმგზავნე!’" (ეს. 6:8).

მისიის აღსასრულებლად მოწოდებულთა შორის ყველა არ იყო აბრაამივით ასეთი მორჩილი. იონა ამის მაგალითია (წაიკითხეთ იონ. 1-4). ღმერთი მოუწოდებს იონას აიმაღლოს ხმა ნინევეს, ასურეთის დედაქალაქის, ცოდვების წინააღმდეგ. ეს ქალაქი, რომელიც თანამედროვე ერაყის ტერიტორიაზე მდებარეობს, იერუსალიმიდან დაშორებული იყო, დაახლოებით, 900 კილომეტრით, ერთი თვის სავალ გზაზე. იონამ არა მხოლოდ უარი განაცხადა იქ წასვლაზე, არამედ საპირისპირო მხარეს გაიქცა. იაფოში ჩასულმა შეიძინა ბილეთი თარშიშში, თანამედროვე სამხრეთ ესპანეთის ტერიტორიისკენ. 3200 კილომეტრის დასაფარად საჭირო იყო, დაახლოებით, ერთი თვე, ამინდიდან გამომდინარე. რადგან იონამ არ ისურვა ასურეთის მეფესთან დაპირისპირება, მან დაკარგა მთელი თვე, რომელიც ნინევეში მისასვლელად იყო საჭირო, იმისთვის, რომ გაქცეულიყო მისგან უფრო შორს. რატომ მოიქცა ამგვარად ღვთის კაცი?

ნინეველები აშკარად ცუდი ადამიანები იყვნენ, ეს ერი განთქმული იყო თავისი უწმიდურებითა და სისასტიკით, იგი თავს ესხმოდა ისრაელსა და იუდეას. მიუხედავად ამისა, ღმერთმა მოუწოდა იონას წასულიყო ნინევეში და მისი უწმიდურების წინააღმდეგ გამოსულიყო (იხ. იონ. 1:2). აქ მოყვანილი სიტყვები ძალიან ჰგავს იმ სიტყვებს, რომლითაც ღმერთი აღწერდა სოდომსა და გომორას აბრაამთან დიალოგისას დაბ. 18:20, 21-ში. მაგრამ, როგორც ვხედავთ, იონას პასუხი აბრაამის გამოძახილის სრულიად საპირისპირო იყო.

რა შეგვიძლია ვისწავლოთ იონას ისტორიიდან იმ მიზეზების შესახებ, რომლებიც შეიძლება წარმოიქმნას, რათა არ აღვასრულოთ დაკისრებული მისია. 