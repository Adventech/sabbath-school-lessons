---
title: გამოსყიდვა გადასახლებაში
date: 28/04/2022
---


`წაიკითხეთ დაბ. 11:8,9; 9:1 (შეადარ. დაბ. 1:28-ს). ღმერთის მიერ ადამიანთა გაფანტვას რატომ აქვს გამომსყიდველი ხასიათი?`

ღვთის ჩანაფიქრი და კურთხევა ადამიანთათვის მდგომარეობდა იმაში, რომ ისინი "გამრავლდებიან და აღავსებენ მიწას", როდესაც მთელი დედამიწის ზურგზე გავრცელდებოდნენ (იხ. დაბ. 9:1; შეადარ. დაბ. 1:28-ს). ღვთის გეგმის საპირისპიროდ ბაბილონის მშენებლებმა ერთად ყოფნა არჩიეს, როგორც ერთიანმა ხალხმა. ერთ-ერთი მიზეზი, რის გამოც მათ არჩიეს ქალაქის აშენება, მდგომარეობდა იმაში, რომ არ გაფანტულიყვნენ მთელი ქვეყნის პირზე (იხ. დაბ. 11:4). მათ უარი თქვეს სადმე გადასვლაზე, ალბათ ფიქრობდნენ, რომ ერთად უფრო ძლიერები იქნებოდნენ.

სამწუხაროდ, ადამიანები ცდილობდნენ თავიანთი გაერთიანებული ძალის გამოყენებას ბოროტებისთვის, და არა სიკეთისთვის. მათ სურდათ "თავისთვის შეექმნათ სახელი" - ეს ნათლად ასახავს მათ ამპარტავნებასა და სიამაყეს. და ნამდვილად, ყოველ ჯერზე, როცა ადამიანები ღიად უპირისპირდებიან ღმერთს და სურთ "შეიქმნან სახელი", შეგვიძლია დარწმუნებული ვიყოთ, რომ ვერაფერს გახდებიან.

ამრიგად, ღმერთმა დაგმო მათი აშკარა დაუმორჩილებლობა და გაფანტა ისინი "მიწის პირზე" (დაბ. 11:9), — მოხდა სწორედ ის, რისი გაკეთებაც მათ არ სურდათ. საკმაოდ საინტერესოა, რომ სახელწოდება "ბაბელი", რაც ნიშნავს "ღმერთის კარიბჭეს", დაკავშირებულია ზმნასთან **ბალალ** - "აღრევა" (დაბ. 11:9). ბაბილონის მშენებლებს სურდათ მიეღწიათ ღმერთის კარიბჭემდე და ფიქრობდნენ საკუთარ თავზე, როგორც ღმერთზე, სწორედ ამიტომ მოხდა მათი აღრევა და ისინი გაცილებით სუსტები გახდნენ, ვიდრე მანამდე.

"ბაბილონის მკვიდრთ სურდათ, ღმერთისაგან დამოუკიდებელი მმართველობა ჰქონოდათ. თუმცა მათ შორის იყვნენ უფლის მოშიშნიც, მაგრამ ისინი ცდუნდნენ უკეთურთა მისწრაფებებით და მათი გეგმების მოზიარენი გახდნენ. ამ ერთგულთა გამო აყოვნებდა უფალი თავის სამსჯავროს და აძლევდა ადამიანებს დროს, გამოერკვიათ საკუთარი ნამდვილი ხასიათი. ხოლო, როცა ეს მოხდა, ღვთის შვილები შეეცადნენ, უარი ეთქმევინებინათ თავის მიზანზე, მაგრამ ხალხი სრულად გაერთიანდა თავის კადნიერი წამოწყების შესასრულებლად. მათ რომ დაუბრკოლებლად გაეგრძელებინათ თავისი საქმე, უზნეობა ჯერ კიდევ მაშინ გაბატონდებოდა მთელ დედამიწაზე, როცა ის ჯერ კიდევ ახლად შექმნილი იყო. მათი შეთქმულება დაფუძნებული იყო ამბოხებაზე. ეს იყო თვითგანდიდებისთვის შექმნილი სამეფო, სადაც არ ექნებოდა ადგილი ღმერთის მმართველობასა ან პატივს" (ე. უაითი. პატრიარქები და წინასწარმეტყველები, გვ. 123 ორიგინალში).

`რატომ უნდა ვიყოთ ძალიან ფრთხილად, როდესაც ვცდილობთ "შევიქმნათ სახელი"?`

