---
title: ერთი ენა
date: 26/04/2022
---


წაიკითხეთ დაბ. 11:1-4. რატომ სურდათ ასე ძლიერ "მთელი ქვეყნის" ადამიანებს გაერთიანება?

რა იყო ის მოტივები, რამაც მთელი მაშინდელი კაცობრიობა გააერთიანა ამ საერთო პროექტის გარშემო?

რა იყო ცუდი ადამიანთა სურვილში "შეექმნათ სახელი"? (შეადარ. ეს. 66:2-ს; გამოცხ. 2:17-ს).

ფრაზა "მთელი ქვეყანა" მიუთითებს ადამიანთა მცირე რაოდენობაზე, რომლებიც წარღვნის შემდეგ ცხოვრობდნენ. ამ გაერთიანების მიზეზი ნათლად არის მითითებული: მათ სურთ ააშენონ გოდოლი, რათა მისწვდნენ ზეცას (დაბ. 11:4). ფაქტობრივად, მათი ჭეშმარიტი განზრახვაა - დაიკავონ თვით შემოქმედი ღმერთის ადგილი. აღსანიშნავია, რომ ამ ადამიანთა განზრახვებისა და ქმედებების აღწერა ჰგავს ღვთის განზრახვებსა და ქმედებებს შექმნის ისტორიაში: "და თქვეს" (დაბ. 11:3, 4; შეადარ. დაბ. 1:6,9,14-ს და ა.შ.); "შევიქმნათ" (დაბ. 11:3,4; შეადარ. დაბ. 1:26-ს). მათი განზრახვა პირდაპირ არის გამოცხადებული - "შევიქმნათ სახელი" (დაბ. 11:4). ეს ფრაზა გამოიყენება უშუალოდ ღმერთის აღსანიშნავად (იხ. ეს. 63:12, 14).

როგორც ჩვენ ვხედავთ, ბაბილონის გოდოლის მშენებლებმა გულში ჩაიდეს შეუფერებელი ამბიცია დაეკავებინათ შემოქმედი ღმერთის ადგილი (ჩვენ ვიცით, ვინ შთააგონა მათ ამის გაკეთება, - იხ. ეს. 14:14). მოგონებებმა წარღვნის შესახებ, უეჭველად, ითამაშა როლი მათ პროექტში. ისინი აშენებენ მაღალ კოშკს, რათა გადარჩნენ კიდევ ერთი წარღვნის შემთხვევაში, ღვთის დაპირების მიუხედავად. ხსოვნა წარღვნის შესახებ, თუმცა კი დამახინჯებული, შემონახულია ბაბილონის ტრადიციაში ქალაქ ბაბელის (ბაბილონის) მშენებლობასთან დაკავშირებით. სწორედ ეს დაჟინებული მცდელობები მიაღწიოს ზეცას და მიითვისოს ღმერთის ძალაუფლება, მართლაც, ახასიათებს ბაბილონის სულს.

აი, რატომ არის ბაბილონის გოდოლის შესახებ ისტორია - მნიშვნელოვანი მოტივი დანიელის წიგნში. შინყარის მოხსენიება ბაბილონის გოდოლის შესახებ ისტორიის დასაწყისში (იხ. დაბ. 11:2) კვლავ ჩნდება დანიელის წიგნის დასაწყისში, რათა აღნიშნოს ის ადგილი, სადაც ნაბუქოდონოსორმა მიიტანა იერუსალიმის ტაძრის ჭურჭელი (იხ. დან. 1:2). ამ წიგნის სხვა მრავალ ნაწყვეტს შორის ეპიზოდი ნაბუქოდონოსორისა, რომელიც ოქროს კერპს აღმართავს, სავარაუდოდ, იმავე ადგილას, იმავე "ველზე", არის ყველაზე ნათელი მაგალითი ასეთი გუნება-განწყობილებისა. აღსასრულის შესახებ თავის ხილვებში დანიელი ხედავს იგივე სცენარს, როდესაც დედამიწის ხალხები ერთად იკრიბებიან, რათა გაერთიანდნენ ღმერთის წინააღმდეგ (დან. 2:43-44; 11:40-45; შეადარ. გამოცხ. 16:14-16-ს), თუმცა კი აქ ეს მცდელობა არ გამოსდით, როგორც ბაბილონის გოდოლის შემთხვევაშიც.

გასული საუკუნის ცნობილმა საერო ფრანგმა მწერალმა თქვა, რომ კაცობრიობის დიდი მიზანია - ეცადოს "იყოს ღმერთი". ადამიანის ბუნების რომელ თვისებებს, რომლებიც უკვე გამოვლინდა ევაში ედემში (იხ. დაბ. 3:5), შეუძლია გვიბიძგოს შევასრულოთ ამ მწერლის სიტყვები?

