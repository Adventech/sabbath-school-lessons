---
title: "ჩავიდეთ"
date: 27/04/2022
---


`წაიკითხეთ დაბ. 11:5-7 და ფსალმ. 138:7-12. რატომ ჩამოვიდა აქ ღმერთი დედამიწაზე? რით აიხსნება ღმერთის ასეთი რეაქცია ბაბილონის გოდოლის მშენებლობის მიმართ?`

ირონია იმაში მდგომარეობს, რომ მართალია ადმიანები ზევითკენ მიიწევდნენ, ღმერთი უნდა ჩამოსულიყო მათთან. ღმერთის ჩამოსვლა - ეს არის დადასტურება მისი უზენაესობისა. ღმერთი ყოველთვის იქნება ჩვენი ადამიანური ხელმისაწვდომობის მიღმა. ადამიანთა ნებისმიერი მცდელობა ავიდნენ მასთან და შეხვდნენ მას ზეცაში, ამაო და სასაცილოა. ეჭვგარეშეა, ამიტომაც იესო ჩამოვიდა ჩვენთან, რათა გადავერჩინეთ; მას არ ჰქონდა ჩვენი გამოსყიდვის სხვა საშუალება. 

უდიდესი ირონია ბაბილონის გოდოლის შესახებ ისტორიაში ჩანს ფრაზაში: "ჩამოვიდა უფალი, რათა ენახა ქალაქი და გოდოლი" (დაბ. 11:5). ღმერთს არ სჭირდება დაბლა ჩამოსვლა, რათა დაინახოს (იხ. ფსალმ. 138:7-12; შეადარ. ფსალმ. 2:4-ს), მაგრამ მან მაინც გააკეთა ეს. მოცემული ფრაზა ხაზგასმით აღნიშნავს ღმერთის მონაწილეობას კაცობრიობის ცხოვრებაში.

`წაიკითხეთ ლუკ. 1:26-33. რას გვასწავლის ეს ნაწყვეტი ღმერთის ჩვენთან ჩამოსვლის შესახებ? `

ღმერთის ჩამოსვლა ასევე შეგვახსენებს რწმენით გამართლების პრინციპისა და ღვთის მადლის მოქმედების შესახებ. რა სახის სამუშაოსაც არ უნდა ვასრულებდეთ ღმერთისთვის, ის მაინც უნდა ჩამოვიდეს ქვევით, რათა შეგვხვდეს ჩვენ. ჩვენ მასთან და ხსნასთან მიგვიყვანს არა ჩვენი საქმეები, არამედ სწორედ ღმერთის ჩვენთან მოახლოება. ფაქტობრივად ორჯერ არის ნათქვამი ნაწყვეტში (იხ. დაბ. 11:5-7), რომ ღმერთი "ჩამოდის", რაც ნიშნავს იმას, თუ რამდენად შესტკიოდა მას გული იმაზე, რაც იქ ხდება.

მოცემული ნაწყვეტის თანახმად, ღმერთს სურდა ბოლო მოეღო ამ ადამიანთა ფესვგადგმული ერთიანობისთვის, რომელსაც, მათი დაცემული მდგომარეობის გათვალისწინებით, შეეძლო გამოეწვია მხოლოდ მზარდი ბოროტება. აი, რატომ გადაწყვიტა მან ადამიანთა ენების აღრევა, რამაც ბოლო მოუღო მათ ერთიან გეგმებს.

"ბაბილონელ მშენებელთა გეგმები დასრულდა სირცხვილითა და მარცხით. მათი სიამაყის ძეგლი მათივე უგუნურების შემახსენებელ ძეგლად იქცა. და მაინც ადამიანები განაგრძობენ იმავე გზით სიარულს - საკუთარ თავს ეყრდნობიან და ღმერთის რჯულს უარყოფენ. ამ პრინციპით ხელმძღვანელობდა სატანაც ზეცაში, როცა თავისი მიზნის განხორციელებას ცდილობდა. ამით ხელმძღვანელობდა კაენი თავისი მსხვერპლის შეწირვისას" (ე. უაითი. პატრიარქები და წინასწარმეტყველები, გვ. 68).

`როგორ გვევლინება ადამიანთა ამპარტავნების კიდევ ერთი მაგალითი ბაბილონის გოდოლის შესახებ ისტორიაში და საბოლოო ჯამში როგორ დამარცხდება ის? პირადად რა გაკვეთილები შეგვიძლია ვისწავლოთ ამ ისტორიიდან?`

