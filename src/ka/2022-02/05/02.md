---
title: ქამის დაწყევლა
date: 24/04/2022
---


`წაიკითხეთ დაბ. 9:18-27. იმსჯელეთ ამ ისტორიაში აღწერილ ნოეს და მისი ძეების საქციელზე. თქვენი აზრით, რაში მდგომარეობს ქამის დანაშაული, რამაც გამოიწვია მისი დაწყევლა თავისი მამის მიერ?`

ნოეს ქმედებები მის ვენახში ჰგავს ადამის ქმედებებს ედემის ბაღში. ეს ორი ისტორია შეიცავს საერთო მოტივებს: ნაყოფის შეჭმა, რასაც შედეგად მოსდევს სიშიშვლე; შემდეგ დაფარვა, დაწყევლა და კურთხევა.

ნაყოფის წვენის დუღილი არ იყო ღვთის თავდაპირველი შემოქმედების ნაწილი. დუღილი, რომელმაც გამოიწვია დათრობა, შეიძლება მომხდარიყო წარღვნის შემდგომი ეკოლოგიური პირობების შეცვლის შედეგად. წარღვნამდე კლიმატი მთელ დედამიწაზე ერთნაირი და სასიამონო იყო სიცოცხლისთვის (იხ. დაბ. 2:6; 8:22), ამიტომ ყურძნის წვენი არ ფუჭდებოდა და არ დუღდებოდა.

შესაბამისად, ნოეს შეეძლო დაელია დადუღებული ყურძნის წვენი, ისე რომ არ იცოდა, რა შედეგებს გამოიწვევდა ეს. ნოეს რომ ამის შესახებ ცოდნოდა, მაშინ დამნაშავე იქნებოდა, და, შესაბამისად, ღმერთი არ მიანიჭებდა მას წინასწარმეტყველების სულს, რაც გამოვლინდა მისი ძეების შემდგომი ცხოვრების შესახებ წინასწარმეტყველებაში.

ნოემ შესვა ეს დადუღებული წვენი, შემდეგ დაკარგა თვითკონტროლი და გაიხადა სამოსელი. ის ფაქტი, რომ ქამმა "იხილა" მისი სიშიშვლე, შეიცავს მითითებას ევაზე, რომელმაც ასევე "იხილა" აკრძალული ხე (იხ. დაბ. 3:6). ეს პარალელი გულისხმობს, რომ ქამმა უბრალოდ შემთხვევით, სხვებისაგან მალულად როდი "იხილა" თავისი მამის სიშიშვლე. იგი დადიოდა და ლაპარაკობდა ამის შესახებ, ისე რომ, არც კი ცდილობდა მამის დაცვას. დაუყოვნებელი რეაქცია მისი ძმების მხრიდან, რომლებმაც დაფარეს მამის სიშიშვლე, როდესაც ქამმა იგი შიშველი მიატოვა, იყო ირიბი დაგმობა ქამის საქციელისა.

აქ საუბარია მშობლების მიმართ პატივისცემაზე. როდესაც პატივს არ სცემთ მშობლებს, რომლებიც თქვენს წარსულს წარმოადგენენ, ეს გავლენას მოახდენს თქვენს მომავალზე (იხ. გამ. 20:12; შეადარ. ეფეს. 6:2-ს). აქედანაა წყევლაც, რომელიც გავლენას მოახდენს ქამისა და მისი ძის ქანაანის მომავალზე. 

რასაკვირველია, უხეში თეოლოგიური შეცდომა და ეთიკური დანაშაულია ამ ბიბლიური მუხლის გამოყენება ვინმეს მიმართ რასისტული თეორიების გასამართლებლად. მოცემული წინასწარმეტყველება მკაცრად შემოიფარგლება ქანაანით, ქამის ძით. ბიბლიურ ავტორს მხედველობაში აქვს ქანაანელთა ზოგიერთი უზნეო პრაქტიკა (იხ. დაბ. 19:5-7,31-35).

გარდა ამისა, ეს წყევლა შეიცავს კურთხევის დაპირებას, სახელი "ქანაანის" გამოყენებით, რომელიც წარმოდგება ზმნისაგან **ქანა**, რაც ნიშნავს "დამორჩილებას". სწორედ ქანაანის დამორჩილების მეშვეობით ღვთის ხალხი - სემის შთამომავლები შევლენ აღთქმულ ქვეყანაში და მოამზადებენ გზას მესიის პირველი მოსვლისთვის, რომელიც განავრცობს იაფეთს "სემის კარვებში" (დაბ. 9:27). ეს არის წინასწარმეტყველური ალუზია ღვთის აღთქმის გავრცელებისა ყველა იმ ხალხზე, რომლებიც მიიღებენ მსოფლიოსკენ მიმართულ უფლის უწყებას ხსნის შესახებ (იხ. დან. 9:27; ეს. 66:18-20; რომ. 11:25). ქამის დაწყევლა, ფაქტობრივად, კურთხევად იქცევა ყველა ხალხისთვის, ქამისა და ქანაანის იმ შთამომავლების ჩათვლითაც, რომლებიც მიიღებენ ღმერთის მიერ მათთვის შეთავაზებულ ხსნას.

`რა შეგვიძლია ვისწავლოთ ქამის ისტორიიდან? რატომ ვსაჭიროებთ ღვთის მადლს ჩვენი ცხოვრების ყოველ წამს?`

