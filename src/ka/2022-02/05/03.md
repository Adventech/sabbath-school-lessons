---
title: დაბადების გენეალოგია
date: 25/04/2022
---


ქრონოლოგიური ინფორმაცია ნოეს ასაკის შესახებ საშუალებას გვაძლევს გავიგოთ, რომ ნოე არის დამაკავშირებელი რგოლი წარღვნამდელ და წარღვნის შემდგომ ცივილიზაციებს შორის. წინა ისტორიის ბოლო ორი მუხლი (იხ. დაბ. 9:28,29) გვაბრუნებს ადამის გენეალოგიის ბოლო რგოლთან (იხ. დაბ. 5:32). რადგანაც ადამი მოკვდა, როცა ნოეს მამა - ლამექი ორმოცდათექვსმეტი წლის იყო, ნოეს, რა თქმა უნდა, მოსმენილი ექნებოდა ისტორიები ადამის შესახებ, რომლებიც შეეძლო გადაეცა თავისი შთამომავლებისთვის წარღვნამდე და წარღვნის შემდეგ.

`წაიკითხეთ დაბ. 10. როგორ ფიქრობთ, რატომ არის ბიბლიაში მრავლად გენეალოგიური ნუსხები? იხ. აგრეთვე ლუკ. 3:23-38.`

ბიბლიურ გენეალოგიას გააჩნია სამმაგი მნიშვნელობა. პირველ რიგში, იგი ხაზგასმით აღნიშნავს ისტორიულ ბუნებას ბიბლიური მოვლენებისა, დაკავშირებულს რეალურ ადამიანებთან, რომლებიც ცხოვრობდნენ, მოკვდნენ და რომელთა დღეებიც სრული სიზუსტით არის დათვლილი. მეორეც, იგი გვიჩვენებს მომხდარის უწყვეტობას ძველი დროიდან მოყოლებული ავტორის ეპოქამდე, როდესაც ზუსტ ურთიერკავშირს ამყარებს წარსულსა და "აწმყოს" შორის. მესამეც, გენეალოგია შეგვახსენებს ადამიანის სისუსტეს, ცოდვის წყევლის ტრაგიკულ ზემოქმედებას და მის სიკვდილის მომტან შედეგებს ყველა შემდგომი თაობისთვის.

მიაქციეთ ყურადღება, რომ "ქამის", "სემის" და "იაფეთის" მოდგმათა კლასიფიკაცია მკაფიო კრიტერიუმებით არ ხდება. სამოცდაათი ხალხი მოასწავებს იაკობის ოჯახის სამოცდაათ წევრს (იხ. დაბ. 46:27) და ისრაელის სამოცდაათ უხუცესს უდაბნოში (იხ. გამ. 24:9). სამოცდაათ ხალხსა და სამოცდაათ უხუცესს შორის გარკვეული შესაბამისობის იდეა გულისხმობს ისრაელის მისიას ამ ხალხების მიმართ: "როცა უზენაესი სამკვიდროებს უნაწილებდა ხალხებს, როცა მან დააცალკევა ადამის ძენი, დაუდგინა საზღვრები ხალხებს ისრაელის ძეთა რიცხვისამებრ" (რჯლ. 32:8). ზუსტად ასევე იესო აგზავნის სამოცდაათ მოწაფეს სახარების საქადაგებლად სხვადასხვა ქალაქსა და ადგილში (იხ. ლუკ. 10:1).

ეს მოწმობს პირდაპირ ურთიერთკავშირზე ადამსა და პატრიარქებს შორის - ისინი ყველანი ისტორიული პიროვნებები, რეალური ადამიანები არიან, ადამით დაწყებული. ეს ასევე გვეხმარება გავიგოთ, რომ პატრიარქებს პირდაპირი მისადგომი ჰქონდა იმ მოწმეებთან, რომელთაც პირადი მოგონებები გააჩნდათ ძველი მოვლენების შესახებ.

`წაიკითხეთ მათ. 1:1-17. რას გვასწავლის ეს ნაწყვეტი იმის შესახებ, თუ რამდენად რეალური ისტორიული პიროვნება იყო ყველა ეს ადამიანი? რატომ არის ჩვენთვის მნიშვნელოვანი ვიცოდეთ და გვწამდეს, რომ ისინი იყვნენ რეალური ადამიანები?`

