---
title: სამკითხაო თასი
date: 15/06/2022
---


`წაიკითხეთ დაბ. 44. რატომ ჩადო იოსებმა სამკითხაო თასი ბენიამინის ტომარაში, და არა რომელიმე სხვა ძმის ტომარაში?`

ეს ისტორია წინა ისტორიის ანალოგიურია. როგორც უწინ, იოსები კონკრეტულ მითითებებს იძლევა; და კვლავ მათ ტომრებს საკვებით ავსებენ. თუმცა ამჯერად იოსები უცნაურ ბრძანებას უმატებს: ჩადონ მისი ძვირფასი თასი ბენიამინის ტომარაში.

ამის შედეგად მოვლენები სხვაგვარად ვითარდება. თუ წინა მოგზაურობის დროს ძმები ქანაანში დაბრუნდნენ, რათა თან წამოეყვანათ ბენიამინი, ახლა ისინი უნდა დაბრუნდნენ ეგვიპტეში, რათა შეხვდნენ იოსებს. თუ წინა სიტუაციაში ყველა ძმამ ერთი და იგივე რამ იპოვა ტომარაში, ამჟამად მხოლოდ ბენიამინს უპოვეს იოსების თასი. მოულოდნელად ბენიამინი, რომელსაც როგორც საპატიო სტუმარს ჰქონდა წვდომა იოსების თასზე, ახლა ეჭვმიტანილია და მას ძვირფასი ნივთის ქურდობას აბრალებენ. ამის გამო იგი უეჭველად მოხვდება საპყრობილეში.

ის, რომ იოსები იყენებდა სამკითხაო თასს (ნახაშ - "მკითხაობა", წინასწარმეტყველება), არ ნიშნავდა, რომ მას სწამდა მისი ძალის. იოსებს "არასოდეს უთქვამს, რომ მკითხაობის ნიჭი გააჩნია, მაგრამ უნდოდა, ძმებს დაეჯერებინათ, რომ მას მათი ცხოვრების საიდუმლოების წაკითხვა შეუძლია" (ე. უაითი. პატრიარქები და წინასწარმეტყველები, გვ. 137).

"ჯადოსნური" თასი იოსებისთვის იყო საბაბი გამოეწვია ზებუნებრიობის განცდა და ასეთნაირად გაეღვიძებინა ძმების გულებში დანაშაულის გრძნობა ღმერთის წინაშე.

სწორედ ასე განმარტავს იუდა იოსების ნაგულისხმებ უწყებას, რადგან მიუთითებს იმ დანაშაულზე, რომელიც ღმერთმა ჰპოვა მათში (იხ. დაბ. 44:16). ამას გარდა, ძვირფასი თასის მოპარვა გაამართლებდა მკაცრ სასჯელს და ასეთნაირად შეამოწმებდა, რამდენად გულწრფელი არიან თავიანთ ქმედებებში სხვა ძმები.

`რა სახის ცვლილებები მოხდა ძმების ხასიათში იოსების მონად გაყიდვის მომენტიდან მოყოლებული?`

გასაოცარია ძმების ემოციებისა და რეაქციის ძალა. ისინი ყველანი გაერთიანებული არიან ერთი და იგივე ტკივილით, როდესაც შიშობენ ბენიამინის გამო, რომელიც, იოსების მსგავსად, დაკარგული იქნება და მონა გახდება ეგვიპტეში, თუმცა კი ისიც უდანაშაულოა. აი, რატომ სთავაზობს იუდა თავის თავს მონად ბენიამინის "ნაცვლად" (დაბ. 44:33), ისევე როგორც ვერძი იქნა მსხვერპლად შეწირული უდანაშაულო ისაკის "ნაცვლად" (იხ. დაბ. 22:13). იუდა სთავაზობს თავის თავს მსხვერპლის, შემცვლელის სახით, რომლის დანიშნულებაც სწორედ ისაა, რომ გაუმკლავდეს "უბედურებას", რომელიც მამამისს დაატყდებოდა თავს (იხ. დაბ.  44:34).

`სიყვარულის რომელი პრინციპი, რომლის მაგალითიც არის იუდას პასუხი, იგულისხმება ჩანაცვლების პროცესში? ასეთი სიყვარული როგორ განმარტავს ხსნის ბიბლიურ ღვთისმეტყველებას? (იხ. დაბ. 5:8).`

