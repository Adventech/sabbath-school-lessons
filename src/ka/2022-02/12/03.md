---
title: იოსების შეხვედრა ძმებთან
date: 13/06/2022
---


`წაიკითხეთ დაბ. 42. თქვენი სიტყვებით გადმოეცით აქ აღწერილი იაკობის ოჯახური დრამის შემდეგი ეტაპი. რომელი წინასწარმეტყველებანი შესრულდა იოსებისა და ძმების შეხვედრის დროს?`

`თქვენი აზრით, რატომ არ გაუმჟღავნა თავი ძმებს იოსებმა მაშინათვე?`

შიმშილობა აიძულებს იაკობს ძეები გაგზავნოს ეგვიპტეში პურის საყიდლად. ბედის ირონიით სწორედ იაკობმა წამოიწყო ეს პროექტი (დაბ. 42:1). უბედურ მოხუცს, რომელიც მისგან დამოუკიდებელი გარემოებების მსხვერპლი გახდა, თავისდაუნებურად მოძრაობაში მოჰყავს საოცარი ჯაჭვი მოვლენებისა, რამაც გამოიწვია მისი გაერთიანება საყვარელ ძესთან, რომელსაც იგი ასე დიდი ხანი დასტიროდა. 

ღვთის განგებულება ამ შეხვედრაში აღნიშნულია ორ ძირითად მომენტში. პირველი, იოსების სიზმრების შესრულებაში. იოსების წინასწარმეტყველურ სიზმრებში ნაწინასწარმეტყველები მოვლენა: "თქვენმა ძნებმა… თაყვანი სცეს ჩემს ძნას" (დაბ. 37:7), ამჟამად ხორციელდება. იოსებს უწოდებენ "იმ ქვეყნის გამგებელს" (დაბ. 42:6) და "იმ ქვეყნის ბატონს" (დაბ. 42:30,33). იოსების ძლევამოსილი მდგომარეობა მკვეთრად განსხვავდება მისი გაჭირვებული ძმების მდგომარეობისაგან, რომლებმაც "თაყვანი სცეს მას მიწამდე" (დაბ. 42:6), — იმ ათი ძმისა, რომლებიც დასცინოდნენ იოსებს მისი სიზმრების გამო და რომლებმაც ეჭვის ქვეშ დააყენეს ამ სიზმრების შესრულება (იხ. დაბ. 37:8).

მეორეც, იმაში, რომ ეს შეხვედრა აღწერილია როგორც პასუხი. ლინგვისტური და თემატური მსგავსებები ამ ორ მოვლენას შორის ხაზს უსვამს სამართლიან საზღაურს. ფრაზა "უთხრეს მათ ერთმანეთს" (დაბ. 42:21) ასევე იქნა გამოყენებული, როცა მათ შეთქმულება დაიწყეს იოსების წინააღმდეგ (იხ. დაბ. 37:19). ძმების ყოფნა საპყრობილეში (იხ. დაბ. 42:17) ჰგავს იოსების ყოფნას საპყრობილეში (იხ. დაბ. 40:3,4). ფაქტობრივად, იოსების ძმები, რაც ამჟამად მათ თავს ხდება, უკავშირებენ იმას, რაც მათ თავის ძმას გაუკეთეს ოცი წლის წინათ. "და უთხრეს მათ ერთმანეთს: “ნამდვილად ვისჯებით ჩვენი ძმის გამო, რადგან ჩვენ ვხედავდით მისი სულის ტანჯვას, როდესაც გვევედრებოდა, ჩვენ კი არ ვისმინეთ! ამიტომ გვეწვია ეს ჭირი.”" (დაბ. 42:21).

რეუბენის სიტყვები "აჰა, მოგვეკითხა კიდეც მისი სისხლი" (დაბ. 42:22), რომელიც ჰგავს მის წარსულში ნათქვამ გაფრთხილებას "ნუ დაღვრით სისხლს" (დაბ. 37:22), აძლიერებს კავშირს იმ მოვლენასა, რასაც ისინი ახლა შეეჯახნენ, და იმ მოვლენას შორის, რაც მათ ადრე ჩაიდინეს. 

`ბევრ ჩვენგანს, უეჭველად, ჩაუდენია ის, რაზეც ნანობს. როგორ შეგვიძლია გამოვასწოროთ, რამდენადაც შესაძლებელია, ჩადენილი? რატომ არის ჩვენთვის ასე მნიშვნელოვანი მივიღოთ ღვთის დაპირებები იესოს მეშვეობით მიტევების შესახებ (იხ. რომ. 5:7-11)?`

