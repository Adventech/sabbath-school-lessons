---
title: იოსები და ბენიამინი
date: 14/06/2022
---


იაკობს არ შეეძლო ადვილად გაეშვა ბენიამინი - რახელისგან დარჩენილი მისი ერთადერთი შვილი. მას ეშინოდა მისი დაკარგვის, რადგან უკვე დაკარგა იოსები (იხ. დაბ. 43:6-8). მხოლოდ მაშინ, როცა გაუთავდათ საზრდო (დაბ. 43:2) და როდესაც იუდა შეჰპირდა, რომ საკუთარ თავზე იღებს პასუხისმგებლობას ბენიამინის დაბრუნებაზე (დაბ. 43:9), იაკობი ბოლოსდაბოლოს დათანხმდა ეგვიპტეში მეორე გამგზავრებაზე და უფლება მისცა ბენიამინს წასულიყო თავის ძმებთან ერთად.

წაიკითხეთ დაბ. 43. რა გავლენა მოახდინა ბენიამინის თანდასწრებამ მოვლენათა განვითარებაზე? 

ბენიამინის მონაწილეობა ყველაზე მნიშვნელოვანი იყო ამ მოვლენებში. როდესაც ყველა ძმა წარსდგება იოსების წინაშე, ბენიამინი ერთადერთი ადამიანია, ვისაც ხედავს იოსები (დაბ. 43:16). ბენიამინი ერთადერთია, ვინც წოდებულია "ძმად" (დაბ. 43:29). ბენიამინს სახელით მიმართავენ, დანარჩენი ძმების სახელები უცნობია; მათ შესახებ უბრალოდ ნახსენებია როგორც "ამ ხალხის" შესახებ (დაბ. 43:16).

იოსები ბენიამინს უწოდებს "ჩემო შვილო" - როგორც განსაკუთრებული სიყვარულის იმედისმომცემი გამოხატულება (დაბ. 43:29; შეადარ. დაბ. 22:8-ს). იოსების მხრიდან კურთხევა მიუთითებს "წყალობაზე" (დაბ. 43:29), რომელიც ჰგავს იოსების ვედრებას წყალობის შესახებ, რომელიც მის მიმართ არ გამოიჩინეს (იხ. დაბ. 42:21). იოსებს ბენიამინისთვის სურს წყალობა, რაც ვერ მიიღო თავისი დანარჩენი ძმებისგან.

იმ დროს, როდესაც იოსების ძმებს ეშინიათ, რომ მათ საპყრობილეში ჩაყრიან მათ ტომრებში აღმოჩენილი ფულის გამო, იოსები მათთვის ამზადებს ნადიმს ბენიამინის თანდასწრების გამო. როგორც ჩანს, ბენიამინმა დადებითად იმოქმედა მთელ სიტუაციაზე. როცა ყველა ძმა განთავსებულია მათი ასაკისა და საპატიო წესების მიხედვით, სწორედ ბენიამინს, ყველაზე უმცროსს, ემსახურებიან ხუთჯერ უფრო მეტად, ვიდრე ყველა დანარჩენ ძმას (იხ. დაბ. 43:33,34). მიუხედავად ამისა, ასეთი უპირატესობის მინიჭება არ აღიზიანებს ძმებს, იმ დროისგან განსხვავებით, როცა იოსები თავისი მამის რჩეული იყო მრავალი წლის წინ, რამაც გამოიწვია მათი საშინელი ქმედებები როგორც ძმის, ისე მამის მიმართ (იხ. დაბ. 37:3,4).

"ბენიამინის მიმართ ასეთი განსაკუთრებული პატივისცემის გამოჩენით იოსებს სურდა გაეგო, ჰქონდათ თუ არა ძმებს ისეთივე შური და სიძულვილი უმცროსი ძმის მიმართ, როგორიც ოდესღაც იოსების მიმართ გამოავლინეს. ძმები კვლავ თავისუფლად განაგრძობდნენ ერთმანეთში საუბარს, რადგან დარწმუნებული იყვნენ, რომ იოსებს მათი ენა არ ესმოდა. ამგვარად, იოსები ადვილად იგებდა ძმების ნამდვილ ზრახვებს, მაგრამ კვლავაც სურდა მათი გამოცდა და ამ მიზნით, სამშობლოში გამგზავრების წინ ბრძანა, თავისი ვერცხლის თასი უმცროსი ძმისთვის, ბენიამინისათვის, ჩაედოთ ტომარაში" (ე. უაითი. პატრიარქები და წინასწარმეტყველები, გვ. 137).

