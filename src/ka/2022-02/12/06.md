---
title: "მე ვარ იოსები, თქვენი ძმა"
date: 16/06/2022
---


წაიკითხეთ დაბ. 45. სიყვარულის, რწმენისა და იმედის რა სახის გაკვეთილებს შეიცავს ეს ისტორია? 

სწორედ იმ მომენტში, როცა იუდა ლაპარაკობდა "უბედურების" შესახებ, რომელიც ეწევა "მამაჩემს" (ავი) (დაბ. 44:34), იოსები "ატირდა" (დაბ. 45:2), შემდეგ კი "გაუმჟღავნა" თავი თავის ძმებს. ეს ფრაზა, რომელიც ხშირად გამოიყენება ღმერთის თვითგამჟღავნების აღსანიშნავად (იხ. გამ. 6:3; ეზეკ. 20:9), გულისხმობს, რომ ღმერთმაც ასევე გამოამჟღავნა თავი აქ. ანუ უფალმა აჩვენა, რომ მისი განგება მართავს, ადამიანთა ნაკლოვანებების მიუხედავად.

იოსების ძმები ვერ იჯერებენ იმას, რაც ესმით და რასაც ხედავენ. ამიტომ იოსები იძულებულია გაიმეოროს: "მე ვარ იოსები, თქვენი ძმა" (დაბ. 45:4), და მხოლოდ მეორე ჯერზე, როცა ესმით კონკრეტული სიტყვები "ეგვიპტეში რომ გაყიდეთ" (დაბ. 45:4), მათ სჯერათ მისი.

რატომ ეუბნება იოსები ძმებს, რომ ეს მათ არ გაუგზავნიათ იგი ეგვიპტეში (იხ. დაბ. 45:7,8)?

შემდეგ იოსები აცხადებს: "მომავლინა მე ღმერთმა" (დაბ. 45:5). ღმერთის შესახებ ამ მინიშნებას ორმაგი მიზანი აქვს. ეს არა მხოლოდ არწმუნებს ძმებს იმაში, რომ იოსები არ განიცდის მათ მიმართ ცუდ გრძნობებს; ეს ასევე არის რწმენის ღრმა აღიარება და იმედის გამოხატულება, ვინაიდან უფალმა შემოაბრუნა მათი ბოროტება სასიკეთოდ "დიდი ხსნის" გულისთვის და მომდევნო თაობების სიცოცხლის შესანარჩუნებლად (დაბ. 45:7).

შემდეგ იოსები არწმუნებს ძმებს წავიდნენ მამასთან, რათა მოამზადონ იგი ეგვიპტეში გასამგზავრებლად. იოსების მოწოდებას თან ახლავს კონკრეტული სიტყვები იმ ადგილთან დაკავშირებით, სადაც მათ უნდა "იცხოვრონ", ანუ გოშენის ქვეყანაში, რომელიც ცნობილია თავისი მდიდარი საძოვრებით - ეს არის "საუკეთესო ეგვიპტის ქვეყნის მიწაზე". იოსები ასევე ზრუნავს ტრანსპორტირებაზე: აძლევს ეტლებს, რომლებიც საბოლოოდ დაარწმუნებს იაკობს, რომ ვაჟები არ ატყუებდნენ მას, როდესაც თავისი განცდების შესახებ უამბობდნენ (დაბ. 45:27). იაკობი ყოველივე ნანახს აღიქვამს იმის მოწმობად, რომ იოსები ცოცხალია, და ეს საკმარისია იმისთვის, რომ ისევ გაცოცხლდეს (შეადარ. დაბ. 37:35; 44:29-ს).

ახლა ყველაფერი კარგადაა. იაკობის თორმეტი ვაჟი ცოცხალია. ახლა იაკობს ეწოდება "ისრაელი" (დაბ. 45:28), და ღვთის განგება გამოვლინდა უძლიერესი გზით.

დიახ, იოსები მოწყალე იყო თავისი ძმების მიმართ. მაგრამ ჩვენ როგორ ვისწავლოთ მოწყალება მათ მიმართ, ვისი ბოროტებაც არ იქცევა სიკეთედ, როგორც ეს იყო იოსების გამოცდილებაში?

