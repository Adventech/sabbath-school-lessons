---
title: მზადება წარღვნისთვის
date: 17/04/2022
---


`წაიკითხეთ დაბ. 6:5-7:10 და უპასუხეთ შემდეგ კითხვებს: რა იყო წარღვნის ერთადერთი მიზეზი?`

`რატომ დაავალა ღმერთმა კიდობნის აგება სწორედ ნოეს?`

`ნოეს რომელმა ქმედებებმა აჩვენა, რომ უფლის არჩევანი, მას აეგო კიდობანი, იყო სწორი?`

`რა სირთულეებს წააწყდა ნოე კიდობნის აგების დროს?`

დანიელის მსგავსად, ნოეც წინასწარმეტყველია, რომელიც იუწყება ქვეყნიერების აღსასრულს. ძველებრაული სიტყვა, რომელიც აღნიშნავს "კიდობანს" (**თევაჰ**) (დაბ. 6:14), არის იგივე იშვიათი სიტყვა, ნასესხები ეგვიპტური ენიდან და გამოყენებული იმ კალათის აღსანიშნავად, რომელშიც ყრმა მოსე ჩააწვინეს. იგი გადარჩენილ იქნა იმისთვის, რომ ისრაელი გამოეყვანა ეგვიპტიდან (იხ. გამ. 2:3).

ამასთანავე ზოგიერთი ადამიანი კიდობნის კონსტრუქციაში ხედავდა პარალელს სავანის კიდობანთან (იხ. გამ. 25:10). როგორც კიდობანმა მისცა წარღვნის დროს კაცობრიობას გადარჩენის საშუალება, ასევე აღთქმის კიდობანი, როგორც ღვთის თანდასწრების ნიშანი თავის ხალხს შორის (იხ. გამ. 25:22), მიუთითებს ღვთის ხსნის საქმეზე თავისი ხალხისთვის.

ფრაზით: "და გააკეთა ნოემ ყოველივე, როგორც უბრძანა ღმერთმა, ისე გააკეთა მან" (დაბ. 6:22) მთავრდება ის თავი, რომელიც წარღვნისთვის მომზადებას ეძღვნება. ზმნა **ასაჰ**, "გააკეთა", რომელიც ნოეს მოქმედებებს ეხება, იმეორებს იმავე ზმნას **ასაჰ**, "გააკეთე", ღვთის ბრძანებაში, რომლითაც დაიწყო ეს თავი (დაბ. 6:14), და მეორდება ხუთჯერ (დაბ. 6:14-16). ნოეს საპასუხო ქმედებები ღვთის ბრძანებაზე მიუთითებს ნოეს აბსოლუტურ მორჩილებაზე იმის მიმართ, რისი გაკეთებაც ღმერთმა მას დაავალა. არანაკლებ საინტერესოა, რომ ეს ფრაზა ასევე გამოიყენება საკრებულო კარვის დამზადების კონტექსტში, მათ შორის აღთქმის კიდობანისაც (იხ. გამ. 39:32,42; 40:16). 

"უფალმა დაწვრილებით აუხსნა ნოეს კიდობნის აგების წესი და მისი ზუსტი ზომებიც აუწყა. ვერც ერთი გონიერი ადამიანი მთელი თავისი სიბრძნით ვერ შეძლებდა ასეთი ძლიერი და მტკიცე ნაგებობის შექმნას. მისი ხუროთმოძღვარი თავად ღმერთი იყო, მშენებელი კი - ნოე" (ე. უაითი. პატრიარქები და წინასწარმეტყველები, გვ. 49).

კვლავ პარალელი ორ "კიდობანს" შორის ადასტურებს მათ საერთო გამომსყიდველ ფუნქციას. ამრიგად, ნოეს მორჩილება აღწერილია, როგორც ღვთის ხსნის გეგმის ნაწილი. ნოე დახსნილ იქნა იმიტომ, რომ რწმენამ უბიძგა მას შეესრულებინა ღმერთის ბრძანება (იხ. ებრ. 11:7). ეს წარმოადგენს ადრეულ მაგალითს მორჩილებაში გამოვლენილი რწმენისა, ერთადერთი რწმენისა, რომელსაც აქვს მნიშვნელობა (იხ. იაკ. 2:20). 

მაშ ასე, მართალია ნოემ "ჰპოვა მადლი უფლის თვალში" (დაბ. 6:8), სწორედ მისთვის მიცემული მადლის პასუხად ნოე იყო ერთგული და მორჩილი ღვთის ბრძანებებისა. განა ასე არ უნდა იყოს ყველა ჩვენგანი?

`წაიკითხეთ 2პეტ. 2:5-9. რატომ იქნა გადარჩენილი მხოლოდ ნოეს ოჯახი? რას გვასწავლის ნოეს ისტორია ჩვენს როლთან დაკავშირებით გავაფრთხილოთ მსოფლიო მომავალი სამსჯავროს შესახებ?`