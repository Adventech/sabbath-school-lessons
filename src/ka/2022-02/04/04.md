---
title: წარღვნის დასრულება
date: 19/04/2022
---


დაბ. 7:22-24-ში აღწერილია დაუძლეველი და ყოვლისმომცველი ზემოქმედება წყლებისა, რომლებითაც "აღიგავა ყოველივე არსებული" (დაბ. 7:23); "და ძლიერდებოდა წყალი ას ორმოცდაათი დღე" (დაბ. 7:24). სრული განადგურებისა და უიმედობის სწორედ ასეთ პირობებში "გაიხსენა ღმერთმა" (დაბ. 8:1). მოცემული ფრაზა მოთავსებულია წარღვნის შესახებ მუხლების ცენტრში, რაც იმის მაჩვენებელია, რომ ეს იდეა არის მთავარი უწყება წარღვნის ისტორიისა.

წაიკითხეთ დაბ. 8:1. რას ნიშნავს ფრაზა: "და გაიხსენა ღმერთმა ნოე"?

დაასახელეთ ბიბლიური მუხლი ან ფაქტი, რომლებიც ადასტურებს, რომ ღმერთს მუდმივად ახსოვს თითოეული ადამიანი.

ზმნა ზახარ, "ხსოვნა", ნიშნავს, რომ ღმერთს არ დავიწყებია, და ეს უფრო მეტია, ვიდრე უბრალოდ გონებრივი ვარჯიში. ბიბლიურ კონტექსტში ფრაზა "გაიხსენა ღმერთმა" ნიშნავს მისი დაპირების შესრულებას და ხშირად მიუთითებს ხსნაზე (დაბ. 19:29). წარღვნის კონტექსტში "გაიხსენა ღმერთმა" ნიშნავს წყლები "დაცხრა" (დაბ. 8:1) და გარკვეული დროის შემდეგ ნოე შეძლებს კიდობნის დატოვებას (დაბ. 8:16).

მართალია პირდაპირი ბრძანება დატოვონ კიდობანი ჯერ არ არის მიცემული, ნოე ინიციატივას იჩენს და ჯერ ყორანს აგზავნის, შემდეგ კი მტრედს, რათა შეამოწმოს სიტუაცია. ბოლოსდაბოლოს, როცა მტრედი არ ბრუნდება, იგი ხვდება, რომ "დაშრა წყალი მიწაზე. და ნოემ მოაცილა სახურავი კიდობანს და იხილა" (დაბ. 8:13).

ნოეს საქციელი შეიცავს პრაქტიკულ დარიგებას. ეს გვასწავლის ვენდოთ ღმერთს, თუნდაც იგი ჯერ არ ლაპარაკობდეს პირდაპირ. რწმენა არ უარყოფს განსჯისა და შემოწმების მნიშვნელობას, იგი არ გამორიცხავს მოვალეობას ვიფიქროთ, ვეძიოთ და ავწონ-დავწონოთ, არის თუ არა მართალი ის, რაც გავიგეთ.

და მაინც ნოე გამოდის მხოლოდ მაშინ, როცა საბოლოოდ ღმერთი უბრძანებს ამის გაკეთებას (დაბ. 8:15-19). ანუ, მაშინაც კი, როცა იცის, რომ გარეთ უსაფრთხოა, ნოე მაინც ენდობა ღმერთს და მის სიგნალს ელოდება, სანამ კიდობნიდან გამოვა. იგი მოთმინებით იცდიდა კიდობანში. "თავის დროზე იგი კიდობანში უფლის მითითებით შევიდა და ახლაც მოთმინებით ელოდა მისგან განსაკუთრებულ მითითებას, რომ დაეტოვებინა იგი. და ბოლოს, ზეციდან მოვიდა ანგელოზი, კიდობნის კარი გახსნა და უბრძანა პატრიარქს და მის ოჯახს, გამოსულიყვნენ და ცხოველებიც გამოეყვანათ" (ე. უაითი. პატრიარქები და წინასწარმეტყველები, გვ. 57).

წაიკითხეთ დაბ.  8:1; 19:29; ფსალმ. 105:4. რას ნიშნავს ფრაზა "გაიხსენა ღმერთმა"? რას ნიშნავს ეს ჭეშმარიტება ჩვენთვის, ანუ, როგორ გაჩვენათ ღმერთმა, რომ მას "ახსოვხართ" თქვენ?

