---
title: წარღვნის მოვლენა
date: 18/04/2022
---


ზმნა **ასა**, "კეთება", რომელიც ეხება ნოეს ქმედებებს, ასევე ძირითადი სიტყვაა ქვეყნიერების შექმნის ისტორიაში დაბადების წიგნში (იხ. დაბ. 1:7,16,25,26,31; 2:2-4). ნოეს ქმედებები, რომლებშიც გამოვლინდა მისი მორჩილება ღმერთისადმი, ჰგავს ღმერთის შემოქმედებით ქმედებებს. რაც ამ მუხლებიდან შეგვიძლია გავიგოთ, არის ის, რომ მსოფლიო წარღვნა ეხება არა მხოლოდ ღმერთის მიერ კაცობრიობის დასჯას, არამედ ღმერთის მიერ ჩვენს გადარჩენასაც.

`წაიკითხეთ დაბ. 7. რატომ გვაგონებს წარღვნის აღწერა შექმნის ისტორიას? რა შეგვიძლია ვისწავლოთ ამ ორ მოვლენას შორის არსებული პარალელებიდან?`

წარღვნის ისტორიის ყურადღებით წაკითხვა ააშკარავებს, რომ აქ გამოყენებულია ბევრი სიტყვა და გამოთქმა, რომლებიც საერთოა შექმნის ისტორიასთან: "შვიდი" (იხ. დაბ. 7:2,3,4,10; შეადარ. 2:1-3-ს); "მამალი და დედალი" (იხ. დაბ. 7:2,3,9,16; შეადარ. 1:27-ს); "თავისი გვარისამებრ" (იხ. დაბ. 7:14; შეადარ. 1:11,12,21,24,25-ს); "მხეცები", "ფრინველები", "ქვეწარმავალნი" (იხ. დაბ. 7:8,14,21,23; შეადარ. 1:24,25-ს); "სული სიცოცხლისა" (იხ. დაბ. 7:15,22; შეადარ. 2:7-ს).

ამიტომ წარღვნის ისტორია აღიქმება როგორც რაღაც მსგავსი შექმნის ისტორიისა. შექმნის ისტორიის ასეთი ანარეკლები გვეხმარება გავიგოთ, რომ ღმერთი, რომელიც ქმნის, იგივე ღმერთია, რომელიც ანადგურებს (იხ. რჯლ. 32:39). ამ ანარეკლებს ასევე მოაქვს იმედის უწყება: წარღვნა უნდა გახდეს ახალი შექმნა წყლებიდან, რომელსაც ახალი არსებობისკენ მიჰყავს.

წარღვნის წყლების მიმოქცევა აჩვენებს, რომ ეს მოვლენა შექმნის აქტის საპირისპიროა დაბ. 1-ში. დაბ. 1-სგან განსხვავებით, სადაც გამოსახულია გაყოფა ზედა წყლებისა ქვედა წყლებისგან (იხ. დაბ. 1:7), წარღვნა გულისხმობს მათ გაერთიანებას, რადგან ისინი გადმოდიან თავიანთი საზღვრებიდან (იხ. დაბ. 7:11).

ამ პროცესის აღწერა გადმოგვცემს პარადოქსალურ უწყებას - ღმერთმა უნდა გაანადგუროს ის, რაც იყო მანამდე, რათა შემდგომში უზრუნველყოს ახალი შექმნის შესაძლებლობა. ახალი მიწის შექმნა მოითხოვს წინანდელის განადგურებას. წარღვნის მოვლენა არის წინასახე ქვეყნიერების მომავალი ხსნისა დროთა აღსასრულს: "ვიხილე ახალი ცა და ახალი მიწა, ვინაიდან პირველი ცა და პირველი მიწა გარდახდნენ, და ზღვა აღარ იყო" (გამოცხ. 21:1; შეადარ. ეს. 65:17-ს).

`რა უნდა განადგურდეს ჩვენში, რათა ახლიდან შეიქმნას? იხ. რომ. 6:1-6.`