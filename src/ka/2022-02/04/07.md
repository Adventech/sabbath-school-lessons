---
title: შემდგომი გამოკვლევებისთვის
date: 22/04/2022
---


განსაკუთრებით ჭკუის სასწავლებელია წარღვნამდელი ადამიანების მენტალიტეტისა და ქცევის და მსოფლიო მდგომარეობის შედარება ჩვენი დროის ადამიანებთან. გააანალიზეთ ეს პარალელები.

"ცოდვები, რომელთაც წარღვნამდელ წუთისოფელზე ღვთის რისხვა გამოიწვიეს, ჩვენს დღეებშიც არსებობს. ღვთის შიში გულებიდან გამოდევნილია, უფლის კანონს კი გულგრილად და სიძულვილით ეკიდებიან. ყოველივე მიწიერისადმი ძლიერი სიყვარულით დღევანდელი თაობა წარღვნამდელს უტოლდება… უფალმა მსჯავრი დასდო წარღვნამდელ წუთისოფელს არა იმიტომ, რომ ჭამდნენ და სვამდნენ… მათი დანაშაული იმაში გამოიხატებოდა, რომ უფლის ამ უხვი საბოძვარით სარგებლობდნენ და არავითარი მადლიერება არ გააჩნდათ მის მიმართ, ვინც მათ ასეთი წყალობა არგუნა და საკუთარ ღირსებას მუცლისადმი გადამეტებული სიყვარულით ამდაბლებდნენ. უფალმა დააკანონა ადამიანთა ქორწინება, რაც უფლის მიერ დაწესებული ერთერთი პირველი დადგენილება იყო. ამ წმიდა ადათთან დაკავშირებით განსაკუთრებული მითითებები მისცა, მაგრამ ეს მითითებები სულ მალე დაივიწყეს: ქორწინების ჭეშმარიტი დანიშნულება დაამახინჯეს და იგი მხოლოდ ვნებათა დაკმაყოფილების წყაროდ იქცა. 

დღესაც ასეთივე მდგომარეობა სუფევს. ადამიანები ბოროტად იყენებენ იმას, რაც თავისთავად კანონიერია… როგორც მაღალ, ისე დაბალ ფენებში გაბატონებული სიცრუე, მექრთამეობა და ქურდობა კვლავ დაუსჯელი რჩება. გაზეთები აჭრელებულია ცნობებით მკვლელობებისა და სხვადასხვა დანაშაულის შესახებ… ანარქიის სულმა მოიცვა ერები და დროდადრო აქა-იქ გაჩაღებული ომის კერები, თავზარდამცემი და საშინელი, ვნებებისა და ურჯულოების დაგროვილი ცეცხლის გამოვლინებაა, რაც, შესაბამისი შეზღუდვების მოხსნის შემთხვევაში, მსოფლიოს მწუხარებითა და ტანჯვით აავსებდა. წმიდა წერილის ფურცლებზე ზუსტად და ნათლად ნაჩვენები წარღვნამდელი წუთისოფლის მდგომარეობა გვისახავს ვითარებას, საითაც ასეთი დიდი სისწრაფით მიიჩქარის დღევანდელი წუთისოფელი. დღესაც კი, ჩვენს საუკუნეში, ეგრეთ წოდებულ ქრისტიანულ ქვეყნებში ყოველდღიურად ისეთივე სამარცხვინო და საშინელი დანაშაული ხდება, როგორიც წარღვნამდელ წუთისოფელში ხდებოდა და რამაც თავის დროზე მისი საბოლოო დაღუპვა გამოიწვია. (ე. უაითი. პატრიარქები და წინასწარმეტყველები, გვ. 54).

**კითხვები მსჯელობისათვის:**

`1. რა საერთო თვისებები აქვთ წარღვნამდელ და ჩვენს საზოგადოებას? რას გვეუბნება ეს უფლის მადლისა და სიყვარულის შესახებ, რომელიც კვლავ ცდილობს იხსნას თითოეული ადამიანი?`

`2. ზოგიერთი ადამიანი ამტკიცებს, რომ ნოეს წარღვნა იყო ლოკალური მოვლენა. რატომ არის ეს იდეა მცდარი? ეს რომ სიმართლე ყოფილიყო, მაშინ ყოველი ლოკალური წყალდიდობა (და ყოველი ცისარტყელა) რატომ იქნებოდა მოწმობა იმისა, რომ ღმერთმა იცრუა?`

