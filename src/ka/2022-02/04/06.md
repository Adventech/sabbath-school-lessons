---
title: აღთქმა. ნაწილი 2
date: 21/04/2022
---


`წაიკითხეთ დაბ. 8:21-9:1. რას ნიშნავს ღვთის ვალდებულება შეენარჩუნებინა სიცოცხლე (იხ. დაბ. 8:21)? როგორ უწყობს ხელს ღვთის კურთხევა ამ ვალდებულების შესრულებას?`

ღვთის ვალდებულება შეენარჩუნებინა სიცოცხლე იყო მადლის გამოვლინება, და არა ადამიანის დამსახურების შედეგი. ღმერთმა გადაწყვიტა შეენარჩუნებინა სიცოცხლე დედამიწაზე, ადამიანის ბოროტების მიუხედავად (დაბ. 8:21). დაბ. 8:22-ში სიტყვასიტყვით ნათქვამია: "ვიდრე დედამიწა იქნება"; ანუ სანამ არსებობს ამჟამინდელი დედამიწა, წლის დროები შეცვლის ერთმანეთს და სიცოცხლე შენარჩუნდება. ამრიგად, ღმერთს უარი არ უთქვამს თავის ქმნილებაზე.

ფაქტობრივად, შემდეგი მუხლი, რომელშიც საუბარია ღვთის კურთხევების შესახებ, ჩვენ გვაბრუნებს თავდაპირველ შექმნასთან თავისი კურთხევით (იხ. დაბ. 1:22,28; 2:3). გარკვეულწილად უფალი კაცობრიობას აძლევდა შანსს დაეწყო ყველაფერი ახლიდან.

`წაიკითხეთ დაბ. 9:8-17. რა მნიშვნელობა აქვს ცისარტყელას? როგორ არის ეს "აღთქმის ნიშანი" (დაბ. 9:12) დაკავშირებული აღთქმის სხვა ნიშანთან - შაბათთან?`

ფრაზა "ვდებ აღთქმას/დავადგინე აღთქმა" სამჯერ მეორდება (იხ. დაბ. 9:9,11,17), რაც აღნიშნავს ღვთის თავდაპირველი დაპირების კულმინაციას და შესრულებას (იხ. დაბ. 6:18). დაბ. 9:9,11,17 მუხლებს გააჩნია პარალელები შექმნის ისტორიაში მეექვსე დღის შესახებ მუხლებთან, ხოლო დაბ. 9:13-16-ს - შექმნის ისტორიაში მეშვიდე დღის, შაბათის შესახებ მუხლებთან. შვიდჯერადი გამეორება სიტყვისა "აღთქმა" მე-9 თავში ეხმიანება შაბათს. შაბათის მსგავსად, ცისარტყელაც აღთქმის ნიშანია (იხ. დაბ. 9:12,13,16; შეადარ. გამ. 31:12-17-ს). შაბათის მსგავსად, ცისარტყელასაც გააჩნია უნივერსალური თვისება; იგი ვრცელდება მთელ მსოფლიოზე. მსგავსად იმისა, როგორც შაბათი (შემოქმედების ნიშანი) არის განკუთვნილი ყველასთვის და ყველგან, დაპირება იმის შესახებ, რომ სხვა მსოფლიო წარღვნა არ მოხდება, ასევე განკუთვნილია ყველასთვის და ყველგან.

`შემდეგ ჯერზე, როდესაც ცისარტყელას დაინახავთ, დაფიქრდით ღვთის მიერ მოცემული ყველა დაპირების შესახებ. რატომ შეგვიძლია ვენდოთ ამ დაპირებებს და როგორ ადასტურებს ამას ცისარტყელა?`

