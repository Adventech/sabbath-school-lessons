---
title: კაენის სასჯელი
date: 13/04/2022
---


წაიკითხეთ დაბ. 4:9-16. რატომ ეკითხება ღმერთი: "სად არის შენი ძმა აბელი?"

რა კავშირია კაენის ცოდვასა და იმას შორის, რომ იგი გახდა "მოხეტიალე და მაწანწალა… მიწაზე" (დაბ. 4:12)?

ღმერთის შეკითხვა კაენისადმი ჰგავს მის შეკითხვას ადამისადმი ედემში: "სადა ხარ?"

თუმცა კაენი არ აღიარებს თავის ცოდვას; იგი უარყოფს ჩადენილი დანაშაულის ფაქტს ("განა მე ჩემი ძმის დარაჯი ვარ?"), რაც არ გაუკეთებია ადამს, თუმცა კი ცდილობდა თავის დანაშაულის სხვებზე გადაბრალებას. კაენი კი ღიად ეწინააღმდეგება და უპირისპირდება ღმერთს. როდესაც მესამე კითხვას უსვამს: "ეს რა ჰქენი?", უფალი არც კი ელოდება პასუხს. იგი ახსენებს კაენს, რომ ყველაფერი იცის, აბელის სისხლი ხომ "მიწიდან შეღაღადებს" მას (დაბ. 4:10), - ეს სახოვანი გამოთქმა ნიშნავს, რომ ღმერთმა იცის მკვლელობის შესახებ და უპასუხებს ამას. აბელი მიწაშია - ამაში ჩვენ ვხედავთ პირდაპირ მითითებას ცოდვით დაცემასა და ადამისადმი გამოტანილ ღვთის განაჩენზე (იხ. დაბ. 3:19).

წაიკითხეთ დაბ. 4:14. რას ნიშნავს კაენის სიტყვები "შენი პირისაგან დავიმალები"?

აბელის სისხლი მიწაზე დაიღვარა, სწორედ ამიტომ ახლა მიწა იქნა დაწყევლილი (დაბ. 4:12). შედეგად კაენს მიესაჯა გამხდარიყო მოხეტიალე ღმერთისგან მოშორებით. როგორც კი ღვთის განაჩენი მოისმინა, კაენი აღიარებს ღვთის თანდასწრების მნიშვნელობას, რადგან ახლა იგი შიშობს თავისი სიცოცხლის გამო. კაენის მიერ თავისი ძმის ცივსისხლიანი მკვლელობის და მკვლელის ურჩობის შემდეგაც კი უფალი კვლავინდებურად ავლენს მის მიმართ წყალობას. მიუხედავად იმისა, რომ "გასცილდა კაენი უფლის პირს" (დაბ. 4:16), უფალმა მაინც უზრუნველჰყო მისთვის გარკვეული დაცვა. ბიბლია არ გვამცნობს, რა "ნიშანი" იყო ეს (დაბ. 4:15), მაგრამ რაც არ უნდა ყოფილიყო, იგი გაჩნდა მხოლოდ მის მიმართ ღვთის წყალობის გამო. 

კაენმა თქვა: "შენი პირისაგან დავიმალები" (დაბ. 4:14), მაგრამ არის თუ არა ეს შესაძლებელი? რაში მდგომარეობს ასეთი სიტუაციის ტრაგედია? რომელია ერთადერთი გზა, რომლითაც ჩვენ, ცოდვილებმა, შეგვიძლია ავიცილოთ ეს სიტუაცია?

