---
title: კაენი და აბელი
date: 10/04/2022
---


წაიკითხეთ დაბ. 4:1,2. იმსჯელეთ იმის შესახებ, როგორი გრძნობები და მოლოდინი ჰქონდათ ადამსა და ევას პირველი ორი ვაჟის დაბადებისას. რას ვიგებთ ამ მუხლებიდან ამ ორი მამაკაცის დაბადების შესახებ?

პირველი მოვლენა, აღწერილი ბიბლიური ავტორის მიერ ადამის ედემის ბაღიდან განდევნის შემდეგ მაშინათვე - ეს არის შვილის დაბადება. ძველებრაულ ფრაზაში დაბ. 4:1-ში სიტყვა "უფალი" (იაჰვე) პირდაპირ არის დაკავშირებული სიტყვასთან "ადამიანი", რაზეც მეტყველებს შესაძლო სიტყვასიტყვითი თარგმანი: "შემეძინა მე კაცი, ჭეშმარიტად, თავად უფალი".

სიტყვასიტყვით თარგმანი მიანიშნებს, რომ ევას ახსოვს მესიანური წინასწარმეტყველება დაბ. 3:15-დან და სწამს, რომ დაბადა თავისი მხსნელი, უფალი. "წინასწარმეტყველება მხსნელის მოსვლის შესახებ ადამიანებს ჯერ კიდევ ედემში მიეცათ. მოისმინეს რა ამ აღთქმის შესახებ, ადამსა და ევას მისი მალე აღსრულების იმედი მიეცათ. ამიტომ გაუხარდათ მათ ასე ძლიერ თავიანთი ვაჟის - პირმშოს დაბადება, რადგან ფიქრობდნენ, რომ სწორედ ის იქნებოდა მხსნელი" (ე. უაითი. ქრისტე - წუთისოფლის იმედი, გვ. 18).

ფაქტობრივად, დაბადების წიგნის მეოთხე თავის დიდი ნაწილი ეძღვნება კაენს. იგი არა მარტო პირმშოა, ძე, რომელსაც თითქმის "თაყვანს სცემდნენ" მშობლები, არამედ ამ თავში ის არის ერთადერთი ძმა, რომელიც ლაპარაკობს დაბადების ტექსტის მიხედვით. ევა აღელვებული საუბრობს კაენის დაბადებაზე, მაგრამ აბელის შესახებ მხოლოდ ნათქვამია, რომ ევამ "შემდგომ შვა აბელი, ძმა მისი" (იხ. დაბ. 4:2).

თავად სახელი კაენი წარმოდგება ებრაული ზმნიდან ქანაჰ, რაც ნიშნავს "შეძენას" და გულისხმობს რაღაც ძვირფასის და ძლევამოსილის შეძენას, დაუფლებას. მეორე მხრივ, ებრაული სახელი ჰეველ (აბელ) ნიშნავს "ორთქლს" ან "სუნთქვას" (ფსალმ. 61:10-ში თარგმნილია როგორც "არარაობა" და ფსალმ.143:4-ში - როგორც "ამაოება") და გულისხმობს მიუღწევლობას, სიცარიელეს, შიგთავსის არქონას. იგივე სიტყვა ჰეველ არაერთხელ არის გამოყენებული ეკლესიასტეს წიგნში "ამაოების" მნიშვნელობით. სახელების მნიშვნელობა იმაზე მეტყველებს, რომ ადამი და ევა თავის იმედს უკავშირებდნენ მხოლოდ კაენს, რადგან სჯეროდათ, რომ დაპირებული მესია იყო კაენი, და არა მისი ძმა.

რა არის მართლაც ჩვენს ცხოვრებაში "ჰეველ", თუმცა ჩვენ მათ ვეპყრობით ისე, თითქოს მათ გაცილებით მეტი მნიშვნელობა აქვს? რატომ არის ასე მნიშვნელოვანი დავინახოთ განსხვავება მნიშვნელოვანსა და მეორეხარისხოვანს შორის? 

