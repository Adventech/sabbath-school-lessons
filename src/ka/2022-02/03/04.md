---
title: დანაშაული
date: 12/04/2022
---


`წაიკითხეთ დაბ. 4:3-8. რამ მიიყვანა კაენი ძმის მკვლელობამდე? იხ. აგრეთვე 1იოან. 3:12.`

კაენის რეაქცია ორგვარია: "ძალზე ეწყინა კაენს, და მოეღუშა სახე" (დაბ. 4:5). როგორც ჩანს, კაენის რისხვა მიმართულია ღმერთისკენ და არა აბელისკენ. კაენი გაბრაზებული იყო ღმერთზე და თვლიდა, რომ უსამართლობის მსხვერპლი გახდა, აგრეთვე ბრაზობდა აბელზე, რადგან შურდა მისი. რის გამო შურდა? უბრალოდ აბელის მსხვერპლშეწირვის გამო? რა თქმა უნდა, კულისებს მიღმა ხდებოდა რაღაც უფრო მეტი, ვიდრე ის, რაც გაცხადებულია მოცემულ რამდენიმე მუხლში. როგორც არ უნდა ყოფილიყო, კაენი დათრგუნული იყო, რადგან მისი ძღვენი არ იქნა მიღებული.

`თქვენი აზრით, როგორ უნდა მოქცეულიყო კაენი ღმერთთან ურთიერთობის შემდეგ, რაც აღწერილია დაბ. 4:6,7-ში?`

დაბ. 4:6 ღვთის ორი კითხვა დაკავშირებულია კაენის ორ მგდომარეობასთან. მიაქციეთ ყურადღება: უფალი არ ადანაშაულებს კაენს. როგორც ადამის შემთხვევაში, იგი მას კითხვით მიმართავს, არა იმიტომ რომ არ იცის პასუხი, არამედ იმიტომ, რომ სურს უბიძგოს კაენს გამოიკვილიოს საკუთარი გული და მიხვდეს მიზეზს საკუთარი მდგომარეობისა. როგორც ყოველთვის, უფალი ცდილობს გამოისყიდოს თავისი დაცემული ხალხი, მაშინაც კი, როცა ისინი ღიად ორგულობას იჩენენ მის მიმართ. კაენისთვის კითხვის დასმის შემდეგ, ღმერთი მას აძლევს რჩევებს.

ჯერ ერთი, იგი უბიძგებს კაენს "აკეთოს კეთილი", მოიქცეს სწორად. ეს არის მოწოდება მონანიებისკენ და საკუთარი პოზიციის შეცვლისკენ. ღმერთი დაჰპირდა კაენს, რომ იგი იქნებოდა "მიღებული" და მიტევებული. უფალი ეუბნება, რომ შეუძლია მისი მიღება, მაგრამ ეს უნდა გაკეთდეს ღმერთის პირობების საფუძველზე და არა კაენისა.

მეორე მხრივ: "თუ სიკეთეს სჩადიხარ, ხომ დაგიფასდება? ხოლო თუ სიკეთეს არ სჩადიხარ, მაშინ კარებთან დაგელოდება შენი ცოდვა. და შენკენ იქნება მისი სწრაფვა, მაგრამ შენ იბატონებ მასზე" (დაბ. 4:7). ღვთის რჩევამ გაამჟღავნა ცოდვის ფესვი, ის კი თავად კაენშია. აქ უფალი კვლავ აძლევს კაენს რჩევას, რითაც ცდილობს კაენის სწორ გზაზე დაყენებას. 

ღვთის მეორე რჩევა ეხება დამოკიდებულებას, რომელიც უნდა გქონდეს ცოდვისადმი, რომელიც კართან გელოდება და "შენკენ მოილტვის". უფალი მოგვიწოდებს მივმართოთ თვითკონტროლს: "მაგრამ შენ იბატონე მასზე". იგივე პრინციპია გაჟღერებული იაკობის ეპისტოლეში, როდესაც მოციქული განმარტავს, რომ "ყოველი იცდება თავისი გულისთქმით, რომელიც წარიტაცებს და აცდუნებს მას" (იაკ. 1:14). სახარება გვაძლევს დაპირებას არა მხოლოდ ცოდვების მიტევების შესახებ, არამედ მასზე გამარჯვების შესახებაც (იხ. 1კორ. 10:13). ბოლოსდაბოლოს, კაენი ვერავის დაადანაშაულებდა თავის ცოდვაში, საკუთარი თავის გარდა. განა ჩვეულებრივ ასე არ ხდება ხოლმე ჩვენს ცხოვრებაში?

`ეს სამწუხარო ისტორია რას გვამცნობს ჩვენ თავისუფალი ნებისა და იმის შესახებ, რომ ღმერთი არ გვაიძულებს მორჩილებას?`

