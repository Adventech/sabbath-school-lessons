---
title: ორი მსხვერპლშეწირვა
date: 11/04/2022
---


კონტრასტი კაენსა და აბელს შორის, ასახული მათ სახელებში, ეხებოდა არა მხოლოდ მათ პიროვნებას, არამედ მათ საქმიანობაშიც ვლინდებოდა. მაშინ როდესაც კაენი მიწათმოქმედებას მისდევდა, რაც მძიმე ფიზიკურ შრომას მოითხოვდა, აბელი იყო "მწყემსი" (დაბ. 4:2); ეს საქმიანობა გულისხმობდა გულისხმიერებასა და თანაგრძნობას.

კაენი მიწის ნაყოფის მწარმოებელი იყო, აბელი კი ცხვართა მცველი. ეს საქმიანობები არა მხოლოდ განმარტავს ამ ორი მსხვერპლშეწირვის ბუნებას (მიწის ნაყოფთაგანი კაენისგან და ცხვარი აბელისგან), არამედ გვიცხადებს ორ განსხვავებულ დამოკიდებულებას, ორი სახის აზროვნებას, დაკავშირებულს ამ ორ მსხვერპლშეწირვასთან: კაენი შრომობდა, რათა "მიეღო" ნაყოფები, რომლებსაც წარმოქმნიდა; აბელი კი ზრუნავდა, რათა "დაეცვა" ცხვარი, რომელიც მიიღო.

`წაიკითხეთ დაბ. 4:1-5 და ებრ. 11:4. რატომ მიიღო ღმერთმა აბელის ძღვენი და უარყო კაენის ძღვენი?`

"სისხლის დაღვრის გარეშე შეუძლებელი იყო ცოდვის მიტევება. ამიტომ ცხვრების პირმშოთა შეწირვით მათ [კაენს და აბელს] უნდა ეჩვენებინათ იესო ქრისტეს სისხლის, როგორც აღთქმული გამოსყიდვის რწმენა. გარდა ამისა, მიწის პირველი ნაყოფი უნდა მოტანილიყო უფლის წინაშე როგორც სამადლობელი შესაწირავი" (ე. უაითი. პატრიარქები და წინასწარმეტყველები, გვ. 35).

`რატომ იყო აბელის მსხვერპლი "უკეთესი", ვიდრე კაენის მსხვერპლი?`

როდესაც აბელმა შეასრულა ღვთის მითითებები და მიართვა მას ცხოველის ყოვლადდასაწველი მსხვერპლი და დამატებით მოიტანა მიწის ნაყოფთაგანი, კაენმა ეს არ გააკეთა. მან არ მოიტანა მსხვერპლად ცხოველი, არამედ მხოლოდ "მიწის ნაყოფთაგანი" შესაწირი მოიტანა. ეს იყო ღია დაუმორჩილებლობის აქტი, მისი ძმის დამოკიდებულებისაგან განსხვავებით. მოცემული ისტორია ხშირად განიხილება როგორც რწმენით ხსნის კლასიკური შემთხვევა (აბელი და მისი სისხლიანი მსხვერპლი) საპირისპიროდ მცდელობისა დაიმსახურო ხსნა საქმეებით (კაენი და მისი მიწის ნაყოფთაგანი).

მართალია ამ შესაწირავებს, უეჭველად, ჰქონდა სულიერი მნიშვნელობა, მათ არ გააჩნდა არანაირი მაგიური თვისებები. ისინი ყოველთვის იყო მხოლოდ სიმბოლოები, სახეები, რომლებიც მიუთითებდა ღმერთზე, რომელიც ცოდვილს უზრუნველყოფდა არა მარტო საზრდოთი, არამედ მას გამოსყიდვასაც უბოძებდა.

`წაიკითხეთ მიქ. 6:7 და ეს. 1:11. ამ მუხლებში ასახული პრინციპი როგორ შეგვიძლია გამოვიყენოთ ჩვენს ცხოვრებასა და თაყვანისცემაში?`

