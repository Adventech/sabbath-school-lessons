---
title: იაკობის კიბე
date: 23/05/2022
---


როგორც კი ესავი იგებს, რომ იაკობმა მიიღო კურთხევა მამისგან, ის ხვდება, რომ ძმამ მოატყუა და "გააცურა" იგი (იხ. დაბ. 27:36), და მისი მოკვლის გადაწყვეტილებას იღებს (დაბ. 27:42). რებეკა განიცდის და სურს აღკვეთოს ეს დანაშაული, რომელიც ფატალური იქნება ორივე ვაჟისთვის (დაბ. 27:45). ასე რომ, ისაკის მხარდაჭერით (იხ. დაბ. 28:5) იგი არწმუნებს იაკობს გაიქცეს მის ნათესავებთან (იხ. დაბ. 27:43). მესოპოტამიისკენ მიმავალ გზაზე იაკობი სიზმარში ხედავს ღმერთს, ადგილზე, რომელსაც უწოდებს ბეთელს, "ღვთის სახლს", და ამ ადგილას დაუდებს პირობას უფალს.

`წაიკითხეთ დაბ. 28:10-22. შეადარეთ დაბ. 11:1-9-ს. რით განსხვავდება ბეთელი ბაბილონისგან? როგორ შეგვიძლია ურთიერთობის დამყარება ღმერთთან, იაკობის გამოცდილების საფუძველზე, ბაბილონში მომხდარისგან განსხვავებით?`

სიზმარში იაკობი ხედავს უცნაურ კიბეს, რომელიც უკავშირდება ცას. ერთი და იგივე ებრაული ზმნა (**ნაცავ**) გამოიყენება კიბის მიმართ, რომელიც "დგას" (დაბ. 28:12) და უფლის მიმართ, რომელიც "დგას" (დაბ. 28:13), თითქოს კიბე და უფალი ერთი და იგივეა.

კიბე აკავშირებს ცასა და დედამიწას. ბაბილონის გოდოლის მშენებლები აშენებდნენ, რათა მიწვდომოდნენ ცას, თუმცა ამაოდ. კიბე კი, რომელიც იაკობს ეჩვენა, ნამდვილად აღწევდა "ცათა კარიბჭემდე". თუ ბაბილონის გოდოლი წარმოადგენს ადამიანთა მცდელობას ასულიყვნენ და მიწვდომოდნენ ღმერთს, მაშინ ბეთელი აჩვენებს, რომ ღმერთთან მისვლა შესაძლებელია მხოლოდ ღმერთის ჩვენთან ჩამოსვლით და არა ადამიანთა ძალისხმევით.

რაც შეეხება "ქვას", რომელიც იაკობს სასთუმლად ედო და სიზმარი იხილა, იგი ხდება **ბეთ-ელის**, "ღვთის სახლის" სიმბოლო (დაბ. 28:17; შეადარ. დაბ. 28:22-ს), ეს კი მიუთითებს ტაძარზე, საწმიდარზე, ღმერთის მიერ კაცობრიობის გადამრჩენი საქმიანობის ცენტრზე.

მაგრამ იაკობი არ შემოიფარგლება თავისი თაყვანისცემის და ღმერთის წინაშე მოწიწების გრძნობის სულიერი და მისტიური გამოხატულებით. იაკობს სურდა ეპასუხა კონკრეტულად, აშკარად, გარეგნული სახით. ამიტომ იგი გადაწყვეტილებას იღებს "მეათედი მიუძღვნას" ღმერთს, მაგრამ იმისთვის კი არა, რომ ღვთის კურთხევა მიიღოს, არამედ მადლიერების ნიშნად ღვთის ძღვენის გამო. აქ ჩვენ კვლავ ვხედავთ მეათედის იდეას ისრაელი ხალხის წარმოშობამდე დიდი ხნით ადრე.

`კიდევ ერთხელ წაიკითხეთ დაბ. 28:22. მეათედს იძლევიან "ყოველთაგან, რასაც მომცემ". რა არის მნიშვნელოვანი ჩვენთვის იაკობის სიტყვებში მეათედის შესახებ?`

