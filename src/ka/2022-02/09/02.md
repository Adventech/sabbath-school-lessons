---
title: იაკობი და ესავი
date: 22/05/2022
---


`წაიკითხეთ დაბ. 25:21-34. შეადარეთ ორი პიროვნება - იაკობი და ესავი. რომელმა თვისებებმა შეუწყო ხელი იაკობს გამხდარიყო ისაკის კურთხევების ღირსი?`

`ესავი:`

`იაკობი:`

იაკობი და ესავი უკვე დედის მუცლიდან არიან განსხვავებული და ისინი მთელი ცხოვრება შეებრძოლებიან ერთმანეთს. ესავი გამოსახულია როგორც მოხერხებული მონადირე, "ველების კაცი", იაკობი კი წარმოდგენილია "სათნო" და მოაზროვნე კაცად, რომელიც არ შორდებოდა კარვებს. ებრაული სიტყვა **თამ** ("სათნო") ითარგმნება როგორც "უმწიკვლო" იობ. 1:8-ში, ხოლო ერთფუძიანი სიტყვა **თამიმ** იმავე მნიშვნელობით გამოიყენება ნოესთან დაკავშირებით (იხ. დაბ. 6:9).

განსხვავება ესავისა და იაკობის ხასიათში სულ უფრო აშკარა ხდება მოგვიანებით მათ ცხოვრებაში (იხ. დაბ. 27:1-28:5). ესავი დაღლილი და მშიერი მოდის სახლში და ხედავს, რომ იაკობი ამზადებს ოსპს. ესავისთვის დაუყოვნებელი ფიზიკური ტკბობა საკვებით უფრო მნიშვნელოვანია, ვიდრე მომავალი კურთხევა, დაკავშირებული მის პირმშოობის უფლებასთან (იხ. ებრ. 12:16,17).

"ისაკისა და რებეკას ყველა სურვილი და იმედი მიმართული იყო აღთქმისაკენ, რომელიც აბრაამს მიეცა და მის ძეში განმტკიცდა. ესავმა და იაკობმა იცოდნენ ამ აღთქმისა და პირმშოობის უდიდესი მნიშვნელობის შესახებ, რადგან მასში არა მხოლოდ მიწიერი სიმდიდრე, არამედ სულიერი უპირატესობაც იგულისხმებოდა. ამ უფლების მფლობელი თავის ოჯახში მღვდელმთავრად ითვლებოდა და მისი შთამომავლობიდან უნდა გამოსულიყო წუთისოფლის მხსნელი" (ე. უაითი. პატრიარქები და წინასწარმეტყველები, გვ. 106).

იაკობისათვის, მისი ძმისგან განსხვავებით, მთავარია კურთხევის მომავალი სულიერი მნიშვნელობა. თუმცა მოგვიანებით დედის წაქეზებით (იხ. დაბ. 27), იაკობი ღიად და შეგნებულად ატყუებს მამას და ამავე დროს იყენებს უფალი ღმერთის სახელს (იხ. დაბ 27:20). ეს იყო საშინელი ტყუილი, თუმცა იაკობმა ეს ჩაიდინა იმის გამო, რასაც სიკეთედ თვლიდა.

შედეგები აღმოჩნდა ტრაგიკული, რამაც უთანხმოების ახალი კერები შეჰმატა ისედაც დისფუნქციურ ოჯახს.

`იაკობს სურდა რაღაც კარგი, რაღაც ძვირფასი, და ეს იყო მოსაწონი (განსაკუთრებით თავის ძმის დამოკიდებულებასთან შედარებით). მიუხედავად ამისა, თავისი მიზნების მისაღწევად ის იყენებდა მოტყუებას და სიცრუეს. როგორ არ აღმოვჩნდეთ მსგავს მახეში - მოვიქცეთ ცუდად, რათა მივიღოთ "კარგი"?`

