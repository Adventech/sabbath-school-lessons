---
title: იაკობი მიდის
date: 26/05/2022
---


ამ ისტორიაში იაკობმა (რომელმაც მოატყუა მამა და ძმა, რათა მიეღო პირმშოობის უფლება, და რომელმაც მოიპარა კურთხევა, რომლის მიცემაც ისაკს თავისი უფროსი შვილისთვის ჰქონდა განზრახული) არაფერი მოიმოქმედა ლაბანთან დაკავშირებით და ერთგულად ემსახურებოდა მას. იაკობმა მშვენივრად იცის, რომ სიმამრმა მოატყუა იგი, თუმცა იაკობმა ნება დართო ეს მომხდარიყო. იაკობის უმოქმედობა რთული გასაგებია, თუ გავითვალისწინებთ მის ხასიათს. იაკობს შეეძლო აჯანყებულიყო, ან, სულ ცოტა, წინააღმდეგობა გაეწია ან ეცადა შევაჭრებოდა ლაბანს. მაგრამ მან ეს არ გააკეთა. მან უბრალოდ გააკეთა ის, რისი გაკეთებაც ლაბანმა სთხოვა, როგორი უსამართლოც არ უნდა ყოფილიყო ეს ყველაფერი.

მიუხედავად ამისა, რახელისგან პირველი ვაჟის, იოსების შეძენის შემდეგ, იაკობი ბოლოსდაბოლოს ლაბანისადმი თავისი მსახურების მეთოთხმეტე წელს აღწევს (იხ. დაბ. 30:26) და გადაწყვეტილებას იღებს დატოვოს ლაბანი, რათა დაბრუნდეს აღთქმულ ქვეყანაში. მაგრამ იაკობს ადარდებს "თავისი სახლის" უზრუნველყოფა (დაბ. 30:30).

`წაიკითხეთ დაბ. 30:25-32. როგორ ფიქრობთ, იაკობის გეგმა ლაბანთან დადებულ გარიგებაში მორიგი მოტყუება იყო თუ რწმენის საკითხი? (შეადარ. დაბ. 30:30-ს; 28:20-22-ს).`

ეს იყო ძალიან გრძელი შემოვლითი გზა იაკობისთვის, რომელმაც დიდი ხნის წინ დატოვა თავისი სახლი. ალბათ, თავიდან იგი არ გეგმავდა ასე დიდი ხნით შორს ყოფნას თავისი ქვეყნიდან, მაგრამ მოვლენებმა დააყოვნა იგი მრავალი წელი. ახლა დადგა სახლში დაბრუნების დრო, მაგრამ როგორი სიუხვით და ქონებით (იხ. დაბ. 30:28-32) დაბრუნდება იგი?

ამავდროულად იაკობის არაბუნებრივი დამთმობლობა გულისხმობს, რომ იგი შეიცვალა და მან შეითვისა რწმენის გაკვეთილი. ანუ იაკობი ელოდებოდა ღვთის მითითებებს, რომ წასულიყო. მხოლოდ მას შემდეგ, რაც ღმერთი ელაპარაკება მას, იაკობი იღებს გადაწყვეტილებას წავიდეს.

ღმერთი უმჟღავნებს თავის თავს იაკობს როგორც "ღმერთი ბეთელისა". იგი უბრძანებს იაკობს დატოვოს ლაბანის სახლი და დაუბრუნდეს თავისი "შობის ქვეყანას" (დაბ. 31:13) და იყენებს თითქმის იმავე სიტყვებს, რომლითაც აბრამს მოუწოდა წასულიყო თავისი "შობის ადგილიდან" (დაბ. 12:1).

იმის დანახვაში, რომ დადგა წასვლის დრო, იაკობს ასევე დაეხმარა ლაბანის ძეთა და თავად ლაბანის დამოკიდებულება (დაბ. 31:1, 2). "იაკობი, ალბათ, დიდი ხნის წინათ გაეცლებოდა თავის მზაკვარ ნათესავებს, ესავთან შეხვედრის შიში რომ არა. ახლა საფრთხე ლაბანის ვაჟებისაგან იგრძნო, რომლებიც იაკობის ქონებას თავისად მიიჩნევდნენ და შეეცდებოდნენ მის ძალით წართმევას" (ე. უაითი. პატრიარქები და წინასწარმეტყველები, გვ. 115)

ამიტომ აიყვანა იაკობმა თავისი ოჯახი, ქონება და წავიდა, რითაც დაიწყო ახალი გვერდი დიდებულ ისტორიაში ღვთის აღთქმის ხალხის შესახებ.

