---
title:  ღმერთისგან დამალვისას
date:   05/04/2022
---


`წაიკითხეთ დაბ. 3:7-13. როგორ ფიქრობთ, რატომ დაემალნენ ადამი და ევა ღმერთს?`

როდესაც შესცოდეს, ადამმა და ევამ იგრძნეს, რომ შიშვლები არიან, რადგან დაკარგეს თავისი დიდების სამოსელი, რომელიც ირეკლავდა ღვთის თანდასწრებას (იხ. ფსალმ. 8:6, შეადარ. ფსალმ. 103:1,2-ს). ღვთის ხატება ადამიანში შეილახა ცოდვისგან. ზმნა "გაკეთება" ფრაზაში "გაიკეთეს გარშემოსარტყლები" (იხ. დაბ. 3:7) აქამდე გამოიყენებოდა მხოლოდ ღმერთ-შემოქმედის ქმედებების აღწერაში (იხ. დაბ. 1:7,16,25 და ა.შ.). ანუ ჩვენმა წინაპრებმა თითქოს დაიკავეს შემოქმედის ადგილი, როდესაც ცდილობდნენ დაეფარათ თავისი ცოდვა; სწორედ ამ ქმედებას კიცხავს პავლე, როგორც საქმეებით გამართლებას (იხ. გალ. 2:16).

`რატომ დასვა ღმერთმა კითხვა: "სად ხარ?" რას გვეუბნება ეს ღმერთის შესახებ?`

უფალი ადამსა და ევას მიუახლოვდა და მათ რიტორიკული კითხვა დაუსვა: "სად ხარ" (დაბ. 3:9). გარკვეული ხნის შემდეგ მსგავს კითხვას იგი დაუსვამს კაენს (იხ. დაბ. 4:9). რა თქმა უნდა, ღმერთმა იცოდა პასუხები ამ კითხვებზე. მან კითხვები დამნაშავეთა სასიკეთოდ დასვა, რათა დახმარებოდა მათ თავიანთი საქციელის გაცნობიერებაში, მიეყვანა ისინი მონანიებასთან და ხსნასთან. ადამიანთა შეცოდების მომენტიდან უფალი იღვწოდა მათი ხსნისა და გამოსყიდვისთვის.

ფაქტობრივად, ყველაფერი, რაც მოხდა, ასახავდა იდეას საგამოძიებო სამსჯავროსი, რაც იწყება მსაჯულის მიერ დამნაშავის დაკითხვით (იხ. დაბ. 3:9), რათა ეს უკანასკნელი მოამზადოს განაჩენისთვის (იხ. დაბ. 3:14-19). მაგრამ უფალი ამას იმისთვისაც აკეთებდა, რომ ადამიანებს უბიძგოს სინანულისკენ, რომელიც საბოლოოდ მიიყვანს ხსნასთან (იხ. დაბ. 3:15). ეს ლაიტმოტივი მთელ ბიბლიაში ჟღერს.

`როგორ ცდილობდნენ ადამი და ევა თავისი საქციელის გამართლებას?`

თავიდან, როგორც ჩვეულებრივ ემართებათ ხოლმე ცოდვილებს, ადამი და ევა ცდილობენ სხვების დადანაშაულებით თავი აარიდონ ბრალდებას. ღმერთის კითხვაზე ადამი პასუხობს, რომ დედაკაცმა, რომელიც მან მისცა მას (იხ. დაბ. 3:12), ჩაადენინა ეს. ადამი თვლიდა, რომ დამნაშავეა დედაკაცი (და შესაბამისად, ღმერთიც), და არა თავად. ევა პასუხობს, რომ იგი მოატყუა გველმა. ებრაული ზმნა **ნაშა** - "მოტყუება" ("შეცდენა", დაბ. 3:13-ში), ნიშნავს ცრუ იმედები ჩაუსახო ადამიანებს და დააჯერო, რომ ისინი სწორად იქცევიან (იხ. 4მეფ. 19:10; ეს. 37:10; იერ. 49:16).

ადამი ადანაშაულებს დედაკაცს, როდესაც აცხადებს, რომ დედაკაცმა მისცა მას ნაყოფი (ამაში არის სიმართლის მარცვალი), ევა კი ადანაშაულებს გველს, როდესაც ამბობს, რომ გველმა მოატყუა იგი (ამაშიც არის სიმართლის მარცვალი). მაგრამ, ბოლოსდაბოლოს, ისინი ორივე დამნაშავე იყვნენ, რადგან პირადად მიიღეს გადაწყვეტილება.

`ისინი ცდილობდნენ სხვის დადანაშაულებას იმაში, რაც მათ ჩაიდინეს. რატომ ვექცევით ადვილად იგივე მახეში?`

