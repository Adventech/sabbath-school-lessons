---
title:  გველის ხვედრი
date:   06/04/2022
---

`"მტრობას ჩამოვაგდებ შენსა და დედაკაცს შორის, შენს თესლსა და დედაკაცის თესლს შორის: ის თავს გიჭეჭყავდეს, შენ კი ქუსლს უგესლავდე!" (დაბ. 3:15).`

`რა განაჩენი გამოუცხადა ღმერთმა გველს?`

ღმერთი თავის სამსჯავროს იწყებს გველიდან, რადგან ის იყო დამწყები მთელი ამ დრამისა. ამ ისტორიაში გველი ასევე იყო ერთადერთი არსება, რომელიც დაწყევლილ იქნა. 

`რა არის დამაიმედებელი უფლის ამავე სიტყვებში (იხ. 3:15).`

აქ ვუახლოვდებით ერთგვარ "უკუქცევას" შექმნაში. მაშინ როდესაც შექმნას მივყავართ სიცოცხლესთან, სიკეთეებით და კურთხევებით ტკბობასთან, სამსჯავროს მივყავართ სიკვდილთან, ბოროტებასთან და წყევლებთან, მაგრამ ამასთანავე იმედთან და ხსნის დაპირებასთანაც. მტვრის მჭამელი შემუსრული გველის ბნელით მოცულ სურათს (იხ. დაბ. 3:14), თან ერთვის კაცობრიობის ხსნის იმედის ნათელი, რომელიც ჩნდება წინასწამეტყველების ფორმით. ჯერ კიდევ მანამდე, სანამ ადამი და ევა განიკითხებიან, უფალი აძლევს მათ გამოსყიდვის იმედს (იხ. დაბ. 3:15). დიახ, მათ შესცოდეს; დიახ, ისინი დაიტანჯებიან თავისი ცოდვის გამო; და დიახ, ისინი მოკვდებიან - ასევე ცოდვის გამო. მაგრამ, მიუხედავად ამ ყველაფრისა, მათ აქვთ ხსნის იმედი. 

`შეადარეთ ერთმანეთს დაბ. 3:15 და რომ. 16:20; ებრ. 2:14 და გამოცხ. 12:17. როგორ მჟღავნდება ამ მუხლებში ხსნის გეგმა, აგრეთვე დიადი ბრძოლის შედეგი.`

ყურადღება მიაქციეთ პარალელებს დაბ. 3:15-სა და გამოცხ. 12:17-ს შორის: გველი (გველეშაპი), მტრობა (განრისხდა); თესლი (დანარჩენები მისი მოდგმიდან), დედაკაცი ედემში (დედაკაცი გამოცხადებაში). ომი (დიადი ბრძოლა), რომელმაც ზეცაში ცოდვით დაცემის შემდეგ გადმოინაცვლა ედემში, გაგრძელდება ჟამთა აღსასრულამდე. თუმცა დაპირება სატანის დამარცხების შესახებ მოცემულ იქნა უკვე ედემში: მის თავს გაუჭეჭყავენ. ეს თემა უფრო დაწვრილებით არის გამჟღავნებული გამოცხადების წიგნში, სადაც გამოსახულია ეშმაკის საბოლოო დაღუპვა (იხ. გამოცხ. 20:10). ამრიგად, კაცობრიობას თავიდანვე მიეცა იმედი:  არსებობს გამოსავალი საშინელი უბედურებიდან, რომელიც ბოროტის შეცნობისგან წარმოიშვა; არსებობს იმედი, რომლის თანაზიარი ჩვენ ყველას შეგვიძლია გავხდეთ პირდაპირ ახლა.

`რატომ არის ასე მანუგეშებელი იმის ცოდნა, რომ თვით ედემში, სადაც გაჩნდა ცოდვა და ბოროტება დედამიწაზე, უფალმა დაიწყო ხსნის გეგმის გაცხადება?`