---
title:  გველი
date:   03/04/2022
---


`წაიკითხეთ დაბ. 3:1;  2კორ. 11:3 და გამოცხ. 12:7-9. ვინ არის გველი და როგორ ატყუებს იგი ევას?`

დაბ. 3:1 ორიგინალში იწყება სიტყვით "გველი", რაც ხაზს უსვამს ამ სიტყვას. ასევე სიტყვას "გველი" აქვს განსაზღვრული არტიკლი, მიმანიშნებელი იმაზე, რომ მოთხრობის მოცემული პერსონაჟი კარგად ნაცნობია მკითხველთათვის. ამგვარად, ამ არსების რეალური არსებობა დასტურდება მესამე თავის პირველივე სიტყვით. 

ეჭვგარეშეა, წმიდა წერილი გველზე მიუთითებს როგორც ღმერთის მტერზე (იხ. ეს. 27:1) და პირდაპირ უწოდებს მას "ეშმაკს და სატანას" (იხ. გამოცხ. 12:9). ამის მსგავსად ძველ დროს ახლო აღმოსავლეთში გველი განასახიერებდა ბოროტების ძალას.

"დასახული მიზნის ფარულად განხორციელებისათვის სატანამ გადაწყვიტა, გველი გამოეყენებინა - ეს საუკეთესო ნიღაბი იყო მისი მზაკვრული ჩანაფიქრის აღსასრულებლად. გველი ერთ-ერთი ყველაზე ლამაზი და ბრძენი არსება იყო მთელ დედამიწაზე. მას ჰქონდა ფრთები, რომლებიც ფრენის დროს ჰაერში წარმოქმნიდა თვალისმომჭრელ ბრწყინვალებას, რადგან ჰქონდა მოელვარე ოქროს ფერი და სიკაშკაშე" (ე. უაითი. პატრიარქები და წინასწარმეტყველები, გვ. 22).

ბიბლია, როდესაც ეშმაკის შესახებ იუწყება, როგორი სახითაც არ უნდა გამოჩნდეს იგი, არ საუბრობს მეტაფორულად. წმიდა წერილში სატანა გამოსახულია როგორც რეალური არსება, და არა როგორც ბოროტების ან კაცობრიობის ბნელი მხარის მეტაფორა.

ადამისა და ევას ცდუნების დროს სამოთხეში გველი არ წარმოადგენს თავს ღვთის მტრად. პირიქით, იგი უფლის სიტყვებს ახსენებს, როდესაც იმეორებს და თითქოს ემხრობა მათ. ანუ თავიდანვე ვხედავთ, რომ სატანას უყვარს ღმერთის ციტირება და როგორც მოგვიანებით გავიგებთ, თავად ღვთის სიტყვასაც ციტირებს (იხ. მათ. 4:6).

`რა შეცდომები დაუშვა ევამ?`

`როგორ უნდა მოქცეულიყო იგი გველთან შეხვედრისას?`

ასევე ყურადღება მიაქციეთ: გველი არ ებმება მაშინათვე დედაკაცთან კამათში, არამედ უსვამს შეკითხვას, რომელიც გულისხმობს, რომ მას სჯერა ადამიანების მიმართ ნათქვამი უფლის სიტყვების. მან ხომ ჰკითხა: "ნუთუ მართლა გითხრათ ღმერთმა…? (დაბ. 3:1). ამრიგად, უკვე თავიდანვე ვიგებთ, რამდენად ცბიერი და მატყუარა იყო ეს არსება. და როგორც დავინახავთ, მისი გეგმა განხორციელდა. 

`თუ სატანამ შეძლო უცოდველი ევას მოტყუება ედემში, რამდენად უფრო მოწყვლადები ვართ ჩვენ? რა არის ჩვენთვის საუკეთესო დაცვა მისი სიცრუისგან?`