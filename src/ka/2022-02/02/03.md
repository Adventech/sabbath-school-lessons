---
title:  აკრძალული ნაყოფი
date:   04/04/2022
---

`წაიკითხეთ და შეადარეთ ადამისთვის მიცემული ღვთის ბრძანების სიტყვები, დედაკაცისთვის ნათქვამ გველის სიტყვებს (იხ. დაბ. 3:1-6; იხ. აგრეთვე იოან. 8:44). რას ამატებს გველი თავის მხრიდან?`

`რა განსხვავებაა ამ ორ მტკიცებულებას შორის და რას ნიშნავს ისინი?`

ყურადღება მიაქციეთ პარალელებს ღმერთის ადამთან საუბარსა (იხ. დაბ. 2:16,17) და ევას გველთან საუბარს შორის. იქმნება შთაბეჭდილება, რომ გველმა დაიკავა ღმერთის ადგილი და იმაზე მეტიც კი იცის, ვიდრე - ღმერთმა. თავიდან მან უბრალოდ კითხვა დაუსვა, რაც გულისხმობდა, რომ დედაკაცმა შეიძლება არასწორად გაიგო ღმერთი. მაგრამ შემდეგ სატანამ ღიად დააყენა ეჭვქვეშ უფლის განზრახვები და უარყო კიდეც მისი სიტყვა.

სატანის შეტევა ეხება ორ საკითხს: სიკვდილს და კეთილისა და ბოროტის შეცნობას. მაშინ როდესაც, ღმერთმა ნათლად და კატეგორიულად განაცხადა, რომ მათი სიკვდილი გარდაუვალია (იხ. დაბ. 2:17), სატანამ უთხრა, რომ, პირიქით, ისინი არ მოკვდებიან, რითაც პრაქტიკულად მიუთითა იმაზე, რომ ადამიანები უკვდავები არიან (იხ. დაბ. 3:4). უფალმა აუკრძალა ადამს ეჭამა ნაყოფი (იხ. დაბ. 2:17), სატანამ წააქეზა ადამიანები ეგემათ ეს ნაყოფი, მაშინ ხომ ისინი ღმერთის მსგავსი გახდებოდნენ (იხ. დაბ. 3:5).

სატანის ორმა არგუმენტმა, უკვდავებამ და ღმერთივით ყოფნამ, დაარწმუნა ევა ეჭამა ნაყოფი. ყურადღება მიაქციეთ: როგორც კი დედაკაცმა გადაწყვიტა არ დამორჩილებოდა ღმერთს და ეჭამა აკრძალული ნაყოფი, იგი ისე იქცეოდა, თითქოს ღმერთი მეტად აღარ იყო, თავად ის კი აღმოჩნდა ღმერთის ადგილას. ბიბლიური მუხლი მიანიშნებს პიროვნების ამ ცვლილებაზე. ევა იყენებს ღვთის ენას: მის მიერ აკრძალული ნაყოფის შეფასება - "იხილა… რომ… კარგი ჩანდა საჭმელად" (იხ. დაბ. 3:6), გვახსენებს უფლის მიერ თავისი ქმნილების შეფასებას: "იხილა… რომ კარგი იყო" (იხ. დაბ. 1:4 და ა.შ.).

ორი ცდუნება - იყო უკვდავი და იყო ღმერთივით - საფუძვლად უდევს უკვდავების იდეას ძველეგვიპტურ და ძველბერძნულ რელიგიებში. სწრაფვა უკვდავებისაკენ, რომელიც ღვთაებრივ ატრიბუტად ითვლებოდა, აიძულებდა ადამიანებს ასევე ჰქონოდათ სწრაფვა ღვთიური სტატუსისადმი, რათა (როგორც ისინი იმედოვნებდნენ) მოეპოვებინათ უკვდავება. ასეთი მსოფლმხედველობა შეუმჩნევლად შემოვიდა იუდევლურ-ქრისტიანულ კულტურებში და წარმოშვა რწმენა სულის უკვდავების შესახებ, რომელიც დღეს ბევრ ქრისტიანულ კონფესიაში არსებობს.

`რა რჩევას მისცემდით თქვენ თანამედროვე ქრისტიანებს, რათა ისინი არ მოხვდნენ სატანის მახეში ევას მსგავსად?`

`დაფიქრდით დღეს არსებული ყველა აღმსარებლობის შესახებ, რომლებიც ასწავლიან, რომ ყოველ ჩვენგანში არის რაღაც უკვდავი ბუნებით. როგორ გვეხმარება ადამიანის ბუნებისა და მკვდრების მდგომარეობის ჩვენეული გაგება ვიქონიოთ ძლიერი დაცვა ამ სახიფათო სიცრუისგან?`