---
title: რახელის სიკვდილი
date: 02/06/2022
---


`წაიკითხეთ დაბ. 35:15-29. კიდევ რა პრობლემები შეექმნა იაკობს თავის დისფუნქციურ ოჯახში?`

როგორც კი იაკობი ტოვებს ბეთელს, სამი ურთიერთდაკავშირებული მოვლენით აღინიშნება აღთქმული ქვეყნისკენ მისი სვლის ბოლო ეტაპი: იბადება იაკობის ბოლო ვაჟი; კვდება რახელი; რეუბენს, იაკობის პირმშოს ლეასგან, სქესობრივი ურთიერთობა აქვს იაკობის ხარჭასთან. მართალია მუხლში არ წერია, რატომ ჩაიდინა ახალგაზრდა კაცმა ასეთი ბოროტება, თუმცა, როდესაც იაკობი საბოლოო დარიგებას აძლევს ვაჟებს, იგი ამჟღავნებს მიზეზს: "სწრაფი (დაუოკებელი - სბს 2013) ხარ წყალივით" (დაბ. 49:4).

"უპირატესობანი, რომლებიც ჩვეულებრივ ეძლეოდა რეუბენს, როგორც პირმშოს, უნდა წართმეოდა მას მისი ხასიათის სისუსტის გამო. სიტყვა, რომელიც თარგმნილია როგორც "სწრაფი ხარ წყალივით", გადატანითი მნიშვნელობით ნიშნავს ემოციებს აყოლას… ფუქსავატობას და სიამაყეს. ასე აღწერა იაკობმა რეუბენის ხასიათის მორალური სისუსტე, რის გამოც მან დაკარგა პირმშოს პრივილეგიები… მისი უფრო გვიანდელი ისტორია მოწმობს ხასიათის არასტაბილურობის შესახებ. ამ ძირითადმა სისუსტემ მას წაართვა ხელმძღვანელად გახდომის შესაძლებლობა, ვინაიდან ხელმძღვანელობა ხშირად მოითხოვს სიმტკიცეს და გაბედულებას" (მეშვიდე დღის ადვენტისტთა კომენტარები, ტ. 1, გვ. 479).

იაკობის ბოლო ვაჟის დაბადება დაკავშირებულია ბეთლემთან (იხ. დაბ. 35:18,19), რომელიც აღთქმული ქვეყნის საზღვრებში მდებარეობდა. ეს დაბადება არის პირველი შესრულება ღვთის დაპირებისა ისრაელის მომავლის შესახებ. ბებიაქალი წინასწარმეტყველურად მიმართავს რახელს იმავე სიტყვებით, რომლებიც გამოიყენა ღმერთმა აბრაამის დასარწმუნებლად: "ნუ გეშინია" (დაბ. 35:17, შეადარ. დაბ. 15:1-ს).

მნიშვნელოვანი ფაქტია, რომ იაკობი ცვლის სახელს ბენ-ყონი, რომელიც მომაკვდავმა რახელმა თავის ვაჟს დაარქვა და რაც ნიშნავს "ძე ჩემი წუხილისა", რათა აღენიშნა რახელის ტკივილი, სახელით ბენიამინი, რაც ნიშნავს "ძე მარჯვენა ხელისა". ალბათ, იაკობი გულისხმობდა სამხრეთ მიმართულებას, რათა გამოეხატა თავისი იმედი აღთქმული ქვეყნისა და ღმერთის ყველა დაპირებისა, რომლებსაც ის შეასრულებს იქ თავისი ხალხისთვის.

მაგრამ ამ დროის განმავლობაში რეუბენს სექსუალური ურთიერთობა აქვს თავისი მამის ხარჭასთან, რახელის მსახურთან - ბილჰასთან (იხ. დაბ. 35:25; 30:3). ეს არის ადამიანის გარყვნილების კიდევ ერთი მაგალითი.

საკვირველია, მაგრამ იაკობი არ რეაგირებს ესოდენ საშინელ საქციელზე, თუმცა მას უყვებიან ამის შესახებ (იხ. დაბ. 35:22). შესაძლოა, თავისი ცხოვრების ამ მომენტში იაკობი იმედოვნებს, რომ ღმერთი შეასრულებს თავის სიტყვას, მიუხედავად ცოდვისა და ბოროტებისა, რომლებსაც ზოგჯერ მის გარშემო სჩადიან.

რწმენის სწორედ ამ აშკარა გაკვეთილს შეიცავს სია იაკობის თორმეტი ვაჟისა, ისრაელი ხალხის წინაპრებისა (იხ. დაბ. 35:22-26), რომლებიც არ იყვნენ ყველაზე სასიამოვნო და კეთილი ადამიანები, როგორც ვნახავთ. და მაინც, მიუხედავად ყველა პრობლემისა, ყველა უბედურებისა და თუნდაც უტიფარი ბოროტებისა, როგორიც იყო რეუბენის ცოდვა ბილჰასთან, ამ ოჯახის მეშვეობით უნდა შესრულებულიყო ღვთის ნება.

`მიუხედავად ადამიანთა შეცდომებისა, ღმერთის საბოლოო მიზნები მიღწეული იქნება. წარმოიდგინეთ, რა მოხდებოდა, ადამიანები რომ თანამშრომლობდნენ უფალთან და ემორჩილებოდნენ მას. რამდენად ადვილად, ანუ ნაკლები ადამიანური ტანჯვებით, სტრესით და დაყოვნებით, განხორციელდებოდა ღვთის ნება?`

