---
title: კერპები იაკობის ოჯახში
date: 01/06/2022
---


წაიკითხეთ დაბ. 34:30-35:15.   რატომ მოუწოდებს ღმერთი იაკობს დატოვოს შექემი და გაემართოს ბეთელისკენ?

რა სახის მნიშვნელოვან მსახურებას ატარებს იაკობი თავის ოჯახში სანამ გაემგზავრება? (დაბ. 35:2,4)

როგორ ფიქრობთ, რატომ აღმოჩნდა იაკობის სახლში „უცხო ღმერთები“?

მაშინათვე იაკობის უკმაყოფილების შემდეგ, რაც მის მშვიდობას ქანაანელებთან საფრთხე დაემუქრა, და მას შემდეგ, რაც მისმა ორმა ვაჟმა საყვედური მიიღო (იხ. დაბ. 34:30), ღმერთი აღძრავს იაკობს დატოვოს შექემი და დაბრუნდეს ბეთელში, რათა განაახლოს მისი აღთქმა.  უფრო მეტიც,  უფალი მას ატყობინებს: როგორც კი პატრიარქი იქამდე მიაღწევს, მან უნდა ააგოს სამსხვერპლო.

იმავდროულად, პირველი, რაც ღვთის ბრძანების შემდეგ არის ჩაწერილი - იაკობი  უბრძანებს თავის ხალხს გადაყარონ ქანაანელთა კერპები, რომლებიც ქალაქ შექემის გაძარცვის დროს წამოიღეს, და რახელის მიერ მოპარული საოჯახო კერპები  (იხ. დაბ. 31:19,32). ყველაფერ ამას ასევე გადამწყვეტი მნიშვნელობა აქვს ღმერთთან დადებული აღთქმის იდეისთვის. 

ამ კერპებს ინახავდნენ და, ალბათ, მათ თაყვანს სცემდნენ, ღმერთისადმი იაკობის ერთგულების მიუხედავად. პატრიარქისთვის საკმარისი არ იყო შექემის დატოვება, რათა თავიდან აეცილებინა ქანაანელთა გავლენა. მას უნდა მოეშორებინა ბანაკში და თავისი ხალხის გულებში არსებული კერპები.

მონანიების პროცესი უფრო მეტს ნიშნავს, ვიდრე ფიზიკური გადასვლა ერთი ადგილიდან მეორეზე ან გადასვლა ერთი ეკლესიიდან მეორეში. გაცილებით მნიშვნელოვანია ჩვენი მისწრაფება ღვთის მადლით განვიწმინდოთ ჩვენი გულები კერპთაყვანისმცელობისგან, მიუხედავად ჩვენი საცხოვრებელი ადგილისა, რადგან კერპის გაკეთება პრაქტიკულად ნებისმიერი რამისგან შეგვიძლია.

როდესაც იაკობი ემორჩილება ღმერთს და მისი ბრძანების თანახმად მოქმედებს, უფალი ჩაერევა, და „ღვთის შიში“ (დაბ. 35:5) მოქმედებს გარშემომყოფ ხალხებზე, ამიტომ ისინი ვერ ბედავენ იაკობზე თავდასხმას. მაშ ასე, პატრიარქი მზად არის თაყვანი სცეს „მთელ თავის ხალხთან ერთად“ (დაბ. 35:6), რადგან ფიქრობს, რომ ოჯახის ერთიანობა აღდგენილია. იაკობი ამ ადგილს უწოდებს ელ-ბეთელს, სიზმარში ნანახი კიბის სამახსოვროდ, რაც იმის ნიშანი იყო, რომ ცასა და დედამიწას შორის კავშირი, რომელიც გარკვეული ხნით გაწყვეტილი იყო, ახლა აღდგენილია.

ამჯერად ხაზგასმულია ბეთელის ღმერთი, და არა თავად ადგილი. ეს პირადი მოტივი კვლავ გაისმის, როცა ღმერთი შეახსენებს იაკობს მისი სახელის ისრაელის შესახებ (დაბ. 35:10) და აკურთხებს მას ორმაგი დაპირებით. იაკობის კურთხევა, პირველ რიგში, ნიშნავს ნაყოფიერებას, მესიანური თესლის მემკვიდრეობით გადაცემას და ხალხთა კრებულის წარმოშობას (დაბ. 35:11); მეორეც, იგი მიუთითებს აღთქმულ ქვეყანაზე (დაბ. 35:12).

რა სახით შეიძლება შემოაღწიოს შეუმჩნევლად კერპთაყვანისმცემლობამ ჩვენს გულებში და როგორ შეიძლება აღვკვეთოთ ეს?

