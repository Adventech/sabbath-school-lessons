---
title: ბრძოლა ღმერთთან
date: 29/05/2022
---


ლაბანიდან წასვლის შემდეგ, იაკობს მალევე კიდევ ერთი გამოცდილება აქვს ღმერთთან. მან იცის, რომ უახლოვდება მისი ძმა ესავი, მასთან ერთად კი "ოთხასი ადამიანი" (დაბ. 32:6), მხურვალედ ევედრება უფალს დახმარების შესახებ და აღიარებს: "ღირსი არა ვარ ყველა იმ სიკეთისა და წყალობისა, შენს მსახურს რომ უყავი" (დაბ. 32:10). იაკობმა ნამდვილად დაიწყო შეცნობა, თუ რა არის მადლი. და როგორ უპასუხა უფალმა?

`წაიკითხეთ დაბ. 32:22-31 და ოს. 12:3,4. განიხილეთ იაკობის ღამით ბრძოლის ისტორია და უპასუხეთ შემდეგ კითხვებს: რა აღელვებდა იაკობს იმ მომენტში?`

`ვის ებრძოდა იაკობი იმ ღამეს?`

`როგორ ფიქრობთ, ეს მხოლოდ ფიზიკური ბრძოლა იყო თუ მას სხვა განზომილებაც ჰქონდა, შინაგანი, სულიერი?`

`რაში მდგომარეობდა იაკობის გამარჯვება იაბოკის ხევთან?`

სავსებით გასაგები მიზეზებით იაკობი დათრგუნულია ვითარებით, რომელშიც აღმოჩნდა; როდესაც ყველაფერი გააკეთა, რაც შესაძლებელი იყო, რათა დაეცვა თავისი ოჯახი, იგი ღამისთვის დაბანაკდა. შემდეგ მას უეცრად თავს ესხმის **"ვიღაც"** (ებრ. **იშ** - "კაცი", იხ. დაბ. 32:24). ამ ტერმინს შეიძლება ჰქონდეს განსაკუთრებული ქვეტექსტი, რომელიც მიუთითებს ღვთაებრივ თანდასწრებას (იხ. ეს. 53:3). დანიელმა ეს სიტყვა გამოიყენა ზეციური მაცნის აღსანიშნავად (იხ. დან. 10:5).  ეს სიტყვა ასევე გამოიყენა იესო ნავეს ძემ „უფლის მხედრობის თავის“ აღსაწერად, რომელიც იყო თვით უფალი **იაჰვე** (იხ. ნავ. 5:13-15).

ნამდვილად, იაკობი შუა ბრძოლაში, აშკარად მიხვდა, რომ ებრძვის თვით ღმერთს, როგორც მისმა სიტყვებმა აჩვენა: „არ გაგიშვებ, ვიდრე არ მაკურთხებ“ (დაბ. 32:26). თუმცა ის, რომ იგი მაგრად ჩაეჭიდა ღმერთს და უარს ამბობდა მის გაშვებაზე, ასევე მოწმობს პატრიარქის ძლიერ სურვილზე იყოს მიტევებული და მიღებული უფლის მიერ.

„ახლა იაკობი ცხადად ხედავდა თავის შეცდომას, რომელმაც ასეთი ცოდვა ჩაადენინა პირმშოობის მოტყუებით მითვისებისას. მაშინ იგი არ მიენდო ღვთის აღთქმას, არამედ შეეცადა, საკუთარი ძალისხმევით გაეკეთებინა ის, რასაც ღმერთი თავად აღასრულებდა თავის დროზე“ (ე. უაითი. პატრიარქები და წინასწარმეტყველები, გვ. 118-119).

მტკიცებულება იმისა, რომ იაკობს მიეტევა, გახდა მისი სახელის შეცვლა:  სახელი, რომელიც შეახსენებდა თავისი ცოდვის შესახებ, შეიცვალა სახელით, რომელიც აღნიშნავდა მის გამარჯვებას. „და უთხრა მან: “ამიერიდან აღარ გერქვას შენ სახელად იაკობი, არამედ ისრაელი, რადგან ებრძოდი ღმერთს და კაცებს, და სძლიე მათ!”“ (დაბ. 32:28).

`რა სახის წინასწარმეტყველური აზრია ჩადებული ბოლო ჟამის ეკლესიისთვის იაკობის ამ ღამის ბრძოლაში? (იხ. იერ. 30:7; ე. უაითი. პატრიარქები და წინასწარმეტყველები, თავი „ბრძოლის ღამე“).`

