---
title: ძმების შეხვედრა
date: 30/05/2022
---


ფენიელიდან, ადგილიდან, სადაც იაკობმა „ღმერთი პირისპირ“ იხილა (დაბ. 32:30), ახლა იგი მიემართება თავისი ძმის შესახვედრად, რომელიც ოცი წელია არ უნახავს. იაკობი ხედავს, რომ ძმა მარტო არ მოდის, მას ახლავს 400 კაცი (დაბ. 33:1). პატრიარქი აღელვებულია, ამიტომ ამზადებს საკუთარ თავს და თავის ოჯახს იმისთვის, რაც შეიძლება მოხდეს.

წაიკითხეთ დაბ. 33.  რა კავშირია იაკობის ორ განცდას შორის:  დაინახო „ღმერთი პირისპირ“ ფენიელში და დაინახო საკუთარი ძმის სახე?  როგორ ვლინდება ეს კავშირი ღმერთთან და ჩვენს „ძმებთან“ ურთიერთობაში?

თქვენმა ბრძოლამ და სულიერმა გამარჯვებებმა როგორ შეცვალა თქვენი დამოკიდებულება ძმებისა და დების მიმართ.

იაკობმა შვიდჯერ სცა თაყვანი თავის ძმას (იხ. დაბ. 33:3), სამჯერ უწოდა მას „ჩემი ბატონი“ (დაბ. 33:8,13,15), ხოლო თავის თავს უწოდებს მის „მსახურს“ (დაბ. 33:5; შეადარ. დაბ. 32:4,18,20-ს).  გარდა ამისა, იაკობის შვიდი თაყვანისცემა ეხმიანება მისი მამის შვიდ კურთხევას (იხ. დაბ. 27:27-29).

იქმნება შთაბეჭდილება, რომ იაკობის განზრახვა იყო გადაეხადა თავისი ვალი ძმისთვის და დაებრუნებინა მისთვის მოტაცებული კურთხევა (იხ. დაბ. 33:11). როდესაც თავისი ძმა დაინახა, ყველა მოლოდინის საწინააღმდეგოდ, ესავი გაიქცა იაკობისკენ და, ნაცვლად იმისა, რომ მოეკლა იგი, „ეამბორა მას, და ორივენი ატირდნენ“ (დაბ. 33:4).

მოგვიანებით იაკობმა უთხრა ესავს: „დავინახე შენი სახე, თითქოს დამენახოს სახე ღვთისა“ (დაბ. 33:10). იაკობის ასეთი უჩვეულო განცხადების მიზეზი მდგომარეობს იმის გაცნობიერებაში, რომ ესავმა აპატია მას. ებრაული ზმნა რაცაჰ, „იყო კეთილგანწყობილი“ (დაბ. 33:10), - ეს არის ღვთისმეტყველური ტერმინი, რომელიც ეხება ყველა სახის მსხვერპლს, რომელიც „სათნოა“, „მიღებულია“ ღმერთის მიერ, რაც თავის მხრივ, გულისხმობს ღვთიურ მიტევებას (იხ. ლევ. 22:27; ამოს. 5:22).

იაკობის მიერ განცდილი ღვთიური მიტევება ფენიელში, სადაც მან იხილა ღმერთის სახე, ახლა მეორდება მიტევებაში ძმის მხრიდან, რომელსაც პატრიარქი აიგივებს იმასთან „თითქოს დამენახოს სახე ღვთისა“. იაკობი განიცდის მეორე ფენიელს, პირველი გამოცდილება ამზადებდა მეორესთვის. იაკობს მიუტევა ღმერთმა და მისმა ძმამ.  ჭეშმარიტად, ახლა ის უნდა მიმხვდარიყო, და უფრო მეტადაც, ვიდრე წინათ, თუ რა არის მადლი.

რა გაიგეთ მადლის შესახებ სხვების მხრიდან თქვენი მიტევების გამოცდილებიდან (უფლის მხრიდან მიტევების გარდა)?

