---
title: ტრაგედია შექემში
date: 31/05/2022
---


ახლა, როცა იაკობი შეურიგდა თავის ძმას, მას სურს მშვიდობით დასახლდეს ქანაანის ქვეყანაში. მისი მოგზაურობა პირველად ხასიათდება სიტყვით შალემ, „მშვიდობით“ (დაბ. 33:18), სიტყვისგან შალომ, „მშვიდობა“.

როდესაც ადგილობრივი მოსახლეობისგან მიწის ნაკვეთს ყიდულობს (დაბ. 33:19), იგი აღმართავს იქ სამსხვერპლოს, რაც მოწმობს მის რწმენასა და უფალზე სრული დამოკიდებულების გაცნობიერებაზე. ვინაიდან ყოველი მსხვერპლშეწირვა იყო თაყვანისცემის აქტი.

მიუხედავად ამისა, ცხოვრებაში პირველად იაკობი-ისრაელი აწყდება პრობლემებს, რომლებიც დაკავშირებულია ამ ქვეყანაში დასახლებასთან. იაკობი, ისაკის მსგავსად გერარში (იხ. დაბ. 26:1-33), ცდილობს გამონახოს ქანაანელებთან მშვიდობიანი ურთიერთობის გზა.

`წაიკითხეთ დაბ. 34. რომელი ოჯახური პრობლემები არღვევს იაკობის და მისი ოჯახის გეგმებს მშვიდობიანი არსებობისთვის?`

ამ საძაგელი ინციდენტის ისტორია ხაზს უსვამს პერსონაჟებისა და მათი მოქმედებების ორგვარობას.

მგრძნობიარე შექემი, რომელმაც ძალადობა ჩაიდინა დინას მიმართ, ასევე გამოსახულია როგორც გულწრფელი და დინას მოსიყვარულე ადამიანი, რომელსაც სურს თავისი დანაშაულის გამოსწორება. იგი აღთქმით გათვალისწინებულ წინადაცვეთაზეც კი თანახმაა.

იმავდროულად, სიმონი და ლევი, რომლებსაც თავი ღვთისა და მისი მცნებების დამცველებად მოაქვთ, მიმართავენ სიცრუეს და მოტყუებას (დაბ. 34:13) და მზად არიან მოკლან (დაბ. 34:25-27). მათი ქმედებები არა მხოლოდ გასაკიცხი იყო, არამედ შეიძლება გაცილებით მეტი პრობლემებიც კი გამოეწვია

რაც შეეხება იაკობს, ის მხოლოდ მშვიდობაზე ზრუნავს. როდესაც მას ატყობინებენ მისი ასულის გაუპატიურების შესახებ, იგი არაფერს ამბობს (დაბ. 34:5). თუმცა, როგორც კი გაიგო, რა ჩაიდინეს მისმა ვაჟებმა, იგი ღიად საყვედურობს მათ შესაძლო შედეგების გამო: „დამღუპეთ მე, რომ შეაძულეთ ჩემი თავი ამ ქვეყნის მცხოვრებლებს - ქანაანელებსა და ფერიზელებს. ცოტა ხალხი მყავს, შეიკრიბებიან ჩემს წინააღმდეგ და მომსპობენ. და გავნადგურდები მე და ჩემი სახლიც, ჩემთან ერთად“ (დაბ. 34:30).

`დაბადების წიგნის 33-ე და 34-ე თავებში ჩვენ კვლავ ვხედავთ მზაკვრობას და მოტყუებას, აგრეთვე სიკეთისა და წყალობის გამოვლინებას. რას გვეუბნება ეს ადამიანის ბუნების შესახებ?`

