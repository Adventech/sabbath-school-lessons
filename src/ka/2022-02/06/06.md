---
title: მელქიცედეკის მეათედი
date: 05/05/2022
---


წაიკითხეთ დაბ. 14:18-24 და ებრ. 7:1-10. ვინ იყო მელქიცედეკი? რატომ მისცა აბრამმა თავისი მეათედი ამ მღვდელს, რომელიც თითქოს არსაიდან გაჩნდა?

საიდუმლოებით მოცული მელქიცედეკის უეცარი გამოჩენა შემთხვევითი როდია. მას შემდეგ, რაც ქანაანის მეფეებმა მადლობა გადაუხადეს აბრამს, ახლა ის უხდის მადლობას ამ მღვდელს და აძლევს მას თავის მეათედს.

მელქიცედეკი ("სიმართლის მეფე") მოდის ქალაქ შალემიდან, რაც ნიშნავს "მშვიდობას" - შესაფერისი უწყებაა ომისგან გამოწვეული არეულობის შემდეგ. 

სახელი მელქიცედეკის ნაწილი ცედეკ ("სიმართლე") მკვეთრად განსხვავდება სახელებისაგან სოდომის მეფისა, ბერა ("ბოროტებაში") და გომორას მეფისა, ბირშა ("ურჯულოებაში"), რაც აღნიშნავს იმას, რასაც ეს ადამიანები წარმოადგენდნენ (იხ. დაბ. 14:2).

მელქიცედეკი ჩნდება საომარი მოქმედებების შეწყვეტის შემდეგ. ეს ნაწყვეტი ასევე შეიცავს პირველ ბიბლიურ მინიშნებას სიტყვაზე "მღვდელი" (დაბ. 14:18). მელქიცედეკის კავშირი "მაღალ ღმერთთან" (დაბ. 14:18), რომელსაც აბრამი ასევე აღიარებს თავის ღმერთად (დაბ. 14:22), აშკარად მიუთითებს იმაზე, რომ აბრამი მელქიცედეკს თვლიდა იმ ღმერთის მღვდლად, რომელსაც თვითონ ემსახურებოდა. თუმცა არ შეიძლება მელქიცედეკის გაიგივება ქრისტესთან. იგი იყო ღვთის წარმომადგენელი იმ დროის ადამიანებს შორის.

მელქიცედეკი ნამდვილად ასრულებს მღვდლის მოვალეობებს. მას გამოაქვს "პური და ღვინო" - ასოციაცია, რომელიც ხშირად გულისხმობს ახალდაწურული ყურძნის წვენის გამოყენებას (იხ. რჯლ. 7:13; 2ნეშტ. 31:5), რომელიც კვლავ ჩნდება მეათედის გაცემის კონტექსტში (იხ. რჯლ. 14:23). ამას გარდა, იგი აკურთხებს აბრამს (იხ. დაბ. 14:19).

ამასობაში "მისცა მას აბრამმა ყველაფრის მეათედი" (დაბ. 14:20) პასუხის ნიშნად შემოქმედ ღმერთს, "ცისა და მიწის მეუფეს" (დაბ. 14:19). ეს ტიტული გვაბრუნებს შექმნის ისტორიის შესავალთან (იხ. დაბ. 1:1), სადაც ფრაზა "ცა და მიწა" ნიშნავს ერთობლიობას, "ყველაფერს". ამრიგად, მეათედი ესმოდათ, როგორც მადლიერების გამოხატვა შემოქმედისადმი, რომელიც ყველაფრის მფლობელია (იხ. ებრ. 7:2-6; შეადარ. დაბ. 28:22-ს). პარადოქსალურია, მაგრამ მეათედი თაყვანისმცემლების მიერ აღიქმება არა როგორც ძღვენი ღმერთისადმი, არამედ როგორც ძღვენი ღმერთის მხრიდან, ვინაიდან ის გვაძლევს ჩვენ აბსოლუტურად ყველაფერს.

მეათედის დაბრუნების აქტი ერთი მხრივ რატომ არის რწმენის ძლიერი მაჩვენებელი, ხოლო მეორე მხრივ რწმენის დიდად განმამტკიცებელი?

