---
title: ბაბელის კოალიცია
date: 04/05/2022
---


`წაიკითხეთ დაბ. 14:1-17. რა არის საყურადღებო ომში, რომელიც აბრამისთვის აღთქმული ქვეყნის ბოძებისთანავე მოხდა? რას გვამცნობს ეს ისტორია აბრამის ხასიათის შესახებ?`

ეს არის პირველი ომი, რომლის შესახებაც იუწყება ბიბლია (დაბ. 14:2). ოთხი არმიის კავშირი მესოპოტამიიდან და სპარსეთიდან ქანაანის ხუთი არმიის კავშირის წინააღმდეგ, სოდომისა და გომორას მეფეების ჩათვლით (დაბ. 14:8), გულისხმობს დიდ კონფლიქტს (დაბ. 14:9). ამ სამხედრო ოპერაციის მიზეზი იმაშია, რომ ქანაანის ხალხები აუჯანყდნენ თავიანთ ბაბილონელ მმართველებს (დაბ. 14:4,5). მართალია ეს მონათხრობი აღწერს კონკრეტულ ისტორიულ კონფლიქტს, დრო, როდესაც ეს "გლობალური" ომი ხდებოდა (მაშინვე, რაც ღმერთმა აბრამს უბოძა აღთქმული ქვეყანა) მოვლენას განსაკუთრებულ სულიერ მნიშვნელობას ანიჭებს.

კონფლიქტში ამდენი ქანაანელი ხალხის მონაწილეობა გულისხმობს იმას, რომ სადავო საკითხი მდგომარეობდა ამ ქვეყნის დაუფლებაში. ბედის ირონიით ბანაკი აბრამისა - ჭეშმარიტად დაინტერესებული მხარისა, რადგანაც ის არის ერთადერთი ნამდვილი მფლობელი აღთქმული ქვეყნისა, - ერთადერთი ძალაა, რომელიც რჩება კონფლიქტის მიღმა, ყოველ შემთხვევაში, პირველ ხანებში.

აბრამის ნეიტრალიტეტის მიზეზი მდგომარეობს იმაში, რომ ქვეყანა მან მიიღო არა იარაღის ძალის ან პოლიტიკური სტრატეგიის სიბრძნის მეშვეობით. აბრამის სამეფო იყო ღვთის საბოძვარი. კონფლიქტში აბრამის ჩარევის ერთადერთი მიზეზი მისი ძმისშვილის, ლოტის ბედი იყო, რომელიც ტყვედ აიყვანეს ბრძოლის დროს (დაბ. 14:12,13).

"მამრეს მუხნარში მშვიდად მცხოვრებ აბრაამს ვიღაც ლტოლვილმა ამცნო მომხდარი ბრძოლისა და იმ უბედურების შესახებ, რომელიც მის ძმისშვილს დაატყდა თავს. ის სულაც არ ინახავდა გულში რაიმე არასასიკეთო მოგონებას ლოტის უმადურობის გამო. მასში ძმისშვილისადმი სიყვარულისა და ერთგულების გრძნობამ გამოიღვიძა და გადაწყვიტა, ეხსნა იგი. უპირველეს ყოვლისა ღვთის რჩევაზე დაყრდნობით მოემზადა აბრაამი საბრძოლველად (ე. უაითი. პატრიარქები და წინასწარმეტყველები, გვ. 76).

მაგრამ აბრამი არ უპირისპირდება მთელ კოალიციას. ღამის სწრაფი დივერსიული ოპერაციის დროს იგი თავს ესხმის მხოლოდ იმ ბანაკს, რომელშიც დატყვევებული ლოტი იმყოფებოდა. ლოტი გადარჩენილია. ამრიგად, ღვთის ერთგულმა კაცმა გამოავლინა დიდი სიმამაცე და სიმტკიცე. ეჭვგარეშეა, მისი ზეგავლენა იმ რეგიონში გაიზარდა; ხალხმა დაინახა, როგორი ადამიანი იყო იგი და კიდევ უფრო მეტი შეიტყვეს იმ ღმერთის შესახებ, რომელსაც ის ემსახურებოდა.

`როგორ გავლენას ახდენს ჩვენი ქმედებები ადამიანებზე? ჩვენი ქმედებებით რას ვიუწყებით ჩვენი რწმენის შესახებ?`

