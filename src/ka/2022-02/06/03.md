---
title: ეგვიპტის ცდუნება
date: 02/05/2022
---


`წაიკითხეთ დაბ. 12:10-20. რატომ დატოვა აბრამმა აღთქმული ქვეყანა და გაემართა ეგვიპტისკენ? `

`აღწერეთ აბრამის საქციელი ეგვიპტეში. რა სახის ადამიანური და სულიერი პრობლემები აღმოაჩნდა ხასიათში აბრამს ამ ისტორიაში?`

ბედის ირონიით აბრამი, რომელიც სულ ახლახანს მოვიდა აღთქმულ ქვეყანაში, გადაწყვეტილებას იღებს დატოვოს იგი ეგვიპტის გულისთვის, რადგან "იყო შიმშილი იმ ქვეყანაში" (იხ. დაბ. 12:10). შიმშილობის დროს ქანაანელები ეგვიპტეში მიდიოდნენ, ამ ფაქტის შესახებ მოწმობს ძველეგვიპტური ტექსტები. მერიკარის ეგვიპტურ სწავლებაში - ტექსტში, რომელიც შედგენილია შუა სამეფოს პერიოდში (ძვ. წ. 2120-2070 წლებში), ქანაანიდან მოსულ ადამიანებს უწოდებენ "უბედურ აზიატებს" (**აამუ**) და აღწერენ ასე: "საბრალო… წყლის ნაკლებობა… ის ერთ ადგილას არ ცხოვრობს, შიმშილი აიძულებს იაროს" (Miriam Lichtheim, Ancient Egyptian Literature, Volume I: The Old and Middle Kingdoms, pp. 103, 104).

ეგვიპტის ცდუნება ხშირად წარმოადგენდა პრობლემას ძველი ისრაელიანებისთვის (იხ. რიცხ. 14:3; იერ. 2:18). ამიტომ ეგვიპტე იმ ადამიანთა სიმბოლო გახდა, ვინც ენდობოდა უფრო ადამიანებს, ვიდრე ღმერთს (იხ. 4მეფ. 18:21; ეს. 36:6,9). ეგვიპტეში, სადაც წყლის ნახვა ყოველდღე იყო შესაძლებელი, რწმენა ამ მხრივ საჭირო არ იყო, რადგან დაპირება ნაყოფიერი ქვეყნის შესახებ მაშინათვე კარგად მოჩანდა. იმ ქვეყნებთან შედარებით, სადაც შიმშილი მძვინვარებდა, ეგვიპტე კარგი ადგილი იყო საცხოვრებლად.

აბრამი, რომელიც ტოვებს ქანაანს, ძლიერ განსხვავდება აბრამისგან, რომელმაც დატოვა ური. აბრამი ადრე გამოსახული იყო როგორც რწმენის კაცი, რომელმაც დატოვა ური ღვთის მოწოდების საპასუხოდ. ახლა აბრამი ტოვებს აღთქმულ ქვეყანას თავად, საკუთარი ნებით. აბრამი ადრე ღმერთზე იყო მინდობილი; ახლა იგი იქცევა როგორც მზაკვარი და უზნეო პოლიტიკოსი, რომელიც მხოლოდ საკუთარ თავს ეყრდნობა. "ეგვიპტეში ყოფნისას გამომჟღავნდა, რომ აბრაამიც ვერ გათავისუფლებულიყო ადამიანური სისუსტეებისა და ნაკლისაგან. როცა ცოლი თავის დად გაასაღა, ამით მისდამი უფლის მზრუნველობაში შეიტანა ეჭვი. აღმოჩნდა, რომ აღარ ჰქონდა ის ამაღლებული, მტკიცე რწმენა და გამბედაობა, რაც ასე ხშირად კეთილშობილური მაგალითი იყო გარშემომყოფთათვის" (ე. უაითი. პატრიარქები და წინასწარმეტყველები, გვ. 72).

მაშ ასე, ჩვენ აქ ვხედავთ, რომ რწმენის დიდ კაცსაც შეუძლია დაუშვას შეცდომა, მაგრამ ამავე დროს არ იყოს მიტოვებული ღმერთის მიერ. როცა ახალი აღთქმის წიგნი აბრაამის შესახებ საუბრობს როგორც მადლით გადარჩენის მაგალითის შესახებ, ეს ნიშნავს მხოლოდ ერთს - მადლს. ხსნა რომ არ ყოფილიყო მადლით, მაშინ აბრაამს, ისევე როგორც ყველა ჩვენგანს, არ ექნებოდა არანაირი იმედი.

`რა უნდა გვასწავლოს ამ ეპიზოდმა აბრამის ცხოვრებიდან იმის შესახებ, თუ რამდენად ადვილია, თუნდაც ერთგული ქრისტიანებისთვის, სწორი გზიდან გადახვევა? რატომ არ არის დაუმორჩილებლობა კარგი არჩევანი?`

