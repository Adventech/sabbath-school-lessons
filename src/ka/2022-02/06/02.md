---
title: აბრაამის გამგზავრება
date: 01/05/2022
---


წაიკითხეთ დაბ. 12:1-9. რატომ მოუწოდა ღმერთმა აბრამს, დაეტოვებინა თავისი ქვეყანა და ნათესავები? როგორ უპასუხა აბრამმა?

ბოლოს ღმერთი ადამიანს ელაპარაკებოდა, ყოველ შემთხვევაში, როგორც ეს წმინდა წერილშია ჩაწერილი, როდესაც წარღვნის შემდეგ ნოეს აცნობა აღთქმის დადების შესახებ „ყოველ ცოცხალ არსებასთან“ (დაბ. 9:10,15-17), რომ არასოდეს იქნებოდა მეორე მსოფლიო წარღვნა. ეს დაპირება ეხმიანება ღვთის ახალ მოწოდებას, რომელიც ახლა მიმართულია აბრამისადმი, რომ მისით იკურთხება მიწის ყველა ერი.

ამ წინასწარმეტყველების შესრულება იწყება წარსულის მიტოვებით. აბრამი ტოვებს ყველაფერს, რაც მისთვის ნაცნობი და ახლობელი იყო: თავის ქვეყანას, ნათესავებს, მეგობრებს - ფაქტობრივად, თავის ნაწილს. ამ წასვლის მნიშვნელობა აისახება გამეორებაში საკვანძო სიტყვისა "წადი", რომელიც ამ კონტექსტში შვიდჯერ არის გამოყენებული. აბრამმა ჯერ უნდა დატოვოს თავისი ქვეყანა - „ქალდეველთა ური“, რომელიც ასევე ბაბილონეთია (იხ. დაბ. 11:31; ეს. 13:19). მოწოდება „გამოდი ბაბილონიდან“ დიდი ხანია ისმოდა ბიბლიურ წინასწარმეტყველთა ბაგეებიდან (იხ. ეს. 48:20; გამოცხ. 18:4).

აბრამის გამგზავრება ახლობლებსაც ეხება. პატრიარქმა უნდა დატოვოს თავისი მემკვიდრეობა და ბევრი რამ, რაც ისწავლა და შეიძინა მემკვიდრეობით, განათლებითა და გავლენით.

თუმცა, ღვთის მოწოდება გამოსვლის შესახებ უფრო მეტს მოიცავს. ებრაული სიტყვა-კომბინაცია ლეხ-ლეხა ("წადი") სიტყვასიტყვით თარგმანში ნიშნავს "წადი შენ თვითონ" ან "წადი შენთვის". აბრამის ბაბილონიდან წასვლა ეხება უფრო მეტს, ვიდრე მისი გარემოცვაა და თუნდაც მისი ნათესავები. ეს ებრაული ფრაზა ხაზს უსვამს თვითონ მას. აბრამმა უნდა დატოვოს საკუთარი თავი, მოიცილოს საკუთარი თავის ის ნაწილი, რომელიც შეიცავს მის ბაბილონურ წარსულს.

მოძებნეთ დაბ. 12:1-3-ის ნაწყვეტში შვიდი შენაძენი, რომელსაც ღმერთი დაჰპირდა აბრამს, თუ ის გამოეხმაურებოდა მოწოდებას:

ამ დატოვების მიზანი არის "ქვეყანა", რომელსაც ღმერთი უჩვენებს მას. იგივე ენა გამოიყენება კვლავ ისაკის მსხვერპლშეწირვის კონტექსტში (იხ. დაბ. 22:2) მორიას მთის აღსანიშნავად, სადაც ისაკი იქნება შეკრული და სადაც მომავალში აშენდება იერუსალიმის ტაძარი (2ნეშტ. 3:1). ღვთის აღთქმა ეხება არა მხოლოდ მის სამშობლოს, არამედ მსოფლიოს გადარჩენას. ეს იდეა დასტურდება ღვთის დაპირებაში, რომ აკურთხებს ყველა ერს (იხ. დაბ. 12:2,3). ზმნა ბარახ, „კურთხევა“, ამ მონაკვეთში ხუთჯერ გვხვდება. ეს საყოველთაო კურთხევის პროცესი ხორციელდება აბრამის „თესლის“ მეშვეობით (იხ. დაბ. 22:18; 26:4; 28:14). ამ მუხლებში ნახსენებია „თესლი“, რომელიც საბოლოოდ აღსრულდება იესო ქრისტეში (საქმე. 3:25).

რისი დატოვებისკენ შეიძლება მოგიწოდოთ ღმერთმა? ანუ თქვენი ცხოვრების რომელი ნაწილის მიტოვება შეიძლება მოგიწიოთ, რათა ყურად იღოთ ღვთის მოწოდება?

