---
title: ცოლი ისაკისთვის
date: 18/05/2022
---


დაბადების წიგნის 24-ე თავი მოგვითხრობს ისაკის ქორწინების შესახებ სარას სიკვდილის შემდეგ. ეს ორი ისტორია ურთიერთდაკავშირებულია.

წაიკითხეთ დაბ. 24. რატომ არის აბრაამი შეწუხებული იმით, რომ მისი შვილი არ დაქორწინდეს ქანაანელ ასულზე?

ჩამოთვალეთ მნიშვნელოვანი გაკვეთილები, რომლებიც შეგვიძლია შევიმეცნოთ ისაკის ქორწინების ისტორიიდან დღევანდელი ახალგაზრდებისთვის, რომლებიც ემზადებიან ქორწინებისთვის. სად ეძებონ ცხოვრების თანამგზავრი? როგორ ეძებონ ცხოვრების თანამგზავრი? რა როლი აქვთ მშობლებს თანამგზავრის ძებნაში? რა როლი აქვს შრომისმოყვარეობას (რებეკას მაგალითზე)?

როცა აბრაამმა მიწის ყიდვა მოისურვა თავისი ცოლის დასამარხად, იმის გათვალისწინებით, რომ ღმერთი დაჰპირდა მის შთამომავლებს ამ ქვეყნის დამკვიდრებას, აბრაამი დაჟინებით მოითხოვს, რომ ისაკი არ დასახლდეს აღთქმული ქვეყნის საზღვრებს გარეთ (დაბ. 24:5-7). ის ფაქტი, რომ ისაკმა თავისი საცოლე შეიყვანა სარას კარავში და რომ რებეკამ ანუგეშა ისაკი "დედის სიკვდილის შემდეგ" (დაბ. 24:67), გულისხმობს ისაკის ტკივილს დედის სიკვდილის გამო.

ეს ისტორია აღსავსეა ლოცვებით და ლოცვებზე პასუხებით, აგრეთვე მდიდარია გაკვეთილებით ღვთის განგებისა და ადამიანის თავისუფლების შესახებ. იგი იწყება აბრაამის სიტყვებით. როდესაც მოითხოვა თავისი მსახურისგან დაეფიცა "უფალი, ცის ღმერთი და მიწის ღმერთი" (დაბ. 24:3), აბრაამი პირველ რიგში აღიარებს ღმერთს, როგორც შემოქმედს (იხ. დაბ. 1:1; 14:19), რასაც პირდაპირი კავშირი აქვს აბრაამის შთამომავლების დაბადებასთან, თვით მესიის ჩათვლით.

"თავისი ანგელოზის" და "უფალი, ცის ღმერთის ხსენება" (დაბ. 24:7) მიუთითებს უფლის ანგელოზზე, რომელიც ზეციდან ჩამოდის, რათა იხსნას ისაკი მსხვერპლად შეწირვისგან (იხ. დაბ. 22:11,12). ღმერთი, რომელიც მართავს სამყაროს, უფლის ანგელოზი, რომელიც ჩაერია, რათა იხსნას ისაკი, თავად უხელმძღვანელებს ამ ქორწინების საკითხს.

თუმცა აბრაამი ღიად ტოვებს იმის შესაძლებლობას, რომ ქალი შეიძლება არ გამოეხმაუროს ღვთის მოწოდებას. ძლიერი უფალი არ აიძულებს ადამიანებს დაემორჩილონ მას. მართალია ღვთის გეგმა იმაში მდგომარეობს, რომ რებეკა გაჰყვეს ელიეზერს, ქალი ინარჩუნებს არჩევანის თავისუფლებას. ანუ შესაძლებელი იყო, რომ ქალს არ მოესურვებინა გაყოლა, ასეთ შემთხვევაში მას არ აიძულებდნენ ამის გაკეთებას. 

შესაბამისად, აქ ჩვენ ვხედავთ კიდევ ერთ მაგალითს უდიდესი საიდუმლოსი: ღმერთმა ადამიანებს მისცა თავისუფალი ნება, არჩევანის თავისუფლება, რომელსაც იგი არ გათელავს (უფალი ასე რომ მოქცეულიყო, ეს არ იქნებოდა თავისუფალი ნება). და მაინც, მიუხედავად ადამიანის თავისუფალი ნების რეალურობისა და მრავალი საშინელი გადაწყვეტილებისა, რომლებსაც ამ თავისუფლების მქონე ადამიანები ღებულობენ, ჩვენ კვლავ შეგვძლია გვწამდეს, რომ საბოლოოდ ღმერთის სიყვარული და სიკეთე გაიმარჯვებს.

რატომ არის ესოდენ მანუგეშებელი იმის ცოდნა, რომ თუმცა ყველაფერი, რაც მსოფლიოში ხდება, ღვთის ნება როდია, მაგრამ ყველაფერს მაინც ის განაგებს? როგორ ადასტურებს ამ თვალსაზრისს, მაგალითად, დან. 2-ის მსგავსი წინასწარმეტყველებები?

