---
title: მორიას მთა
date: 15/05/2022
---


წაიკითხეთ დაბ. 22:1-12 და ებრ. 11:17. რა არის ამ გამოცდის სიღრიმისეული მნიშვნელობა? რა სახის დარიგებები მჟღავნდება ამ გასაოცარ მოვლენაში?

დაბადების წიგნის 22-ე თავი მსოფლიო ლიტერატურის კლასიკად იქცა და შთააგონებდა არა მხოლოდ ღვთისმეტყველებს, არამედ ფილოსოფოსებსაც, მხატვრებსაც, პოეტებსაც. თუმცა ჩვენთვის რთულია, სრულად ჩავწვდეთ აბრაამისთვის ღვთაებრივი გამოცდის მნიშვნელობას. ეს ღვთაებრივი ბრძანება ეწინააღმდეგებოდა უფრო გვიანდელ ბიბლიურ აკრძალვას ადამიანთა მსხვერპლშეწირვისა (იხ. ლევ. 18:21) და, რა თქმა უნდა ჩანდა, როგორც საპირისპირო ღვთის დაპირებისა მარადიული აღთქმის შესახებ ისაკის მეშვეობით (იხ. დაბ. 15:5).

რა მიზნით მოუწოდა ღმერთმა აბრაამს ამის შესასრულებლად? რა საჭირო იყო მისი ესოდენ ძლიერი გამოცდა?

ბიბლიური ცნება "გამოცდა" (ებრ. ნასაჰ) მოიცავს ორ ურთიერთსაპირისპირო იდეას. ერთი მხრივ, "გამოცდა" ასახავს სამსჯავროს იდეას - სამსჯავრო იმის გაგების მიზნით, თუ რა აქვს გულში გამოცდაში მყოფ ადამიანს (იხ. რჯლ. 8:2; შეადარ. დაბ. 22:12-ს). ხოლო მეორე მხრივ, ეს "გამოცდა" არწმუნებს ადამიანს ღვთის მადლში, რომელიც ეძლევა მას (იხ. გამ. 20:18-20).

მოცემულ შემთხვევაში აბრაამის რწმენას ღმერთისადმი იგი ისეთ მომენტთან მიჰყავს, რომ აბრაამი რისკის წინაშე დგას დაკარგოს თავისი "მომავალი" (თავისი შთამომავლობა). და მაინც, რადგანაც იგი ენდობა უფალს, გააკეთებს ყველაფერს, რასაც უფალი მოითხოვს, და არა აქვს მნიშვნელობა, რამდენად რთულია ამ ყველაფრის გაგება. ბოლოსდაბოლოს, რა არის რწმენა, თუ არა ნდობა იმისადმი, რასაც ჩვენ ვერ ვხედავთ ან ბოლომდე არ გვესმის? 

ბიბლიური რწმენა დაკავშირებულია არა იმდენად ჩვენს უნართან მივცეთ ღმერთს და შევწიროთ მისთვის - თუმცა ეს, უეჭველად, მნიშვნელოვან როლს თამაშობს (იხ. რომ. 12:1), - რამდენადაც ჩვენს უნართან ვენდოთ მას და მივიღოთ მისი მადლი, და ამავე დროს ვაცნობიერებდეთ, რამდენად არ ვიმსახურებთ ამას.

ეს ჭეშმარიტება დადასტურდა იმაში, რაც შემდგომ მოხდა. აბრაამის ყველა საქმემ, მისმა მრავალრიცხოვანმა მოშურნე ქმედებებმა, მისმა მტანჯველმა მოგზაურობამ ვაჟთან ერთად, მისმა მზადყოფნამაც კი დამორჩილებოდა და შეეწირა ღმერთისთვის საუკეთესო, რაც მას გააჩნდა, როგორი ჭკუის სასწავლებელიც არ უნდა იყოს, ვერ შეძლო მისი ხსნა. რატომ? იმიტომ რომ, თავად უფალმა მოამზადა ვერძი დანიშნული მსხვერპლის ნაცვლად, რაც თავისთავად მიუთითებდა აბრაამისთვის ხსნის ერთადერთ იმედზე - იესოზე.

სწორედ მაშინ დაიწყო აბრაამმა მადლის გააზრება. ჩვენ გადაგვარჩენს არა ღვთისათვის შესრულებული ჩვენი საქმეები, არამედ პირიქით, ღმერთის შესრულებული საქმეები ჩვენთვის (იხ. ეფეს. 3:8; შეადარ. რომ. 11:33-ს).

მორიას მთაზე მომხდარი აბრაამისა და ისაკის ისტორია რას გეუბნებათ პირადად თქვენი რწმენის და ამ რწმენის გამოვლინების შესახებ?

