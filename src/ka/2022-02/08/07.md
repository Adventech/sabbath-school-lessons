---
title: შემდგომი გამოკვლევებისთვის
date: 20/05/2022
---


რადგან აბრაამი გამორჩეული წინასწარმეტყველი იყო, რომლისთვისაც ღმერთს სურდა თავისი გეგმების გაზიარება (იხ. დაბ. 18:17), ღმერთს ურთიერთობა ჰქონდა აბრაამთან და გაუზიარა მას ხსნის გეგმა თავისი ძის [იესოს] მსხვერპლის მეშვეობით.

"ისაკი არის წინასახე ღვთის ძისა, რომელიც მსხვერპლად იქნა გაღებული ამ წუთისოფლის ცოდვების გამო. ღმერთს ამგვარად სურდა ჩაებეჭდა აბრაამის გონებაში ადამიანთა ხსნის სახარება. ამის გასაკეთებლად კი, რათა ეჩვენებინა მისთვის ჭეშმარიტება და გამოეცადა მისი რწმენა, მან აბრაამს მოსთხოვა მსხვერპლად შეეწირა თავისი საყვარელი ვაჟი ისაკი. ყველა მწუხარება და ტანჯვა, რისი გადატანაც აბრაამს მოუწია ამ საშინელი გამოცდის დროს, განკუთვნილი იყო იმისთვის, რომ ჩაბეჭდილიყო მის გონებაში ღრმად დაცემული კაცობრიობის გამოსყიდვის გეგმა. ეს გაკეთდა, რათა მას საკუთარი გამოცდილების საფუძველზე გაეცნობიერებინა, რაოდენ დიდია უსაზღვრო ღმერთის თავგანწირვა, როდესაც მან სასიკვდილოდ გაიღო თავისი ძე, რათა ეხსნა ადამიანები საბოლოო მოსპობისგან. აბრაამისთვის ვერანაირი სულიერი ტანჯვა ვერ შეედრება იმ ტანჯვას, რომელიც მან განიცადა, როდესაც ზეციური ბრძანების შესრულებისას მსხვერპლად უნდა შეეწირა ისაკი" (ე. უაითი. მოწმობანი ეკლესიისთვის, ტ. 3, გვ. 369).

"აბრაამი მოხუცდა და სიკვდილის ჟამიც მოუახლოვდა, მაგრამ იყო ერთი საქმე, რომელიც უნდა გაეკეთებინა, რათა მის შთამომავლობასთან დაკავშირებით მიცემული აღთქმა აღსრულებულიყო. უფლის განჩინებით ისაკი აბრაამის ნაცვლად უნდა გამხდარიყო უფლის რჯულის დამცველ-შემნახავი და რჩეული ხალხის მამა, მაგრამ იგი ჯერ კიდევ უცოლო იყო. ქანაანის მკვიდრნი კერპთაყვანისმცემლები იყვნენ და უფალმა ღმერთმა აუკრძალა თავის ხალხს მათთან ქორწინება, რადგან კარგად იცოდა, რომ ასეთი კავშირები განდგომილებამდე მიიყვანდა მას. პატრიარქი შიშობდა თავისი შვილის გამო, რომელსაც ასეთ დამღუპველ გარემოცვაში უნდა ეცხოვრა… თავისი ძისათვის საცოლის მოძებნას აბრაამი მეტად მნიშვნელოვან საქმედ თვლიდა. იგი ძალზე წუხდა იმის გამო, რომ ქალს, რომელსაც მისი შვილი თავის ცხოვრებას დაუკავშირებდა, არ აეცდინა იგი ჭეშმარიტების გზიდან… ისაკი დაეყრდნო მამის სიბრძნეს და სიყვარულს და სიხარულით მიანდო მას თავისი საქმის გადაწყვეტა, რადგან სჯეროდა, რომ თავად ღმერთი დაეხმარებოდა სწორი არჩევანის გაკეთებაში" (ე. უაითი. პატრიარქები და წინასწარმეტყველები, გვ. 101).

კითხვები მსჯელობისთვის:

1. ისაუბრეთ ჯგუფში აბრაამის მზადყოფნის შესახებ მსხვერპლად შეეწირა ისაკი. შეეცადეთ წარმოიდგინოთ, რა სახის რწმენას გვიმჟღავნებს ეს ისტორია. რა არის განსაცვიფრებელი და ამავე დროს შიშის მომგვრელი ამ ისტორიაში?

2. რა შეიძლება ითქვას თავისუფალი ნების შესახებ? რატომ არ აქვს ჩვენს რწმენას აზრი, თუ თავისუფალი ნება არ არსებობს? თავისუფალი ნების რა სახის მაგალითებია მოყვანილი ბიბლიაში და მიუხედავად ადამიანთა არასწორი არჩევანისა, როგორ ხდება საბოლოო ჯამში ღვთის ნების შესრულება? 

