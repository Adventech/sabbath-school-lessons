---
title: სარას სიკვდილი
date: 17/05/2022
---


დაბ. 22:23 შეიცავს ინფორმაციას რებეკას დაბადების შესახებ, რომელიც წინასწარ მიუთითებს მომავალ ქორწინებაზე ისაკსა და რებეკას შორის (დაბ. 24). მსგავსად ინფორმაცია აბრაამის ცოლის სარას სიკვდილისა და დამარხვის შესახებ (დაბ. 23), წინასწარ გვამზადებს აბრაამის მომავალი ქორწინებისთვის კეტურასთან (იხ. დაბ. 25:1-4).

`წაიკითხეთ დაბ. 23. როგორ ფიქრობთ, როგორი გავლენა მოახდინა სარაზე, როგორც დედაზე, მორიას მთაზე მომხდარმა მოვლენებმა?`

მართალია ჩვენთვის არაა ცნობილი, რაოდენ ბევრი იცოდა სარამ მორიას მთაზე მომხდარი მოვლენების შესახებ, შეგვიძლია დავასკვნათ, რომ მან, საბოლოოდ, გაიგო ამის შესახებ. სარა არ იყო ისეთი ქალი, რომელიც დუმილით შეხვდებოდა მისთვის მნიშვნელოვან ან ამაღელვებელ საკითხებს (შეადარ. დაბ. 16:3-5; 18:15; 21:9,10-ს). მისი არდასწრება და დუმილი და მისი სიკვდილის დროც კი უფრო მეტს მეტყველებს მის დამოკიდებულებაზე ამ მოვლენების მიმართ, ვიდრე მისი ფიზიკური თანდასწრება იმეტყველებდა. ის ფაქტი, რომ ნახსენებია სარას ხანდაზმულობა (იხ. დაბ. 23:1) აბრაამის ხანდაზმულობასთან ერთად (იხ. დაბ. 24:1), მნიშვნელოვანია ამ ისტორიისთვის.

სარა ერთადერთი ქალია, რომლის წლოვანება ნახსენებია ძველ აღთქმაში, რაც შეიძლება მოწმობდეს მის მონაწილეობაზე ამ ისტორიაში მომხდარი ფაქტის შემდეგაც კი. ასეთი ყურადღების გამახვილება სარას დასამარხი ადგილის შეძენაზე (რასაც 23-ე თავის დიდი ნაწილი ეძღვნება), და არა მის სიკვდილზე, ხაზს უსვამს მის კავშირს აღთქმულ ქვეყანასთან.

დაზუსტება იმისა, რომ იგი მოკვდა "ქანაანის ქვეყანაში" (დაბ. 23:2), ხაზს უსავამს იმას, რომ სარას სიკვდილი მჭიდროდ არის დაკავშირებული ღვთის დაპირებასთან ამ ქვეყნის შესახებ. სარა არის პირველი აბრაამის საგვარეულოდან, რომელიც მოკვდა და დაიმარხა აღთქმულ ქვეყანაში. ზრუნვა  აბრაამისა, "მდგმურისა და ხიზნისა" (დაბ. 23:4), ცოლის დასამარხ ადგილზე და მისი მსჯელობა ხეთის ძეებთან აჩვენებს, რომ პატრიარქი დაინტერესებულია არა მხოლოდ დასამარხი ადგილის შეძენით, არამედ, პირველ რიგში დაინტერესებულია იმით, რომ სამუდამოდ დამკვიდრდეს ამ ქვეყანაში.

`წაიკითხეთ დაბ. 23:6. რას გვეუბნება ეს მუხლი აბრაამის რეპუტაციის შესახებ გარშემო მყოფ ხალხებს შორის? რატომ არის ეს მნიშვნელოვანი იმ მისიის გასაცნობიერებლად, რომელიც უფალმა დაავალა?`

