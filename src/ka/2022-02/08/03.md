---
title: ღმერთი გამოაჩენს
date: 16/05/2022
---


წაიკითხეთ დაბ. 22:8, 14, 18. როგორ შეასრულა ღმერთმა აბრაამის სიტყვები იმის შესახებ, რომ ღმერთი გამოაჩენს? ვინ გამოაჩინა ღმერთმა მორიას მთაზე ისაკის ნაცვლად?

როცა ისაკმა იკითხა სამსხვერპლო ცხოველის შესახებ, აბრაამმა დამაინტრიგებელი პასუხი გასცა: "ღმერთი გამონახავს თავისთვის კრავს სრულადდასაწველად, შვილო" (დაბ. 22:8). თუმცა ეს ებრაული ზმნური ფორმა შეიძლება ფაქტობრივად ნიშნავდეს: "ღმერთი გამონახავს თავის თავს, როგორც კრავს". ზმნა "გამონახვა" (ებრ. ირეჰ-ლო) ისეთნაირად არის გამოყენებული, რომ შეიძლება ნიშნავდეს "გამონახავს თავის თავს" (ანუ სიტყვასიტყვით "დაინახავს თავის თავს").

ეს გვიცხადებს ხსნის გეგმის არსს: თავად უფალი იტანჯება და თავის თავზე იღებს სასჯელს ჩვენი ცოდვების გამო!

წაიკითხეთ რომ. 5:6-8. როგორ გვეხმარება ეს მუხლები მივხვდეთ, თუ რა მოხდა გოლგოთის ჯვარზე, რომლის წინასახეც არის მსხვერპლშეწირვა მორიას მთაზე? 

მორიას მთაზე, ჯვრამდე დიდი ხნით ადრე, სამსხვერპლო ვერძი, "რქებით… გახლართული ბუჩქნარში" (დაბ. 22:13), მიუთითებდა უშუალოდ იესოზე. ის არის ის, ვინც "დანახულია" ["გამონახულია"] აქ, როგორც მოგვიანებით განმარტავს აბრაამი: "მთაზე, სადაც დანახულ იქნა უფალი" (მუხ. 14, ავტორის თარგმანი). თავად იესომ მიუთითა აბრაამის ამ წინასწარმეტყველურ გამონათქვამზე, როდესაც თქვა "აბრაამს, მამათქვენს, უხაროდა, რომ იხილავდა ჩემს დღეს. იხილა და გაიხარა" (იოან. 8:56).

"ღმერთმა სწორედ იმიტომ უბრძანა აბრაამს, მოეკლა თავისი ძე, რომ სახარების რეალობა აღებეჭდა მის გონებაში და გამოეცადა მისი რწმენა. იმ სამი მტანჯველი დღის საშინელება უფალმა სწორედ იმიტომ დაუშვა, რომ საკუთარი გამოცდილებით აბრაამი ნაწილობრივ მაინც ჩასწვდომოდა იმ უდიდესი მსხვერპლის არსს, რომელიც უსასრულო ღმერთმა გაიღო ადამიანის გამოსახსნელად" (ე. უაითი. პატრიარქები და წინასწარმეტყველები, გვ. 89).

მორიას მთაზე მომხდარი მოვლენები როგორ გვეხმარება უკეთესად გავიგოთ, თუ რა მოხდა ჯვარზე და როგორი ტანჯვა გადაიტანა ღმერთმა ჩვენი გულისთვის? როგორ უნდა გამოვეხმაუროთ იმას, რაც ღმერთმა ჩვენთვის გააკეთა?

