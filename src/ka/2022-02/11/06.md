---
title: ფარაონის სიზმრები
date: 09/06/2022
---


`წაიკითხეთ დაბ. 40:1-41:36. როგორ არის დაკავშირებული ფარაონის სიზმრები კარისკაცების სიზმრებთან? რა მნიშვნელობა აქვს ამ პარალელებს?`

იოსების ცხოვრების ამ მოვლენებშიც ვხედავთ ღვთის განგებას. გარკვეული ხნის შემდეგ იოსებს ჩააბარებენ პატიმრებს, რომელთაგან ორი აღმოჩნდება ფარაონის ყოფილი კარისკაცი, მწდეთუხუცესი და მეპურეთუხუცესი (იხ. დაბ. 41:9-11). მათ ორივეს აწუხებს სიზმრები, რომლებსაც ისინი ვერ ხვდებიან, რადგანაც "არავინაა ამხსნელი" (დაბ. 40:8). შემდეგ იოსები განმარტავს ამ სიზმრებს.

როგორც თავის დროზე ორ კარისკაცს, ისე ფარაონს ესიზმრება ორი სიზმარი, რომელთა განმარტებაც არავის შეუძლია (იხ. დაბ. 41:1-8). ამ მომენტში მწდეთუხუცესს განგების ნებით ახსენდება იოსები და ფარაონს მის შესახებ მოუთხრობს (დაბ. 41:9-13).

ფარაონი შეშფოთებულია თავისი სიზმრებით, ისევე როგორც კარისკაცები იყვნენ შეშფოთებული თავისი სიზმრებით, და, მათ მსგავსად, ყვება თავის სიზმრებს (დაბ. 41:14-24), იოსები კი განმარტავს. კარისკაცთა სიზმრების მსგავსად, ფარაონის სიზმრებშიც ასახულია მსგავსი სიმბოლოები: ორი ჯგუფი შვიდ-შვიდი ძროხისა (ხორცსავსე და შეუხედავი), როგორც ორი ჯგუფი თავთავებისა (სავსე და გამოფიტული), მიანიშნებს წლების ორ სერიაზე, კარგზე და ცუდზე. შვიდი ძროხა შვიდი თავთავის პარალელურია და იმეორებს ერთსა და იმავე უწყებას, რაც მათ ღვთაებრივ წარმოშობაზე მოწმობს, ისევე როგორც იოსების სიზმრები (იხ. დაბ. 41:32; შეადარ. 37:9-ს).

მართალია ფარაონს სიზმარი იოსებმა განუმარტა, იოსები არწმუნებს ფარაონს იმაში, რომ სწორედ **ელოჰიმ** ღმერთმა აჩვენა მეფეს, რის გაკეთებას აპირებდა ღმერთი (იხ. დაბ. 41:25,28). ფარაონი მიხვდა ამ უწყებას, რადგან, ამ ქვეყანაში უფროსის დანიშვნისას, ასეთი არგუმენტი მოიყვანა: "რაკი ღმერთმა გაუწყა ეს, არავინაა შენზე გონიერი და ბრძენი! შენ იქნები ჩემს სახლზე და შენს ბაგეს დაემორჩილება მთელი ჩემი ხალხი" (დაბ. 41:39,40).

რა გასაოცარია: ღმერთის წყალობით იოსები პოტიფარის სახლის ზედამხედველიდან გადადის საპყრობილის მმართველად და შემდეგ მმართველად მთელ ეგვიპტეზე. რა შთამბეჭდავი ისტორიაა იმის შესახებ, თუ როგორ მჟღავნდება ღვთის განგება თუნდაც ყველაზე რთულ გარემოებებში.

`როგორ შეგვიძლია ვისწავლოთ მივენდოთ ღმერთს და დავეყრდნოთ მის დაპირებებს, როცა, გვეჩვენება, რომ ის დუმს? `

