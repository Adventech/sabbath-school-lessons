---
title: ოჯახური პრობლემები
date: 05/06/2022
---


იაკობი ბოლოსდაბოლოს დამკვიდრდა ქანაანის ქვეყანაში. მაშინ როდესაც ისაკი აქ მხოლოდ დაეხეტებოდა, იაკობი "ცხოვრობდა… ქანაანის ქვეყანაში" (დაბ. 37:1). თუმცა, სწორედ მაშინ, როცა იგი ქანაანში დასახლდა, დაიწყო პრობლემები, ამჯერად ოჯახის შიგნით. კონფლიქტი არ ეხება ქვეყნის ფლობას ან ჭის გამოყენებას; ეს კონფლიქტი უმთავრესად სულიერი სახისაა.

`წაიკითხეთ დაბ. 37:1-11. რამ უბიძგა იოსების ძმებს ასე ძლიერ შესძულებოდათ იგი?`

თავიდანვე ჩვენ გვესმის, რომ იოსებს, იაკობის "სიბერის ძეს" (დაბ. 37:3), განსაკუთრებული ურთიერთობა ჰქონდა მამასთან, რომელსაც იგი "ყველა თავის ძეზე მეტად" უყვარდა (დაბ. 37:4). პატრიარქი იქამდეც კი მივიდა, რომ იოსებს "დაუმზადა… ჭრელი კვართი" (დაბ. 37:3), სამეფო შესამოსელი (იხ. 2მეფ. 13:18). ეს მოწმობდა იაკობის საიდუმლო განზრახვის შესახებ აემაღლებინა იოსები, რახელის პირველი ვაჟი, პირმშოს სტატუსამდე.

მომავალი ნამდვილად დაადასტურებს იაკობის სურვილს, იოსები ხომ საბოლოოდ მიიღებს პირმშოს უფლებებს (იხ. 1ნეშტ. 5:2). ამიტომ გასაკვირი არ არის, რომ ძმებს იოსები ასე ძლიერ სძულდათ და მასთან მშვიდობიანად ლაპარაკიც არ შეეძლოთ (იხ. დაბ. 37:4).

უფრო მეტიც, იოსები მამას ატყობინებდა თავისი ძმების გასაკიცხი საქციელის შესახებ (დაბ. 37:2). "იოსებს ძლიერ აღელვებდა მის მიმართ ძმების ასეთი სიძულვილი და ცდილობდა, რბილად შეეგონებინა ისინი, მაგრამ ეს უფრო აძლიერებდა მათ სიძულვილს და მისდამი ბოროტ განწყობას. მას არ შეეძლო, უსიტყვოდ ეცქირა, თუ როგორ სცოდავდნენ მისი ძმები ღმერთის წინაშე და ყველაფერი უამბო მამას იმ იმედით, რომ მამის ავტორიტეტი გონს მოიყვანდა მათ" (ე. უაითი. პატრიარქები და წინასწარმეტყველები, გვ. 125).

როდესაც იოსებმა ძმებს გაუზიარა თავისი სიზმრები, რომელთა მიხედვითაც ღმერთი მას უბოძებს უფრო მაღალ მდგომარეობას, ძმები კი თაყვანს სცემენ მას, მათ კიდევ უფრო მეტად შეიძულეს იგი. ამ სიზმრების ჭეშმარიტად წინასწარმეტყველური ხასიათი იმ ფაქტითაც დასტურდება, რომ ისინი მეორდება (იხ. დაბ. 37:5-10). მართალია იაკობმა ღიად უსაყვედურა ვაჟს (დაბ. 37:10), მაგრამ მან დაიმახსოვრა იოსების სიზმრები, ფიქრობდა მათ მნიშვნელობაზე და ელოდა მათ შესრულებას (დაბ. 37:11). პატრიარქი გულის სიღრმეში ხვდებოდა, რომ ეს განსაკუთრებული სიზმრებია.

`წაიკითხეთ მათ. 20:26,27. რომელი მნიშვნელოვანი პრინციპი მჟღავნდება ამ მუხლებში და როგორ შეგვიძლია გამოვავლინოთ ეს პრინციპი ჩვენს ცხოვრებაში?`

