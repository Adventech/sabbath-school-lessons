---
title: თავდასხმა იოსებზე
date: 06/06/2022
---


როგორი შემზარავიც არ უნდა ყოფილიყო შემდგომი მოვლენები, რთული არაა მათი მიხვედრა. ცხოვრება იმ ადამიანის გვერდით, რომელიც თქვენ გძულთ და რომელიც თქვენი ნათესავიც არის, აუცილებლად გამოიწვევს უსიამოვნებებს. ასე მოხდა იოსების ცხოვრებაშიც.

`წაიკითხეთ დაბ. 37:12-36. თქვენი აზრით, იოსების ძმების ხასიათის რომელმა თვისებებმა და სულიერმა პრობლემებმა მიიყვანა ისინი ასეთ მძიმე დანაშაულამდე?`

ძმებს სძულდათ იოსები, რადგან შურდათ ღმერთის კეთილგანწყობა მის მიმართ (იხ. საქმე. 7:9) — კეთილგანწყობა, რომელიც დადასტურდება ყოველ ნაბიჯზე შემდგომი მოვლენების დროს. როცა იოსებს გზა აებნა, ვიღაც ადამიანი პოულობს მას და უჩვენებს გზას (იხ. დაბ. 37:15-17). როცა იოსების ძმები მის მოკვლას გეგმავენ, რეუბენი ერევა და სთავაზობს ამის ნაცვლად ჭაში ჩააგდონ იგი (დაბ. 37:20-22).

რთული წარმოსადგენია აქ გამოხატული სიძულვილი, საკუთარი ოჯახის განსაკუთრებით ერთი წევრის მიმართ. როგორ შეეძლოთ ამ ახალგაზრდებს ასეთი სისასტიკის ჩადენა? ნუთუ ისინი ერთი წამითაც არ დაფიქრებულან, რა გავლენას მოახდენდა ეს მათ მამაზე? როგორც არ უნდა ყოფილიყვნენ ისინი ნაწყენი მამაზე იმის გამო, რომ იგი კეთილად იყო განწყობილი იოსების მიმართ, მოექცე მის ერთ-ერთ შვილს ასე, ნამდვილად სისაძაგლე იყო. რა ძლიერი გამოვლინებაა იმისა, თუ რამდენად ბოროტი შეიძლება იყოს ადამიანი!

"მაგრამ [ძმებიდან] ზოგიერთ მათგანს ამ საქციელმა მოსვენება დაუკარგა, რადგან შურისძიებამ ის კმაყოფილება ვერ მოუტანა, რასაც ელოდნენ. მალე შორიდან სავაჭრო ქარავანი გამოჩნდა. ესენი იყვნენ ისმაელიანები, რომლებიც იორდანეს მეორე მხარეს ცხოვრობდნენ, ახლა კი, სანელებლებითა და სხვადასხვა საქონლით დატვირთულნი, ეგვიპტეში მიემართებოდნენ სავაჭროდ. მათ დანახვაზე იუდამ ძმებს შესთავაზა, ამ ვაჭრებისათვის მიეყიდათ იოსები, რითაც სამუდამოდ გათავისუფლდებიან მისგან და, ამავე დროს, მის სისხლში ხელს არ გაისვრიან" (ე. უაითი. პატრიარქები და წინასწარმეტყველები, გვ. 127).

`რომელი სხვა მოვლენის წინასახედ იქცა იოსების გაყიდვა ოც ვერცხლად?`

ამრიგად, იოსები მიჰყიდეს მიდიანელებს (დაბ. 37:28), მათ კი იგი ეგვიპტეში მიჰყიდეს ფარაონის კარისკაცს (დაბ. 37:36), რითაც ხელი შეეწყო მის მომავალ დიდებას.

`რატომ არის ესოდენ მნიშვნელოვანი ვეძიოთ ღვთის ძალა, რათა შევცვალოთ ჩვენი ხასიათის ცუდი თვისებები, სანამ ისინი თავის დროზე გამოვლინდება გარკვეულ, ჩვენთვის მოულოდნელ ქმედებებში?`

