---
title: იაკობი აკურთხებს თავის ძეთ
date: 22/06/2022
---


წაიკითხეთ დაბ. 49:1-28. რა სულიერი მნიშვნელობა აქვს იაკობის მიერ თავის ძეების კურთხევას?

უნდა აკურთხონ თუ არა დღეს მშობლებმა თავისი შვილები, როგორც ამას აკეთებდნენ ძველ დროს?

ისრაელის ტომების ახლო მომავლის ისტორიის შესახებ წინასწარმეტყველებების გარდა, იაკობი ხედავს მესიას და ხსნის საბოლოო იმედს. ეს იმედი უკვე ჩანს იაკობის შესავალ სიტყვაში, სადაც გამოყენებულია ფრაზა "მომავალ დღეებში" (დაბ. 49:1), — ეს ეხება მეფე-მესიის მოსვლას (იხ. ეს. 2:2; დან. 10:14).

შემდეგ ტექსტი ეხება თითოეული ნახსენები კაცის მომავალს. ეს ბედის წინასწარ განსაზღვრა როდია, თითქოს ღმერთმა განსაზღვრა თითოეული მათგანისთვის გადაეტანათ ის, რისი გადატანაც მოუწიათ. ეს უფრო არის აღწერა შედეგებისა, რასაც გამოიწვევს ამ პატრიარქთა და მათი შვილების ხასიათი. მაგალითად, ღმერთმა იცის, რომ ვიღაცა მოკლავს უდანაშაულო ადამიანს, თუმცა ეს არ ნიშნავს, რომ ღმერთს სურს, რომ მკვლელმა ეს ჩაიდინოს.

წაიკითხეთ დაბ. 49:8-12. რომელი წინასწარმეტყველებაა გადმოცემული ნაწყვეტში და რატომ არის ის მნიშვნელოვანი?

ადამიანის თავისუფალი ნების მიუხედავად ღმერთმა იცის მომავალი და ისე მოაწყო, რომ სწორედ იუდას მეშვეობით მოვა მესია. იუდა წარმოდგენილია ლომის სახით (დაბ. 49:9), რაც მიუთითებს მეფობასა და დიდებაზე. იუდას შთამომავლი იქნება არა მხოლოდ დავით მეფე, არამედ შილო-ც, შემრიგებელი, ანუ ის, ვინც მოიტანს შალომ-ს, "მშვიდობას" (ეს. 9:6, 7), და "დაემორჩილებიან მას ხალხები" (დაბ. 49:10).

იუდეველები ოდითგანვე განიხილავდნენ ამ წინასწარმეტყველებას როგორც მესიანურს, რომელიც მოწმობს მომავალი მესიის შესახებ და ქრისტიანებიც ასევე ხედავდნენ მოცემულ მუხლში მითითებას იესოზე. ფრაზა: "დაემორჩილებიან მას ხალხები" (დაბ. 49:10) წინასწარ იუწყება ახალაღთქმისეულ დაპირებას: "რათა იესოს სახელის წინაშე მუხლი მოიდრიკოს ყოველმა ზეციერმა, მიწიერმა და ქვესკნელელმა" (ფილიპ. 2:10).

როგორც ელენ უაითი წერდა: "ლომი, ტყეების მეფე, შესაფერისი სიმბოლოა ამ ტომისა, რომლისგანაც გამოვიდა დავითი და დავითის ძე - შუამდგომელი, ჭეშმარიტი „ლომი იუდას ტომიდან”, რომელსაც დაემორჩილება ყველა ძალა და ყოველი ხალხი პატივს მიაგებს" (პატრიარქები და წინასწარმეტყველები, გვ. 142).

რატომ უნდა მივაგოთ პატივი იესოს დღეს, ჯერ კიდევ მანამ, სანამ ამას გააკეთებს ყველა ხალხი?

