---
title: იაკობი მიდის იოსებთან
date: 19/06/2022
---


`წაიკითხეთ დაბ. 46. რატომ ამხნევებს ღმერთი იაკობს სიტყვებით "ნუ გეშინია ეგვპიტეში ჩასვლის"? (სხვა სიტყვებით, რატომ ეშინოდა იაკობს ეგვიპტეში ჩასვლის?) ამ კითხვაზე პასუხის გაცემისას, დაფიქრდით წინასწარმეტყველებაზე, რომელიც ღმერთმა მისცა აბრაამს და რომელიც, ეჭვგარეშეა, იცოდა იაკობმა (იხ. დაბ. 15:13).`

როდესაც ქანაანში თავის ადგილს ტოვებდა, იაკობი იმედით იყო აღსავსე. რწმენამ იმისა, რომ მეტად აღარ იშიმშილებს და კეთილმა ამბებმა იოსების შესახებ გაამხნევა იგი, ამიტომ მზად იყო დაეტოვებინა აღთქმული ქვეყანა.

იაკობის წასვლა ჰგავს აბრაამის გამოცდილებას, რომელიც აღთქმული ქვეყნისკენ მიემართებოდა. იაკობს იგივე დაპირება ესმის, რაც ღმერთისაგან მოისმინა აბრაამმა, კერძოდ კი რომ უფალი წარმოშობს მისგან "დიდ ხალხს" (დაბ. 46:3; შეადარ. 12:2-ს). ღვთის მოწოდება აქ ასევე შეგვახსენებს ღმერთის მიერ აბრაამთან დადებულ აღთქმას; ორივე შემთხვევაში უფალი იყენებს ერთსა და იმავე დამაიმედებელ სიტყვებს "ნუ გეშინია" (დაბ. 46:3; შეადარ. 15:1-ს), რაც შეიცავს დიდებული მომავლის დაპირებას.

სრული ჩამონათვალი ისრაელის შვილების სახელებისა, ასულების ჩათვლით (იხ. დაბ. 46:7), შეგვახსენებს აბრაამისთვის მიცემულ ღვთის დაპირებას ნაყოფიერების შესახებ, როცა იგი ჯერ კიდევ უშვილო იყო. რიცხვი "სამოცდაათი" (იაკობის, იოსებისა და მისი ორი ძის ჩათვლით) გამოხატავს სისრულის იდეას. სწორედ "მთელი ისრაელი" მიდის ეგვიპტეში. ასევე უნდა აღინიშნოს, რომ რიცხვი სამოცდაათი შეესაბამება ხალხთა რაოდენობას (იხ. დაბ. 10), რაც სავარაუდოდ ნიშნავს იმას, რომ ყველა ხალხის ბედი წყდება იაკობის მოგზაურობაში.

ეს ჭეშმარიტება უფრო აშკარა გახდება მრავალი წლის შემდეგ, გოლგოთის ჯვრისა და ხსნის გეგმის უფრო სრულად გამოცხადების შემდეგ, რაც, უეჭველად, მოიცავს მთელ კაცობრიობას, და არა მხოლოდ აბრაამის შვილებს.

სხვა სიტყვებით, როგორი საინტერესოც არ უნდა იყოს ისტორიები აბრაამის თესლის შესახებ და როგორი სულიერი გაკვეთილებიც არ უნდა მივიღოთ მათგან, ეს მოთხრობები ღვთის სიტყვაშია, რადგან ისინი არის ხსნის ისტორიის ნაწილი. ეს არის ღვთის გამოსყიდვის გეგმის ნაწილი, რომლის მიზანიცაა იხსნას რაც შეიძლება მეტი ადამიანი ჩვენს ამბოხებულ პლანეტაზე.

`"ამაში არ არის განსხვავება იუდეველსა და წარმართს შორის, ვინაიდან ერთი უფალი არის ყველაზე. ის უხვია ყველასათვის, ვინც მას მოუხმობს. რადგან ყოველი, ვინც უფლის სახელს მოუხმობს, გადარჩება" (რომ. 10:12,13). როგორ გამოხატავს პავლე სახარების უნივერსალურობას? ჩვენ როგორც ღვთის ეკლესიამ რა უნდა გავაკეთოთ სახარების გავრცელებისთვის?`

