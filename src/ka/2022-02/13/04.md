---
title: იაკობი აკურთხებს იოსების ძეებს
date: 21/06/2022
---


როცა იაკობის სიკვდილის პირას არის, იგი იხსენებს თავის პირველ დაბრუნებას ბეთელში (იხ. დაბ. 35:1-15). მაშინ მან ღმერთისგან მიიღო განახლებული დაპირება "საუკუნო სამფლობელოს" შესახებ (დაბ. 48:4), რომელიც ოდესღაც აბრაამს მიეცა (იხ. დაბ. 17:8). ამიტომ აღთქმული ქვეყნის იმედი - ეს არის უდიდესი მანუგეშებელი აზრი, რაც ასულდგმულებს იაკობს, რომელიც გრძნობს სიკვდილის მოახლოებას. შემდეგ იაკობი მიმართავს ეგვიპტეში დაბადებულ იოსების ორ ვაჟს და აკურთხებს მათ, მაგრამ ამას აკეთებს მისი საკუთარი თესლის შესახებ მომავალი დაპირების კონტექსტში.

`წაიკითხეთ დაბ. 48. რა არის განსაკუთრებული კურთხევაში, რომელსაც იაკობი მენაშეზე და ეფრემზე წარმოთქვამს?`

იოსების ორი ძე, მენაშე და ეფრემი - ერთადერთი შვილიშვილები არიან, რომლებიც იაკობმა აკურთხა. ამრიგად, მათი სტატუსი ამაღლებულია: შვილიშვილები იძენენ ძეების სტატუსს (იხ. დაბ. 48:5). მართალია იაკობის კურთხევა გულისხმობს მეორის (ეფრემის) უპირატესობას პირველზე (მენაშეზე), იაკობის კურთხევა უმთავრესად ეხება იოსებს (იხ. დაბ. 48:15).

აქ ჩვენ ვხედავთ პირად დამოწმებას ღვთის ერთგულების შესახებ თავისი შვილების მიმართ წარსულში და უფლის დაპირებების შესახებ მათთვის მომავალში. იაკობი ახსენებს აბრაამის და ისაკის ღმერთს (იხ. დაბ. 48:15), რომელმაც უზრუნველყო ისინი საკვებით და დაცვით. ეს იგივე ღმერთია, მისი სიტყვების თანახმად, "მხსნელი ყოველი ბოროტისგან" (დაბ. 48:16). პატრიარქს ასევე მხედველობაში აქვს "ღმერთი ბეთელისა" (დაბ. 31:13), რომელსაც ის ებრძოდა (იხ. დაბ. 32:29) და რომელმაც მას სახელი იაკობი ისრაელით შეუცვალა (დაბ. 32:26-29).

ყველა ამ გამოცდილების გახსენებისას, როცა ღმერთმა ბოროტება სიკეთედ მოაქცია, იაკობი გამოხატავს თავის იმედს, რომ უფალი იზრუნებს მისი შვილიშვილების ცხოვრებაზე არა მხოლოდ აწმყოში, როგორც ამას აკეთებდა მისთვის და იოსებისთვის, არამედ მომავალშიც, როცა მისი შთამომავლები დაბრუნდებიან ქანაანში. ეს იმედი აშკარად ჩანს მის მიერ შექემის ირიბად მოხსენიებაში (იხ. დაბ. 48:22), რომელიც წარმოადგენს არა მხოლოდ მის მიერ შეძენილ მიწის ნაკვეთს (იხ. დაბ. 33:19), არამედ ადგილსაც, სადაც დაიმარხება იოსების ძვლები (იხ. იესო. 24:32) და სადაც ქვეყანა დაყოფილ იქნება ისრაელის ტომებს შორის (იხ. იესო. 24:1). ყოველივე მომხდარის მიუხედავად იაკობს ახსოვდა ღმერთის დაპირება, რომ ამ თესლის მეშვეობით "იკურთხება მიწის ყოველი ტომი" (დაბ. 12:3).

`წაიკითხეთ საქმე. 3:25,26. პეტრეს სიტყვების თანახმად, როგორ შესრულდა ღმერთის დაპირება დაბ. 12:3-დან? ჩვენ თავად როგორ მივიღეთ ეს კურთხევა?`

