---
title: აღთქმული მიწის იმედი
date: 23/06/2022
---


`წაიკითხეთ დაბ. 49:29-50:21. იმედის რომელი დიდებული თემები შეგვიძლია ვიპოვოთ დაბადების წიგნის ბოლო ნაწილში?`

დაბადების წიგნის ბოლო ნაწილი შედგება იმედით აღსავსე სამი მოვლენისგან.

პირველი, ეს არის იმის იმედი, რომ ისრაელი დაბრუნდება აღთქმულ ქვეყანაში. ბიბლიის ავტორი, მოსე, აღწერს იაკობისა და იოსების სიკვდილსა და დამარხვას როგორც მოვლენას, რომელიც მიუთითებს აღთქმულ ქვეყანაზე. მაშინათვე მას შემდეგ, რაც აკურთხებს და იწინასწარმეტყველებს "ისრაელის თორმეტი ტომის" შესახებ (დაბ. 49:28), იაკობი ფიქრობს თავისი სიკვდილის შესახებ და ავალებს თავის ვაჟებს დამარხონ ქანაანში, მახფელას მინდორზე, სადაც დამარხეს სარა (დაბ. 49:29-31). აღწერა დაკრძალვის პროცესიისა, რომელიც ქანაანისკენ მიემართება, წინასწარ იუწყება ეგვიპტიდან გამოსვლას რამდენიმე ასწლეულის შემდეგ.

მეორეც, ეს არის იმედი იმისა, რომ ღმერთი ბოროტებას სიკეთედ მოაქცევს. იაკობის სიკვდილისა და დამარხვის შემდეგ იოსების ძმები თავიანთი მომავლის შესახებ ღელავენ. მათ ეშინიათ, რომ ახლა იოსები შურს იძიებს. ისინი მიდიან იოსებთან, ემხობიან მის წინაშე და მზად არიან გახდნენ მისი მონები (იხ. დაბ. 50:18), — სცენა, რომელიც გვახსენებს იოსების წინასწარმეტყველურ სიზმრებს. იოსები ამშვიდებს მათ და ეუბნება: "ნუ შიშობთ" (დაბ. 50:19) — ფრაზა, რომელიც ეხება მომავალს (იხ. დაბ. 15:1); ძმებმა "ბოროტება განიზრახეს" მისთვის, "მაგრამ ღმერთმა სიკეთედ მოაქცია იგი" (დაბ. 50:20) და მოვლენების განვითარება ხსნისკენ მოაქცია (დაბ. 50:19-21; შეადარ. დაბ. 45:5,7-9-ს). სხვა სიტყვებით, ღვთის განგება გადალახავს ადამიანის მრავალ მარცხს.

მესამეც, ეს არის იმედი იმისა, რომ ღმერთი გადაარჩენს დაცემულ კაცობრიობას. დაბადების წიგნის ბოლო მუხლში ჩაწერილი ინფორმაცია მნიშვნელოვანია. საინტერესოა, რომ იოსები არ უბრძანებს დამარხონ მისი ძვლები, არამედ მხოლოდ ამბობს: "როცა გაგიხსენებთ ღმერთი, წაიღეთ ჩემი ძვლები აქედან" (დაბ. 50:25), რაც გააკეთეს კიდეც ისრაელიანებმა წლების შემდეგ, ამ სიტყვებისადმი პირდაპირი მორჩილებით (იხ. გამ. 13:19). საბოლოო ჯამში იმედი აღთქმულ მიწაზე, ქანაანზე, არის სიმბოლო, მაუწყებელი საბოლოო იმედისა ხსნაზე, აღდგენაზე, ახალ იერუსალიმზე ახალ ცასა და ახალ მიწაზე - მაუწყებელი საბოლოო იმედისა ყველა ჩვენგანისთვის, რომელიც მოგვეცა **შილო**-ს, შემრიგებლის სიკვდილის მეშვეობით.

`წაიკითხეთ გამოცხ. 21:1-4. როგორ წარმოგვიდგენს ეს მუხლები ჩვენს ყველაზე დიდებულ იმედს? ამ დაპირების გარეშე გვექნებოდა თუ არა თუნდაც ოდნავი იმედი, გარდა სიკვდილისა, როგორც ჩვენი ყველა პრობლემის დასასრულისა?`

