---
title:  შაბათი
date:   29/03/2022
---

`წაიკითხეთ დაბ. 2:2,3 და გამ. 20:8-11. ამოიწერეთ ფრაზები, რომლებიც მეტყველებს მეშვიდე დღის შაბათის კავშირზე შექმნასთან. რა მხრივ ახდენს გავლენას ეს კავშირი იმაზე, თუ როგორ ვიცავთ ჩვენ შაბათს?`

სწორედ იმიტომ, რომ ღმერთმა დაამთავრა ("დაასრულა", დაბ. 2:2) შექმნის თავისი საქმეები, მან დააწესა შაბათი. ამრიგად, შაბათის დაცვა - ეს არის ჩვენი რწმენის გამოხატვა იმისადმი, რომ ღმერთმა დაასრულა თავისი შემოქმედებითი სამუშაო და ჰპოვა იგი "ძალზე კარგი". დაიცვა შაბათი - ეს ნიშნავს გაერთიანდე ღმერთთან მისი შემოქმედების დაფასებისა და ქმნილების სილამაზის აღიარების მიზნით. 

ჩვენ შეგვიძლია დავისვენოთ ჩვენი საქმეებისგან ისევე, როგორც ღმერთმა დაისვენა თავისი საქმეებისგან. დაიცვა შაბათი ნიშნავს მიიღო ის ფაქტი, რომ ქმნილება "ძალზე კარგია", მათ შორის ადამიანის სხეულიც. ზოგიერთი ძველი (და თანამედროვე) შეხედულების საპირსპიროდ, წმიდა წერილი არ მიიჩნევს სხეულს ბოროტებად. ასეთი აღქმა წარმართულია, მაგრამ არა ბიბლიური, ამიტომ შაბათის დამცველნი მადლიერი არიან ღმერთისა ქმნილების (მათ შორის საკუთარი სხეულის) გამო, ტკბებიან მისით და ზრუნავენ მასზე. 

შაბათი, რომელიც აღნიშნავს პირველ "დასრულებას" კაცობრიობის ისტორიაში, ასევე არის იმედი ტანჯული კაცობრიობისთვის და მკვნესარე სამყაროსთვის. საინტერესოა, რომ გამოთქმა "დაასრულა სამუშაო" დაბ. 2:2-ში თარგმნილი როგორც "დაასრულა საქმე", კვლავ ჩნდება საწმიდრის მშენებლობის დასრულებისას ("დაასრულა საქმე" - გამ. 40:33) და სოლომონის ტაძრის მშენებლობის დასრულებისას ("მოათავა ყველა სამუშაო", "მოთავდა ყველა სამუშაო" - 3მეფ. 7:40,51) - ორივე ადგილისა, სადაც ისწავლებოდა სახარებისა და ხსნის გაკვეთილები.

ცოდვით დაცემის შემდეგ შაბათი კვირის ბოლოში მიუთითებს ხსნის სასწაულზე, რომელიც მოხდება მხოლოდ ახალი შექმნის, ხელახლა შექმნის სასწაულის მეშვეობით (იხ. ეს. 65:17; გამოცხ. 21:1). შაბათი, რომლითაც სრულდება ჩვენი კვირეული, არის ნიშანი იმისა, რომ ამ ქვეყნიერების ტანჯვებსა და განსაცდელებს ასევე ექნება დასასრული.

აი, რატომ აირჩია იესომ სწორედ შაბათი როგორც ყველაზე შესაფერისი დღე ავადმყოფთა განსაკურნავად (იხ. ლუკ. 13:13-16). ტრადიციების საპირისპიროდ, რომლებსაც იცავდნენ სულიერი ხელმძღვანელები, იესომ შაბათს განკურნებით ისრაელის ხალხს და ჩვენ მიგვითითა იმ დროზე, როცა ავადმყოფობა, ტანჯვა და სიკვდილი აღარ იქნება, რითაც საბოლოოდ დასრულდება კაცობრიობის ხსნა. ამრიგად, შაბათი კვირიდან კვირამდე შეგვახსენებს გამოსყიდვის იმედის შესახებ.

`შაბათ დღეს დასვენებით როგორ ვეზიარებით სიმშვიდეს და ხსნას, რომლებიც ამჟამად გაგვაჩნია იესოში და რომლებიც საბოლოოდ განხორციელდება ახალი ცისა და ახალი მიწის შექმნისას?`