---
title:  შექმნის ღმერთი
date:   27/03/2022
---

`წაიკითხეთ ფსალმ. 99:1-3. ამ ნაწყვეტის თანახმად რა დამოკიდებულებას უნდა ავლენდეს ადამიანი, რომელიც აღიარებს ღმერთს როგორც შემოქმედს?`

შექმნის შესახებ მოთხრობის ცენტრში დაბ. 1-ში არის ღმერთი. ეს თარგმანშიც კი ჩანს: "დასაწყისში შექმნა ღმერთმა" (დაბ. 1:1), სადაც პირველ სტრიქონში სიტყვა "ღმერთი" განთავსებულია მუხლის შუაში. ებრაულ ენაში ტრადიციულ ლიტურგიულ გალობაში იგი გამოიყოფა მახვილით, რათა ხაზი გაესვას ღმერთის მნიშვნელობას. ამრიგად, შექმნის შესახებ მუხლი იწყება ხაზგასმით ღმერთისა, ქმნილების ავტორისა. დაბადების წიგნი პირველ ორ თავში გადმოსცემს ორ იდეას ღმერთის შესახებ. დაბ. 1:1-2:4-ში ღმერთი წარმოდგენილია სახელით elohim როგორც უსაზღვროდ დაშორებული ადამიანებისგან. ეს სახელი გადმოსცემს უზენაესობის იდეას, აღნიშნავს უპირატესობას და ძალას, მრავლობითი რიცხვის გამოყენება კი (დაბოლოება - იმ) გამოხატავს სიდიადისა და ტრანსცენდენტულობის (შექმნილი სამყაროს მიღმა არსებულის, ადამიანის შემეცნებისათვის მიუწვდომლის) იდეას.

მეორე ნაწყვეტში (იხ. დაბ. 2:4-25) ღმერთი წარმოდგენილია სახელით იაჰვე როგორც ახლო, პირადი, იმანენტური (თავის მიერ შექმნილ სამყაროში მყოფი, თვითგამოცხადების მეშვეობით შემეცნებისთვის ხელმისაწვდომი) ღმერთი. ეს სახელი აღნიშნავს სიახლოვეს და სურვილს ურთიერთობა ჰქონდეს თავის ქმნილებასთან. ამრიგად, მთლიანობაში შექმნის შესახებ მოთხრობის ტექსტი არის ირიბი მოწოდება ღმერთის თაყვანისცემისკენ: პირველ რიგში, გავაცნობიეროთ უსაზღვრო სიდიადე და ძალა ღმერთისა და ამავე დროს ვაღიაროთ ჩვენი დამოკიდებულება მასზე, რადგან მისი შექმნილები ვართ, "მისივე ხალხი ვართ" (ფსალმ. 99:3). აი, რატომ არის რომ ბევრი ფსალმუნი თაყვანისცემას უკავშირებს შექმნას (ფსალმ. 94:1-6; ფსალმ. 138:13, 14; შეად. გამოცხ. 14:7).

მსგავსი წარმოდგენა ღმერთის შესახებ, რომელიც ერთდროულად დიდებული, ძლევამოსილი და დაშორებულია ქმნილებისგან და ამავე დროს მოსიყვარულე, ურთიერთობის მოსურნე და ახლოა, შეიცავს მნიშვნელოვან აზრს იმის შესახებ, თუ როგორ უნდა მივუახლოვდეთ ღმერთს თაყვანისცემაში. თრთოლვას და მოწიწებას თან ახლავს სიხარული და რწმენა ღვთის სიახლოვის, მისი მიტევებისა და სიყვარულის (იხ. ფსალმ. 2:11). მნიშვნელოვანია თავად თანმიმდევრობა ამ ორი უწყებისა ღმერთის შესახებ: ღმერთის სიახლოვის და მისი თანდასწრების იდუმალების განცდა მოსდევს ღმერთისგან შორს ყოფნის განცდას. მხოლოდ მაშინ, როცა ვაცნობიერებთ, რომ ღმერთი დიდებულია, ჩვენ შეგვიძლია დავაფასოთ მისი მადლი და თრთოლვით დავტკბეთ მისი საოცარი და სიყვარულით აღსავსე თანდასწრებით ჩვენს ცხოვრებაში.

`დაფიქრდით უსაზღვრო ძალის შესახებ ღმერთისა, რომელსაც უპყრია მთელი სამყარო და ამავე დროს შეიძლება ასე ახლოს იყოს თითოეულ ჩვენგანთან. რატომ არის ეს ჭეშმარიტება ასეთი გასაოცარი?`