---
title: აღთქმის ძე
date: 11/05/2022
---


მე-17 თავი მთავრდება წინადაცვეთით - აბრაამის სახლში ყველა მამაკაცი წინადაცვითეს (იხ. დაბ. 17:23-27). ებრაული სიტყვა **კოლ** (ყველა) ოთხჯერ მეორდება (დაბ. 17:23,27). სწორედ ამ ყოვლისმომცველ ფონზე ეცხადება ღმერთი აბრაამს, რათა დაადასტუროს დაპირება ძის ისაკის შესახებ.

`წაიკითხეთ დაბ. 18:1-15 და რომ. 9:9. როგორ შეგვიძლია ვისწავლოთ სტუმართმოყვარეობა იქიდან, თუ როგორ მიიღო აბრამმა თავისი სტუმრები? როგორ განმარტავთ ღმერთის პასუხს აბრაამის სტუმართმოყვარეობაზე?`

თავიდან არ ჩანს, აბრაამა იცოდა თუ არა, ვინ იყვნენ მისი მგზავრები (იხ. ებრ. 13:2). იგი "შუადღის ხვატში იჯდა თავისი კარვის წინ" (დაბ. 18:1), და რადგანაც უდაბნოში სტუმრები იშვიათობაა, მას, ალბათ, ძლიერ სურდა მათთან შეხვედრა. აბრაამი გაიქცა კაცებისკენ (დაბ. 18:2), თუმცა იგი უკვე ოთხმოცდაცხრამეტი წლის იყო. მან ერთ-ერთ მათგანს უწოდა **ადონაი** - "ჩემო ბატონო" (დაბ. 18:3), ტიტული, რომელიც ხშირად გამოიყენება ღმერთის აღსანიშნავად (იხ. დაბ. 20:4; გამ. 15:17). პატრიარქი ზრუნავდა მათზე საკვების მომზადებისას (იხ. დაბ. 18:6,7). იგი სტუმრების გვერდით იდგა, ყურადღებიანი მათი საჭიროებების მიმართ და მზადმყოფი, რომ ემსახურა მათთვის (დაბ. 18:8).

აბრაამის საქციელი ზეციური უცნობების მიმართ იქნება სტუმართმოყვარეობის შთამაგონებელი მაგალითი საუკუნეების განმავლობაში (იხ. ებრ. 13:2). ფაქტობრივად, აბრაამის მოწიწებითი დამოკიდებულება გამოხატავს სტუმართმოყვარეობის ფილოსოფიას. უცხო ადამიანების მიმართ პატივისცემისა და ზრუნვის გამოვლენა - ეს მხოლოდ თავაზიანობის ჟესტი როდია. ბიბლია ხაზგასმით აღნიშნავს - ეს არის რელიგიური ვადებულება, რომელსაც ღმერთი აღიქვამს როგორც პირადად მისთვის შესრულებულს (შეადარ. მათ. 25:35-40-ს). ამ ისტორიაში ღმერთი უფრო გაიგივებულია მშიერ და გაჭირვებაში მყოფ უცხოელთან, ვიდრე დიდსულოვან ადამიანთან, რომელიც უცხო ადამიანებს ღებულობს.

მეორე მხრივ, ღვთაებრივი ჩარევა ადამიანურ გარემოში ნიშნავს მის მადლსა და სიყვარულს ადამიანების მიმართ. ღმერთის ასეთი გამოჩენა წინასწარ მოასწავებს ქრისტეს, რომელმაც დატოვა თავისი ზეციური სახლი, "მიიღო მონის ხატება… და შესახედაობით კაცს დაემსგავსა", რათა  მიეღწია კაცობრიობამდე (იხ. ფილიპ. 2:7, 8). ღმერთის აქ გამოჩენა ამტკიცებს მისი დაპირების უეჭველობას (იხ. დაბ. 18:10). იგი ხედავს სარას, რომელიც იმალება "მის უკან" და იცის მისი ყველაზე იდუმალი აზრები (დაბ. 18:12). უფალმა იცის, რომ მას გაეცინა, და სიტყვა "გაცინება" - ღმერთის ბოლო სიტყვაა. მიუხედავად სარას სკეპტიციზმისა, ღმერთი შეასრულებს თავის სიტყვას.

`დაწვრილებით განიხილეთ იდეა, რომ "ღმერთი უფრო გაიგივებულია მშიერ და გაჭირვებაში მყოფ უცხოელთან ადამიანთან, ვიდრე დიდსულოვან ადამიანთან, რომელიც უცხო ადამიანებს ღებულობს". რატომ უნდა გვახსოვდეს ამ იდეის შესახებ?`

