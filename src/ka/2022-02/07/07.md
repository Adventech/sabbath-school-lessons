---
title: შემდგომი გამოკვლევებისთვის
date: 13/05/2022
---


წაიკითხეთ ე. უაითის წიგნში "პატრიარქები და წინასწარმეტყველები" თავი "რჯულდებები და აღთქმები" (გვ. 225-228).

ღმერთისადმი სოდომის ხალხისთვის მითმინებითა და დაჟინებით აღვლენილმა აბრაამის ლოცვა-ვედრებამ (იხ. დაბ. 18:22-33) უნდა გვიბიძგოს ვილოცოთ უკეთური ადამიანებისთვის, მაშინაც კი, თუ ისინი, როგორც ჩვენ გვეჩვენება, უიმედო ცოდვილ მდგომარეობაში არიან. უფრო მეტიც, ღმერთის ყურადღებიანი პასუხი აბრაამის დაჟინებულობაზე და მისი მზადყოფნა შეუნდოს თუნდაც "ათი" მართლის გამო — ეს "რევოლუციური" კონცეფციაა, როგორც აღნიშნა გერჰარდ ჰაზელმა: «ძველი კოლექტიური აზროვნება, რომელიც დამნაშავე საზოგადოების უდანაშაულო წევრის დასჯას იწვევდა, უკიდურესად რევოლუციური გზით შეიცვალა რაღაც ახლით: მართალ ადამიანთა ნარჩომის არსებობას შეიძლება ჰქონოდა ყველას შენარჩუნების ფუნქცია... მართალი [ცედაკაჰ] ნარჩომის გულისთვის იაჰვე შეუნდობდა ბოროტებით სავსე ქალაქს. ეს ცნება ფართოდ არის გაცხადებული წინასწარმეტყველებაში იაჰვეს მსახურის შესახებ, რომელიც იხსნის "მრავალთ"» (Gერჰარდ Hასელ, თჰე ღემნანტ: თჰე Hისტორყ ანდ თჰეოლოგყ ოფ ტჰე ღემნანტ Iდეა Fრომ Gენესის ტო Iსაიაჰ, პპ. 150, 151).

"სოდომის მცხოვრებთა მსგავსად, მიექანებიან ჩვენ ირგვლივ მყოფი ადამიანები დაღუპვის საშინელი უფსკრულისაკენ. ყოველი დღე რომელიმე მათგანისათვის გამოცდის უკანასკნელ დღეს წარმოადგენს. ყოველდღე კვდებიან ადამიანები ისე, რომ არაფერი გაუგიათ უფლის უხვი წყალობის შესახებ. და რატომ არ გაისმის ხმა, რომელმაც უნდა გააფრთხილოს ცოდვილი ამ საშინელი დაღუპვის შესახებ? სადაა მათ გადასარჩენად გაწვდილი ხელები? სად არიან ადამიანები, რომლებიც მორჩილებითა და ურყევი რწმენით შესთხოვენ უფალს ცოდვილის გადარჩენას? 

აბრაამში გამოვლენილი სული — ქრისტეს სულია. ღვთის ძე ცოდვილთათვის უდიდესი შუამდგომელია. მან, ვინც ადამიანის გამოსყიდვისათვის საზღაური გაიღო, იცის მისი სულის ფასი" (ე. უაითი. პატრიარქები და წინასწარმეტყველები, გვ. 80) 

კითხვები მსჯელობისათვის:

1. ცისარტყელას და წინადაცვეთას ეწოდება "აღთქმის ნიშანი". რით ჰგავს ერთმანეთს და რით განსხვავდება ერთმანეთისგან ეს ორი აღთქმა?

2. მართალია აბრაამს ღმერთმა მოუხმო და ხშირად არის ნახსენები ახალი აღთქმის წიგნში როგორც მაგალითი იმისა, თუ რას ნიშნავს იცხოვრო რწმენით, იგი ხანდახან მერყეობდა. რა უნდა შევითვისოთ და რა არ უნდა შევითვისოთ მისი მაგალითიდან?

3. ზოგიერთი ადამიანი ეწინააღმდეგება იდეას იმის შესახებ, რომ ღმერთი დასჯის ზნედაცემულ ადამიანებს, და აცხადებენ, რომ ასეთი ქმედება ეწინააღმდეგება ღვთის სიყვარულს. რა სახის არგუმენტები შეგვიძლია მოვიყვანოთ, რათა ვაჩვენოთ რაოდენ სახიფათოა მსგავსი შეხედულება?

