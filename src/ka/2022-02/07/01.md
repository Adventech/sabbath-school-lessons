---
title: აღთქმა აბრაამთან
date: 07/05/2022
---


<h3 class="ka_geo">ძირითადი გამოსაკვლევად შემოთავაზებული ბიბლიური მუხლები:</h3>
დაბ.15-19:29.

<h3 class="ka_geo">დამატებითი ბიბლიური მუხლები: </h3>
რომ. 4:3,4,9,22; გალ. 4:21-31; რომ. 4:11; 9:9; ამოს. 4:11.

> <p>სამახსოვრო მუხლი:</p>
> "ბატონო უფალო, რა შეგიძლია მომცე, როცა უშვილოდ გადავდივარ და ჩემი მემკვიდრე ეს დამასკოელი ელიეზერია?" (დაბ. 15:2).

დაბ. 15-ში გადამწყვეტ მომენტს ვუახლოვდებით, როცა ღმერთი ოფიციალურად განამტკიცებს თავის აღთქმას აბრაამთან. აბრაამთან დადებული აღთქმა - ეს არის მეორე აღთქმა ნოესთან დადებული აღთქმის შემდეგ.

ნოესთან დადებული აღთქმის მსგავსად, აბრაამთან დადებული აღთქმა სხვა ხალხებსაც მოიცავს, რადგანაც საბოლოო ჯამში აბრაამთან დადებული აღთქმა არის ნაწილი მარადიული აღთქმისა, რომელიც მთელი კაცობრიობისთვის არის შეთავაზებული (იხ. დაბ. 17:7; ებრ. 13:20).

აბრაამის ცხოვრების ეს ეპიზოდი აღსავსეა შიშით და სიცილით. აბრამს ეშინია (იხ. დაბ. 15:1), როგორც სარას (იხ. დაბ. 18:15) და ჰაგარს (იხ. დაბ. 21:17). მაგრამ აბრამი იცინის (იხ. დაბ. 17:17), როგორც სარა (იხ. დაბ. 18:12), ისმაელი კი "დასცინის" (იხ. დაბ. 21:9). ეს თავები ეხმიანება ადამიანურ მგრძნობელობას და სითბოს. აბრამს ძლიერ სურს უკეთურ სოდომელთა ხსნა, იგი ზრუნავს სარაზე, ჰაგარზე და ლოტზე, აგრეთვე სტუმართმოყვარეა სამი უცხოელის მიმართ (იხ. დაბ. 18:2-6).

სწორედ ამ კონტექსტში სახელი აბრამი, რომელიც გულისხმობს კეთილშობილებას და წესიერებას, შეიცვლება სახელით აბრაამი, რაც ნიშნავს "მრავალი ხალხის მამა" (დაბ. 17:5). ამრიგად, გამოსაკვლევ თავებში ჩვენ დავინახავთ მეტ მითითებას ღმერთის აბრაამთან დადებული აღთქმის უნივერსალურ ბუნებაზე.

