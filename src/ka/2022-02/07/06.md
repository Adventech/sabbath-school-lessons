---
title: ლოტი სოდომში
date: 12/05/2022
---


წაიკითხეთ დაბ. 18:16-19:29. აბრაამის წინასწარმეტყველური მსახურება როგორ გავლენას ახდენს მის პასუხისმგებლობაზე ლოტის ხვედრის გამო?

ახლახანს აბრაამს კვლავ დაუდასტურდა ღვთის დაპირება ძის შესახებ. თუმცა, ნაცვლად იმისა, რომ დამტკბარიყო კეთილი უწყებით, იგი ღმერთს მწვავე დისკუსიაში რთავს ლოტის ხვედრის გამო სოდომში. აბრაამი არა მხოლოდ წინასწარმეტყველია, რომელსაც ღმერთი უცხადებს თავის ნებას; არამედ იგი ასევე წინასწარმეტყველია, რომელიც შუამდგომლობს უკეთურთათვის. ებრაული ფრაზა "იდგა უფლის წინაშე" (დაბ. 18:22) — ეს არის ლოცვის იდიომა.

ფაქტობრივად, აბრაამი ევაჭრება ღმერთს, რათა იხსნას სოდომი, სადაც მისი ძმისშვილი ცხოვრობს. პატრიარქი იწყებს ორმოცდაათი მართლით და ჩამოდის ათამდე, და ღმერთი იხსნიდა სოდომის ხალხს, სულ რაღაც ათი სოდომელი რომ ყოფილიყო მართალი.

როდესაც ვკითხულობთ ისტორიას იმის შესახებ, თუ რა მოხდა, როცა ორი ანგელოზი მივიდა ლოტთან, რათა გაეფრთხილებინათ მომავალი სასჯელის შესახებ (იხ. დაბ. 19:1-10), ჩვენ ვხედავთ, რამდენად გარყვნილი და ბოროტი გახდნენ სოდომელები. ისინი ნამდვილად უკეთური ადამიანები იყვნენ, როგორც მათ გარშემო მყოფი მრავალი ხალხი, რაც ერთ-ერთი მთავარი მიზეზი იყო იმისა, თუ რატომ განიდევნნენ ისინი შემდგომში თავისი ქვეყნიდან (იხ. დაბ. 15:16).

"და აი, სოდომისათვის უკანასკნელმა ღამემაც მოატანა. შურისგების შავი ღრუბელი ჩამოწვა დასაღუპავად განწირული ქალაქის თავზე. მაგრამ ადამიანები ვერაფერს ამჩნევდნენ. ანგელოზები უკვე მიუახლოვდნენ ადგილს, რომელიც სულ მალე უნდა აღგვილიყო პირისაგან მიწისა, მაგრამ ადამიანებს ამისთვის არ ეცალათ: კვლავ განაგრძობდნენ თავიანთი უზრუნველი ცხოვრებითა და ფუფუნებით ტკბობას. სოდომის უკანასკნელი დღე არაფრით გამოირჩეოდა სხვა დღეებისაგან. ღამის ბინდში გაეხვია ეს მშვიდი, დიდებული ქალაქი. უჩვეულოდ ლამაზი პეიზაჟი ჩამავალი მზის სხივებში უფრო დიდებულ სანახაობად ქცეულიყო. საღამოს სიგრილემ ქუჩებში გამოფინა ქალაქის მცხოვრებნი, ისინი ჯგუფჯგუფად სეირნობდნენ და სიამტკბილობასა და წუთიერ გართობას ეძებდნენ" (ე. უაითი. პატრიარქები და წინასწარმეტყველები, გვ. 92).

ღმერთმა საბოლოოდ იხსნა მხოლოდ ლოტი, მისი ცოლი და მისი ორი ქალიშვილი (იხ. დაბ. 19:15).

შემდეგ მშვენიერი ქალაქი განადგურებულ იქნა. ებრაული ზმნა ჰაფახ, "დამხობა", ამ ნაწყვეტში რამდენჯერმე გვხვდება (დაბ. 19:21,25,29) და აღწერს უწმიდური ქალაქების განადგურებას (იხ. რჯლ. 29:23; ამოს. 4:11). იდეა იმაში მდგომარეობს, რომ ქვეყანა "აღიგავა", მსგავსად იმისა, თუ როგორ აღიგავა წარღვნისგან თავდაპირველი ქმნილება (იხ. დაბ. 6:7), ხოლო სოდომის განადგურება იყო ედემის ბაღის უდაბნოდ "გადაქცევა" (იხ. დაბ. 13:10). სოდომის განადგურებაში ჩვენ აგრეთვე წინასწარ გვეძლევა უწყება განადგურების შესახებ დროის აღსასრულს (იხ. იუდ. 7).

