---
title: აბრაამის რწმენა
date: 08/05/2022
---


`წაიკითხეთ დაბ. 15:1-21 და რომ. 4:3, 4, 9, 22. როგორ აჩვენებს აბრამი, რას ნიშნავს იცხოვრო რწმენით? რაში მდგომარეობს იმ მსხვერპლშეწირვის აზრი, რომლის შესრულებაც ღმერთმა უბრძანა აბრამს?`

ღმერთის პირველი პასუხი აბრამის შფოთვაზე მემკვიდრესთან დაკავშირებით (დაბ. 15:1-4) არის ის, რომ მას ეყოლება ვაჟი მისგან "გამოსული" (დაბ. 15:4). იგივე სიტყვას იყენებს ნათან წინასწარმეტყველი მომავალი მესია მეფის თესლის აღსანიშნად (იხ. 2მეფ. 7:12). ღმერთმა დაარწმუნა აბრამი ამაში და ისიც "ერწმუნა უფალს" (დაბ. 15:6), რადგან ესმოდა, რომ ღვთის აღთქმის შესრულება დამოკიდებული იყო არა მის საკუთარ სიმართლეზე, არამედ ღვთის სიმართლეზე (დაბ. 15:6; შეადარ. რომ. 4:5,6).

ასეთი შეხედულება უჩვეულოა, განსაკუთრებით იმ კულტურაში. ძველი ეგვიპტელების რელიგიაში, მაგალითად, განაჩენი გამოჰქონდათ ადამიანის მართალი საქმეების დათვლის საფუძველზე, რასაც ადარებდნენ ქალღმერთ მაატის სიმართლესთან, რომელიც ღვთაებრივი სიმართლის განსახიერება იყო. ერთი სიტყვით, უნდა დაგემსახურებინა "ხსნა".

შემდეგ ღმერთი აწყობს მსხვერპლშეწირვის ცერემონიას, რომელიც უნდა შეასრულოს აბრამმა. არსებითად, მსხვერპლი მიუთითებდა ქრისტეს სიკვდილზე ჩვენი ცოდვების გამო. ადამიანები დახსნილი არიან მადლით, ღვთის სიმართლის ნიჭით, რომელსაც სიმბოლურად გამოხატავს ეს მსხვერპლები. თუმცა მოცემულ კონკრეტულ ცერემონიას განსაკუთრებული უწყება მოაქვს აბრამისთვის. მტაცებელი ფრინველების დაცხრომა სამსხვერპლო ცხოველებზე (დაბ. 15:9-11) ნიშნავს იმას, რომ აბრამის შთამომავალნი დაიტანჯებიან მონობაში "ოთხას წელიწადს" (დაბ. 15:13) ანუ ოთხი თაობა; შემდეგ აბრამის შთამომავალთა მეოთხე თაობა "დაბრუნდება აქ" (დაბ. 15:16).

მსხვერპლშეწირვის ცერემონიის ბოლო სცენა ამაღელვებელია: "თითქოს ღუმელი აბოლდაო და ცეცხლის ალმა გაიარა იმ ნაჭრებს შორის (დაბ. 15:17). ეს არაჩვეულებრივი სასწაული მოწმობს ღვთის მზადყოფნაზე შეასრულოს თავისი აღთქმის დაპირება მისცეს ქვეყანა აბრამის შთამომავლებს (დაბ. 15:18).

აღთქმული ქვეყნის საზღვრები "ეგვიპტის მდინარიდან ევფრატის დიდ მდინარემდე" (დაბ. 15:18) გვაგონებს ედემის ბაღის საზღვრებს (შეადარ. დაბ. 2:13, 14). შესაბამისად, ამ წინასწარმეტყველებაში საუბარია არა მხოლოდ გამოსვლაზე და ისრაელის სამშობლოზე. ამ წინასწარმეტყველების შორეულ ჰორიზონტზე, როცა აბრაამის შთამომავლები დაიმკვიდრებენ ქანაანის ქვეყანას, იკვეთება იდეა საბოლოო ხსნის შესახებ ღვთის ხალხისა, რომელიც დაბრუნდება ედემის ბაღში.

`როგორ შეგვიძლია ვისწავლოთ ყურადღების გამახვილება ქრისტეზე და მის სიმართლეზე, როგორც ჩვენი გადარჩენის ერთადერთ იმედზე? რა ხდება, როცა ჩვენ ვიწყებთ ჩვენი კეთილი საქმეების დათვლას?`

