---
title: აბრაამის ეჭვები
date: 09/05/2022
---


წაიკითხეთ დაბ. 16:1-16. რა მნიშვნელობა აქვს აბრამის გადაწყვეტილებას შესულიყო ჰაგართან, თუნდაც ღვთის დაპირების მიუხედავად? ორი ქალი, ჰაგარი და სარაი, როგორ წარმოადგენს რწმენის ორ შეხედულებას (იხ. გალ. 4:21-31)?

როცა აბრამს ეჭვი შეეპარა (იხ. დაბ. 15:2), ღმერთმა არაორაზროვნად დაარწმუნა იგი, რომ მას ეყოლება ვაჟი. ახლა, წლების შემდეგ, აბრამს ჯერ ისევ არ ჰყავს ვაჟი. ღვთის ბოლო ნათელი წინასწარმეტყველების შემდეგაც კი აბრამმა, როგორც ჩანს, დაკარგა თავისი რწმენა: მას მეტად აღარ სჯერა, რომ ექნება სარაისთან ვაჟის გაჩენის შესაძლებლობა. სარაი უიმედოდ გრძნობს თავს, იჩენს ინიციატივას და არწმუნებს ქმარს მიმართოს ძველ ახლო აღმოსავლეთში იმ დროის გავრცელებულ პრაქტიკას: აიყვანოს სუროგატი დედა. ამ მიზნისთვის ირჩევს ჰაგარს, სარაის მხევალს. ეს მიდგომა ქმედითია. ირონიულია ის, რომ ეს ადამიანური სტრატეგია უფრო შედეგის მომტანი ჩანდა, ვიდრე ღვთის დაპირებებისადმი რწმენა.

ნაწყვეტი, რომელშიც აღწერილია სარაის და აბრამის ურიერთობა, ეხმიანება ადამისა და ევას ურთიერთობას ედემის ბაღში. ამ ორ ეპიზოდს გააჩნია რიგი საერთო მოტივები (სარაი, როგორც ევა, მოქმედებს; აბრამი, ადამის მსგავსად, უმოქმედოა) და გააჩნია საერთო ზმნები და ფრაზები ("შეისმინა სიტყვები", "აიღო", "მისცა"). მოცემული პარალელი ამ ორ ისტორიას შორის გულისხმობს იმას, რომ ღმერთი არ იწონებს ასეთ საქციელს.

პავლე მოციქული მიუთითებს პატრიარქის ისტორიაზე, რათა ხაზი გაუსვას თავის თვალსაზრისს საქმეებისა და მადლის შედარების შესახებ (იხ. გალ. 4:23-26). ორივე ისტორიაში შედეგი ერთი და იგივეა: დაუყოვნებლივი სარგებელი, რომელიც დაკავშირებულია ადამიანის საქმეებთან ღვთის ნების გარეშე, იწვევს მომავალ უსიამოვნებებს. ყურადღება მიაქციეთ, რომ ღმერთი თითქოს არსად ჩანს მთელი მოქმედების განმავლობაში. სარაი საუბრობს ღმერთის შესახებ, მაგრამ არასოდეს ელაპარაკება მას. ღმერთიც არცერთ მათგანს არ ელაპარაკება. გასაოცარია ღმერთის ასეთი არდასწრება, განსაკუთრებით ღმერთის აშკარა თანდასწრების შემდეგ წინა თავში.

 შემდეგ ღმერთი ეცხადება ჰაგარს, მაგრამ მხოლოდ მას შემდეგ, რაც მან დატოვა აბრამის სახლი. ეს მოულოდნელი გამოჩენა ადასტურებს ღვთის თანდასწრების ფაქტს, მიუხედავად ადამიანის ძალისხმევისა იმოქმედოს ღმერთის გარეშე. "უფლის ანგელოზის" ხსენება (დაბ. 16:7) — ეს არის წოდება, რომელიც ხშირად არის გაიგივებული უფალ იაჰვესთან (იხ. დაბ. 18:1,13,22). ამჯერად, სწორედ ღმერთი გამოიჩენს ინიციატივას და გამოუცხადებს ჰაგარს, რომ იგი შობს ვაჟს ისმაელს, რომლის სახელიც ნიშნავს "ღმერთი ისმენს" (დაბ. 16:11). ბედის ირონიით, ისტორია, რომელიც მთავრდება სმენის იდეით (შამა’), ეხმიანება მოსმენას იმ ისტორიის დასაწყისში, როცა აბრამმა "შეისმინა" (შამა’) სარას სიტყვები (დაბ. 16:2).

რატომ ვავლენთ ადვილად რწმენის ისეთივე ნაკლებობას, როგორიც გამოავლინა აქ აბრამმა?

