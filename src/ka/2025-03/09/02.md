---
title: რჯულის წიგნი
date: 24/08/2025
---


სინაის მთაზე ღმერთმა ხალხს მისცა თავისი რჯული, რომელიც მათი დამრიგებლობის საფუძველი გახდა. ეს რჯული ასწავლიდა, თუ როგორ უნდა ეცხოვრათ წმიდა ცხოვრებით და ამავდროულად, მუდმივ კავშირში ყოფილიყვნენ ღმერთთან. მაგრამ რჯულის პრინციპების ყოველდღიურ ცხოვრებაში გამოსაყენებლად, ღმერთმა თავის ერს დამატებითი კანონები მისცა, რომლებიც ცნობილი იყო, როგორც "აღთქმის წიგნი/გრაგნილი" (სეფერ-ხა-ბერიტ, გამ. 24:7; გამ. 20:19-23:33). მსაჯულებს უნდა ეზრუნათ ამ კანონების შესრულებასა და მათ სწორად გამოყენებაზე. 

"ხანგრძლივი მონობითა და წარმართობით დაბრმავებული და დათრგუნვილი ებრაელი ხალხი მზად არ იყო, ბოლომდე შეეცნო უფლის ათი მცნების ღრმა პრინციპები. ამ მცნებათა მოთხოვნების უფრო სრულად შეცნობისათვის და ცხოვრებაში ამ პრინციპებით ხელმძღვანელობისათვის ხალხს მიეცა დამატებითი დადგენილებანი, რომლებიც განმარტავდა მათ. ამ კანონებს “სამართალნი” ეწოდა: ჯერ ერთი, იმიტომ, რომ მათში უსასრულო სიბრძნე და სამართლიანობა იყო ჩადებული და, მეორე, იმიტომ, რომ მსაჯულებს სწორედ ამ კანონებით უნდა განესაჯა ხალხი. ათი მცნებისაგან განსხვავებით, ეს დადგენილებები გადაეცა მოსეს, რომელსაც, თავის მხრივ, ხალხისთვის უნდა ეუწყებინა ისინი" (ელენ უაითი, პატრიარქები და წინასწარმეტყველები. გვ. 310).

`წაიკითხეთ გამ. 21:1-32. რომელი განსაკუთრებული დადგენილებები იყო გაცემული ებრაელ მონებთან, მკვლელობებსა და სხეულებრივ დაზიანებებთან მიმართებით?` 

"აღთქმის კოდექსი" რამდენიმე თავს მოიცავს (გამ. 21:1-23:19). ყველა ეს დადგენილება და კანონი იმისთვის იყო საჭირო, რომ ბოროტების ზვავი შეეჩერებინა შეექმნა საზოგადოება, რომელშიც წესრიგი იმეფებდა. 

`რა ვადები ჰქონდა მონობას ისრაელში (21:1,2)?`

მონობის შესახებ კანონებს გარკვეული თავისებურებები ჰქონდა, რომლებიც არ უნდა აგვერიოს შუა საუკუნეების მონობის სასტიკ პრაქტიკასთან, ან ახალი დროის მონობასთან. ებრაელი მონები დაცული იყვნენ და ღირებულად თვლებოდნენ. თანამედროვე და შუა საუკუნეების საზოგადოებების მსახურებისა და მონებისგან განსხვავებით, რომლებიც თავიანთი ბატონების საკუთრებად ითვლებოდნენ, ებრაელ მსახურებს განსხვავებული უფლებები და ვალდებულებები ჰქონდათ. მონობა ექვსი წლის ვადით იყო განსაზღვრული (გამ. 21:1,2; იერემ. 34:8-22), მეშვიდე წელს კი ყველა მონა უნდა გათავისუფლებულიყო, თუკი ბატონთან დარჩენა აღარ უნდოდა. ბატონებს კი მათთვის ყოველ შაბათს უქმე დღე უნდა მიენიჭებინათ (გამ. 20:9,10) და ეზრუნათ მათ ძირითად საჭიროებებზე. 

`მართალია მსოფლიოს უმეტეს ქვეყნებში დაკანონებული მონობის მავნებლური პრაქტიკა მნიშვნელოვნწილად არის გაუქმებული, მონობის ზოგიერთი პრინციპი მაინც შენარჩუნებულია. როგორ შეგვიძლია, რომ წინ აღვუდგეთ ამ პრინციპებს ჩვენს ვიწრო სფეროებში?` 

