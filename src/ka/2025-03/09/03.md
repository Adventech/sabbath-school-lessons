---
title: სხვა კანონები
date: 25/08/2025
---


ღმერთი თავისი წყალობით ასწავლიდა მსაჯულებს, თუ როგორ მოქცეოდნენ ადამიანებს საკუთრების უფლებებთან დაკავშირებულ სხვადასხვა ვითარებაში. ჩამოთვლილია რამდენიმე მაგალითი, რომელიც მიუთითებდა, თუ რა უნდა გაეკეთებინათ, თუ, მაგალითად, ხარი მეზობლის ხარს დაესხმებოდა თავს, თუ ადამიანები მოიპარავდნენ და გაყიდდნენ სხვის შინაურ ცხოველს, თუ პირუტყვები სხვა მეპატრონის მინდორზე ან ვენახში ძოვდნენ, თუ ადამიანს მიბარებულ ნივთს მოჰპარავენ, ან ნათხოვარი ცხოველი დაუშავდებოდათ ან მოუკვდებოდათ (გამ. 21:33-22:15). 

`წაიკითხეთ გამ. 22:16-23:9. რა საკითხები წყდებოდა ამ კანონებში და როგორ?` 

ღმერთის მიერ მონიჭებულმა კანონებმა მრავალი ასპექტი მოიცვა. განსაკუთრებული ყურადღება ექცეოდა სხვა ადამიანების დამცირების აკრძალვას. ღმერთს არ უნდოდა არანაირი ექსპლუატაცია. გულმოწყალე ღმერთი ასწორებს ადამიანის გულის ცოდვილ მიდრეკილებებს და ახდენს ბუნებრივი ინსტინქტების მოთოკვას. 

საზოგადოება უსაფრთხო უნდა იყოს, ბოროტება უნდა აღმოიფხვრას, ადამიანთა შორის კი კარგი ურთიერთობები განვითარდეს. ყველა ქმედებას საფუძვლად სამართლიანობა და სიყვარული უნდა ედოს. 

`წაიკითხეთ გამ. 23:10-19. რა მნიშვნელოვანი საკითხები განიხილება ამ მუხლებში?` 

შაბათი და დღესასწაულები მჭიდროდ იყო დაკავშირებული თაყვანისცემასთან და მნიშვნელოვანი მოვლენების შეხსენებას ემსახურებოდა ხსნის ისტორიიდან. თაყვანისცემა დეტალურად იყო გაწერილი, რადგან ყველა სხვა ქმედების საღვთისმეტყველო საფუძველს წარმოადგენდა. 

შაბათის დადგენილება სამყაროს შექმნის დროს გაიცა (დაბ. 2:2,3; გამ. 20:8-11), ის ისრაელის გათავისუფლებასა და გამოსყიდვას უკავშირდებოდა (გამ. 5:12-15) და მიუთითებდა ღმერთის, როგორც ჩვენი შემოქმედის, გამომსყიდველისა და უფლის თაყვანისცემაზე (მარკ. 2:27,28). 

მაგრამ არსებობდა კიდევ სამი უმნიშვნელოვანესი დღესასწაული, რომელიც ისრაელს ყოველწლიურად უნდა აღენიშნა: 1) პასექისა და უფუარობის დღესასწაული, გაზაფხულზე (აბიბის თვეში (ნისანი), რომელიც გრიგორიანული კალენდრით მარტის შუა რიცხვებიდან - აპრილის შუა რიცხვებამდე პერიოდს შეესაბამება); 2) ორმოცდაათობის ან მოსავლის დღესასწაული (ასევე ცნობილი, როგორც შვიდეულის დღესასწაული), აღინიშნებოდა პასექიდან შვიდი კვირის, ანუ, ორმოცდაათი დღის შემდეგ; 3) კარვობის დღესასწაული, ან შემოდგომის მოსავლის დღესასწაული (სექტემბრის შუა რიცხვებიდან, ოქტომბრის შუა რიცხვებამდე; იხ. ასევე გამ. 34:18-26; ლევ. 23:4-44; რიცხვ. 28:16-29:40; რჯლ. 16:1-16). 



