---
title: ღმერთის პირვანდელი ჩანაფიქრი
date: 26/08/2025
---


`წაიკითხეთ გამ. 23:20-33. რა მეთოდების გამოყენება შეეძლო ღმერთს აღთქმული მიწის დასაპყრობად?`

ღმერთის გეგმებში არ შედიოდა ისრაელიანების მიერ ახალი ტერიტორიების ომით დაპყრობა; ეს ტერიტორია პირდაპირ უნდა გადასცემოდა მათ. დაპირება ამის შესახებ აბრაამმა, ისააკმა და იაკობმა მიიღეს და ეს უნდა აღქმულიყო, როგორც ღმერთის განსაკუთრებული ძღვენი ისრაელისთვის. 

აღთქმული ქვეყნის დაპყრობის მაგალითი ნაჩვენებია მეწამული ზღვის გადალახვის ეპიზოდში. ღმერთი იბრძოდა თავისი ხალხისთვის და მიანიჭა მათ გამარჯვება ყველაზე, ვისაც მათი განადგურება ჰქონდა დაგეგმილი (გამ. 14:13,14). ეგვიპტელები დამარცხდნენ იმიტომ, რომ ბრძოლაში სასწაულებრივად თვით უფალი ჩაერია. ანალოგიურად, ასურეთის მეფე სენახერიბის დროს, ღმერთმა დაამარცხა უზარმაზარი, კარგად აღჭურვილი და კარგად გაწვრთნილი ასურეთის ჯარი, მაგრამ ისე, რომ ისრაელიანები ბრძოლაში არ ჩართულან. ღმერთმა მიანიჭა მათ გამარჯვება იმიტომ, რომ მეფე ხიზკია მიენდო ესაია წინასწარმეტყველის პირით გადმოცემულ ღმერთის სიტყვას (4მეფ. 19:35; ეს. 37:36). 

ღმერთმა აუწყა აბრაამს, რომ აღთქმული ქვეყანა მის შთამომავლებს არა მაშინათვე, არამედ მხოლოდ ოთხასი წლის შემდეგ გადაეცემოდათ (დაბ. 15:13-16). რატომ? მიზეზი ქანაანის ქვეყნის მკვიდრთა ბოროტება იყო. ღმერთი წყალობას იჩენდა ამ ადამიანების მიმართ და აუწყებდა მათ საკუთარ ნებას, მან მისცა მათ მადლისა და მონანიების დრო. მაგრამ ისინი განაგრძობდნენ ღმერთისა და მისი ფასეულობების წინააღმდეგ აჯანყებას; ამიტომ როდესაც ამ ერების ურჯულოებათა ფიალა ამოივსო, ღმერთმა გადასცა მათი ტერიტორიები იუდეველებს, მათი ახალი სამშობლოს სახით. 

გარდა ამისა, ღმერთმა პირობა დადო, რომ განდევნის სხვა ერებს ისრაელიანთა წინაშე ორი უჩვეულო, მაგრამ ძალიან ქმედითი მეთოდით: 1) მოუვლენს შიშსა და ძრწოლვას ურჯულო ერებს და 2) კრაზანების მეშვეობით, რომლებიც განდევნიდნენ ადამიანებს. ვიდრე ისრაელიანები ახალ ტერიტორიებს დაიკავებენ, მათი მტრები დატოვებენ ამ ადგილს და ღმერთი მოაქცევს მათი მტრების ზურგს მათკენ (გამ. 23:27,28).

გადამწყვეტი როლი აღთქმული ქვეყნის დაპყრობაში ღმერთის ანგელოზმა შეასრულა. ეს ანგელოზი ქრისტე იყო, რომელსაც მიჰყავდა ისრაელიანები, იპყრობდა ტერიტორიებს და იცავდა მათ. ის იყო ღრუბლის სვეტი, რომელიც უძღვებოდა მათ დღისით და ცეცხლოვანი სვეტი, რომელიც იყო მათთან ღამით. ისრაელს ყურადღებით უნდა ესმინა მისთვის, რადგან მას ღვთაებრივი ძალაუფლება გააჩნდა (გამ. 23:21). ღმერთის ნების დაუმორჩილებლობა და მის ხელმძღვანელობაში ეჭვის შეტანა შეაფერხებდა მათ წინსვლას. 

`ღმერთმა მრავალი წელი მისცა წარმართებს საკუთარი ცხოვრების სტილის შესაცვლელად. რას გვეუბნება ეს ფაქტი ღმერთის მადლის შესახებ და ამ მადლის საზღვრების შესახებ მათთვის, ვინც უარს ამბობს მის მიღებაზე?`



