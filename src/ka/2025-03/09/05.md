---
title: "თვალი თვალის წილ"
date: 27/08/2025
---


`წაიკითხეთ მათ. 5:38-48. როგორ განმარტავს იესო საზღაურის შესახებ კანონის მნიშვნელობას?`

`როგორ გვმართებს მისი გამოყენება დღეს?`

მთაზე ქადაგებისას იესოს მოჰყავდა მუხლები ძველი აღთქმიდან, მუხლები, რომლებიც, ეჭვგარეშეა, რომ ყველამ იცოდა. თუმცა ის გამოდიოდა მისი თანამედროვე რაბინების განმარტებების წინააღმდეგ, რომლებიც ასწლეულების განმავლობაში ამ კანონების თავდაპირველ შინაარსს ჩამოშორდნენ. ანუ ადამიანური ტრადიცია არა მხოლოდ გადაფარავდა ღმერთის სიტყვის აზრს, არამედ რიგ შემთხვევებში (გაიხსენეთ შაბათის დაცვის წესები და ის, თუ რა დამართეს ამ მცნებას) ამახინჯებდა მის არსსა და მნიშვნელობას. იესო თავისი სიტყვით აღადგენდა ამ კანონების პირვანდელ მნიშვნელობას. 

მთაზე, სადაც ნეტარებების მცნებები გაჟღერდა, იესო ცდილობდა, რომ თავისი მსმენელები ამ მუხლების პირვანდელი მნიშვნელობებისთვის დაებრუნებინა, რათა გამოესწორებინა გავრცელებული არასწორი განმარტებები. 

გამ. 21:24, სადაც ნათქვამია: "თვალი თვალის წილ, კბილი კბილის წილ", ციტირებულია მათ. 5:38-ში ("თქვენ გსმენიათ… მე კი გეუბნებით თქვენ") და მას თანაბარი შურისგების კანონი ეწოდება (ლათ. lex talionis). ეს მუხლი ბიბლიის სხვა ადგილებშიც გამოიყენება (ლევ. 24:20; რჯლ. 19:21).

ეს კანონი საწყის ეტაპზევე ყოველგვარი პირადი შურისძიების წინააღმდეგ იყო მიმართული. მას ბოლო უნდა მოეღო წინასწარი გამოძიების გარეშე სისხლიანი შურისძიებებისთვის. მიყენებული ზიანი მსაჯულთა მიერ უნდა შეფასებულიყო, შემდეგ კი დანიშნულიყო და გადახდილიყო სათანადო ფულადი კომპენსაცია. ეს პრაქტიკა იმისთვის გახდა საჭირო, რომ ადამიანებს ყველაფერი "საკუთარ ხელში" არ აეღოთ. მართლმსაჯულება აუცილებლად უნდა აღსრულებულიყო, მაგრამ ღმერთის რჯულთან შესაბამისობაში. 

იესო ქრისტემ, რომელმაც მისცა მოსეს ეს სოციალური კანონები, იცოდა მათი მიზანი და ამიტომ, შეეძლო რომ ისინი ობიექტურად და თავდაპირველი ჩანაფიქრის შესაბამისად გამოეყენებინა. მოტივი კი სამართლისა და შერიგების აღსრულება და მშვიდობის აღდგენა იყო. 

შეიძლება ითქვას ისიც, რომ სამართლიანობა გარკვეული თვალსაზრისით გულისხმობს შურისძიებასაც. ამ კანონების სწორი გამოყენება, როგორც ჩანს, სამართლიანობისა და შურისძიების იდეებს შორის წონასწორობის გამონახვის მცდელობა იყო. 

`როგორ უნდა დაგვეხმაროს იმის გაცნობიერება, რომ ერთხელაც სამართლიანობა იზეიმებს, ყველა იმ უსამართლობასთან გამკლავებაში, რომელსაც დღეს სამყაროში ვხედავთ?`



