---
title: ყველა დასაწყისი რთულია
date: 14/07/2025
---


მოსეს, ალბათ, თავიდანვე ესმოდა, რომ დავალება, რომელსაც უფალი აძლევდა, მარტივი არ იქნებოდა. შეიძლება სწორედ ამიტომ ცდილობდა მასზე უარის თქმას. მაგრამ, სავარაუდოდ, იმის წარმოდგენა არ შეეძლო, რეალურად რა სირთულეებთან მოუწევდა შეხვედრა. 

`წაიკითხეთ გამ. 5:3-23. რა შედეგი მოჰყვა მოსესა და აარონის პირველ შეხვედრას ფარაონთან?`

მოსემ და აარონმა ჯერ კიდევ ფარაონთან წასვლამდე შეკრიბეს მთელი ერი და ერის მთავრები, გადასცეს მათ ღმერთის სიტყვები და აჩვენეს მისი სასწაულები, რის შედეგადაც ისრაელიანებმა ირწმუნეს, რომ უფალი გაათავისუფლებდა მათ მონობიდან. და მათ თაყვანი სცეს უფალს (გამ. 4:29-31). მოლოდინი ძალიან დიდი იყო, უფალმა ხომ იუდეველების ტყვეობიდან გათავისუფლების პირობა დადო. როგორც იქნა, მათ შეეძლოთ, რომ შვებით ამოესუნთქათ!

ამის შემდეგ მოსე ფარაონთან გაემართა და გადასცა მას ღმერთის მოთხოვნები. თუმცა ისრაელიანთა მდგომარეობა კიდევ უფრო მეტად გაუარესდა. მათი ტანჯვა დამძიმდა, ყოველდღიური ვალდებულებები კი გართულდა და უფრო დამღლელი გახდა. მათ სიზარმაცეში სდებდნენ ბრალს, უფრო სასტიკად ეპყრობოდნენ, მათი სამუშაო კი ადრინდელთან შედარებით უფრო რთული გახდა.

`წაიკითხეთ გამ. 5:21, შემდეგ კი წარმოიდგინეთ საკუთარი თავი ამ ადამიანების ადგილას, როდესაც ისინი მოსეს და აარონს ეწინააღმდეგებოდნენ. რატომ თქვეს მათ ასეთი სიტყვები?` 

ადვილია იმის გაგება, თუ რატომ იყვნენ ისინი მოსეს გამო ასე განაწყენებული. ისინი ამბობდნენ: "დაგხედოთ უფალმა და განგსაჯოთ". მათ ეგონათ, რომ მოსე მოვიდა, რათა გაეთავისუფლებინა ისინი ეგვიპტელთა ჩაგვრისგან და არა იმისთვის, რომ, მათი ცხოვრება გაერთულებინა. 

`როგორ ხსნით ამას და როგორ ინუგეშებთ თავს, როდესაც ღმერთის მორჩილების შედეგად თქვენი ცხოვრება უარესად რთულდება (ზოგჯერ ახლობლებსაც არ ესმით თქვენი)?` 

ისრაელის ძეთა მთავრები განრისხებული იყვნენ და მათი წინააღმდეგობა მოსესა და აარონთან უკიდურეს ზღვარს აღწევდა. როგორც შემდგომში ვნახავთ, ეს მხოლოდ დასაწყისი იყო იმ კამათისა და გარჩევების, რომლებიც მოსეს შემდგომში კიდევ მრავალი წლის განმავლობაში ექნებოდა თავის ერთან. ასე რომ, მოსე და აარონი არა მხოლოდ ეგვიპტელებთან, არამედ საკუთარ სათვისტომოსთანაც დაპირისპირებაში აღმოჩნდნენ. 

`როგორ შეგვიძლია რომ გადავჭრათ კონფლიქტები ეკლესიის შიგნით და მის გარეთ, უფლისგან რჩევების მიღებით?`



