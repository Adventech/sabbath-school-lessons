---
title: "ვინაა უფალი?"
date: 13/07/2025
---


მოსემ შეასრულა ღმერთის მითითებები და ფარაონთან გაემგზავრა მოლაპარაკებების დასაწყებად, რომლებსაც ისრაელის ეგვიპტიდან გათავისუფლება უნდა მოჰყოლოდა შედეგად, როგორც ღმერთმა თქვა: "გამოიყვანე ჩემი ხალხი, ისრაელის ძენი, ეგვიპტიდან" (გამ. 3:10).

`როგორი იყო ფარაონის პასუხი ღმერთის მოთხოვნაზე: "გაუშვი ჩემი ხალხი" (იხ. გამ. 5:1,2)`?

`შეადარეთ გამ. 5:2 და 3:13. რით განსხვავდება ფარაონის კითხვა მოსეს კითხვისგან, როდესაც ის ღმერთს მისი სახელის შესახებ ეკითხებოდა?` 

"ვინაა უფალი?" - ამ კითხვას ფარაონი ღმერთის შეცნობის გულწრფელი სურვილის გამო არ სვამს, მას უფრო საკუთარი დაუმორჩილებლობის გამოხატვა და იმ პიროვნების უარყოფა უნდოდა, ვისაც, როგორც თავად ამბობდა, არ იცნობდა. "მე არ ვიცნობ უფალს", - ამბობს ის გარკვეული ქედმაღლობით. 

კაცობრიობის ისტორიის განმავლობაში რამდენ ადამიანს წარმოუთქვამს იგივე სიტყვები? რა ტრაგიკულია ეს, რადგან, როგორც თავად იესომ გვითხრა: " ესაა საუკუნო სიცოცხლე, რომ გიცნობდნენ შენ, ერთ ჭეშმარიტ ღმერთს, და მას, ვინც მოავლინე - იესო ქრისტეს" (იოან. 17:3). 

ეგვიპტე, ფარაონის მეთაურობით, წარმოადგენს ძალას, რომელიც არ აღიარებს ღმერთის არსებობას და ძალაუფლებას. ეს არის ის, რაც ეწინააღმდეგება ღმერთს, მის სიტყვას და მის ხალხს. 

ფარაონის შემდეგი განცხადება: "ისრაელს არ გავუშვებ" - კიდევ უფრო კარგად წარმოაჩენს ამ აჯანყებას ღმერთის წინააღმდეგ, რაც ეგვიპტეს არა მხოლოდ ღმერთის უარყოფის სიმბოლოდ, არამედ იმ სისტეტმად აქცევს, რომელიც იბრძვის ღმერთის წინააღმდეგ. 

რა გასაკვირია, რომ ბევრმა ასეთივე დამოკიდებულება ათასწლეულების შემდეგ, ფრანგული რევოლუციის დროსაც დაინახა (იხ. ასევე ეს. 30:1-3 და გამოცხ. 11:8). ფარაონი საკუთარ თავს ღმერთად, ან ღვთის ძედ თვლიდა - ეს პირდაპირი მინიშნებაა იმაზე, რომ მას საკუთარი უზენაესი მმართველობის, ძალისა და გონების სწამდა. 

„ბიბლიაში მოყვანილ ერებს შორის ეგვიპტელები ყველაზე უფრო დიდი თავხედობით უარყოფდნენ ცოცხალ ღმერთს და წინააღმდეგობას უწევდნენ მის ნებას. ვერცერთმა მეფემ ვერ გაბედა ასე აშკარად და თავხედურად აღმდგარიყო ზეცის ავტორიტეტის წინააღმდეგ, როგორც ეს ეგვიპტის მმართველმა გააკეთა. როდესაც მოსემ უფლის სახელით აუწყა ფარაონს უზენაესის ნება, ამ ამაყმა მონარქმა უპასუხა: "ვინ არის უფალი, რომ დავუჯერო და გავუშვა ისრაელი? არც უფალი ვიცი და არც ისრაელს გავუშვებ" (გამოს. 5:2); ეს ათეიზმია. და ხალხი, რომელიც სიმბოლურად ეგვიპტეა, ზუსტად ასე უნდა გამოსულიყო ცოცხალი ღმერთის წინააღმდეგ და ასეთივე უნდობლობისა და დაუმორჩილებლობის სული გამოეჩინა" (დიადი ბრძოლა. გვ.269). 

ვინმეს რომ ეკითხა თქვენთვის "იცნობთ თუ არა უფალს?", რას უპასუხებდით?

