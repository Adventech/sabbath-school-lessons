---
title: "წინადაუცვეთავი ბაგეები"
date: 16/07/2025
---


უფალმა ნამდვილად მისცა მოსეს რამდენიმე დიადი დაპირება იმის შესახებ, რის გაკეთებასაც აპირებდა. მართალია ამ შეხვედრამ შთააგონა მოსე, მაგრამ მისი სიხარული, დიდი ალბათობით, ხანგრძლივი არ იქნებოდა, იმის გათვალისწინებით, თუ როგორი უკუკავშირი მიიღო მან თავისი ხალხისგან. 

`წაიკითხეთ გამ. 6:9-13. დაუჭირა თუ არა ხალხმა მხარი მოსეს და აარონს ამ ვითარებაში? იმსჯელეთ ამ შემთხვევაში ჩადებულ გაკვეთილებზე`. 

იუდეველები იმდენად იყვნენ ჩაფლული საკუთარ ტანჯვაში, მწუხარებასა და მძიმე შრომაში, რომ ვერ ამახვილებდნენ ყურადღებას მოსეს სიტყვებზე. მოსე ჰპირდებოდა, რომ ღმერთი შეასრულებს თავის დაპირებებს, მაგრამ ისინი არ იჯერებდნენ. ისინი ხომ ასე დიდხანს ელოდნენ ამას, მაგრამ მათი იმედები არ გამართლდა. მაშ ახლა რატომღა იქნებოდა სხვაგვარად? ისინი კარგავდნენ სიმამაცეს და იმედს და ეს განსაკუთრებულად რთული იყო, რადგან, შესაძლოა, ცხოვრებაში პირველად, მათ გადარჩენის შესაძლებლობა დაინახეს. 

ვის არ განუცდია მსგავსი გრძნობები? ერთხელ მაინც ვის არ უგრძვნია თავი დათრგუნულად, სასოწარკვეთილად, დაუკმაყოფილებლად და ღმერთისგან მიტოვებულადაც კი?

გახსოვთ იობის ისტორია? ან რას იტყვით ასაფზე, მეფსალმუნეზე, რომელიც ცდილობდა პასუხების პოვნას თავის კითხვებზე უკეთურთა კეთილდღეობისა და მართალთა ტანჯვის შესახებ (ფსალმ. 72)? და მაინც, ყველა თავისი სირთულის მიუხედავად ასაფი წარმოთქვამს რწმენის ერთ-ერთ ყველაზე გასაოცარ აღსარებას: "ხოლო მე მუდამ შენთან ვარ, ხელთ გიპყრია მარჯვენა ჩემი.  შენი რჩევით მიმიძღვი წინ, და შემდგომ პატივით მიმიღებ.  ვინ არის ჩემთვის ცაში? და შენს გარდა არავინ მსურს დედამიწაზე.  ქანცგამოლეულია ჩემი სხეული და გული; ღმერთია ჩემი გულის სიმაგრე და ჩემი ხვედრი უკუნისამდე" (ფსალმ. 72:23-26).

წმიდა ისტორიის მეშვეობით ღმერთმა დაარწმუნა ისრაელიანები, რომ მათ გვერდითაა (ეს. 41:13; მათ. 28:20). ის აძლევს მათ თავის მშვიდობას, თავის ნუგეშს, აძლიერებს მათ, რომ შეძლონ ცხოვრებისეულ განსაცდელებთან გამკლავება (იოან. 14:27; იოან. 16:33; ფილიპ. 4:6,7).

აღთქმის ფორმულა: "აგიყვანთ ჩემს ხალხად და მე ვიქნები თქვენთვის ღმერთი" (გამ. 6:7) ასახავს ურთიერთობის იმ სიახლოვეს, რომლის მიღწევაც სურდა უფალს თავის ერთან. 

დაუფიქრდით ფრაზას: "აგიყვანთ ჩემს ხალხად და მე ვიქნები თქვენთვის ღმერთი" (გამ. 6:7). მართალია ეს ნათქვამი მთელ ერს ეხებოდა, მაგრამ როგორ უკავშირდება ეს სიტყვები თითოეულ ჩვენგანს ცალ-ცალკე და როგორ უნდა ვლინდებოდეს ეს ურთიერთობები ჩვენს ყოველდღიურ ცხოვრებაში? (იხ. ასევე 2კორ. 6:16). 



