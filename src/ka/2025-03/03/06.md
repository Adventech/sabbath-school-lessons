---
title: "ღმერთად დაგაყენე ფარაონისთვის"
date: 17/07/2025
---


`წაიკითხეთ გამ. 6:28-7:7. როგორ ამხნევებს უფალი მოსეს?`

`როგორ ფიქრობთ, რა გაკვეთილების გამოტანა შეეძლო მოსეს მისი ფარაონთან მოლაპარაკებების საწყის ეტაპზე?` 

ღმერთი მოსეს თავს წარუდგენს, როგორც იაჰვე, რაც ნიშნავს, რომ ის პირადი და ახლობელი ღმერთია, თავისი ხალხის ღმერთი, რომელმაც აღთქმა დადო მათთან. 

ეს ახლობელი და ყოვლისშემძლე ღმერთი კვლავ უბრძანებს მოსეს, რომ წავიდეს და დაელაპარაკოს ფარაონს. მოსე არ არის თავის თავში დარწმუნებული და კვლავ ეწინააღმდეგება: "როგორ მომისმენს მე ფარაონი?" ამ სიტყვებში ჩვენ ვხედავთ არა მხოლოდ მოსეს თვინიერებას, არამედ მის მისწრაფებასაც, რომ თავი აარიდოს ამოცანას, რომლის გადაჭრაც ჯერჯერობით არ შეუძლია. 

"როდესაც ღმერთმა უბრძანა მოსეს, რომ დაბრუნებულიყო ფარაონთან, მოსემ თავდაუჯერებლობა გამოიჩინა. ფრაზა "ენაბრგვილი ვარ" (არალ შეპატაიმ) – სიტყვასიტყვით ნიშნავს "წინადაუცვეთავ ბაგეებს", აქ ის გამოიყენება იმის აღსაწერად, რომ მოსეს არ ჰქონდა სიტყვით გამოსვლის უნარი (გამ. 6:12,30), - ის ჰგავს ფრაზას, რომელიც გვხვდება გამ. 4:10-ში: "ბაგემძიმე ვარ" (Andrews Bible Commentary: Old Testament, „Exodus“, p. 205).

 ღმერთმა თავისი გულმოწყალებით მიუვლინა მოსეს აარონი, რომ ის გამხდარიყო მისი მარჯვენა ხელი ამ საქმეში. მოსე ეტყვის სათქმელს აარონს, რომელიც შემდეგ ყველას წინაშე გააკეთებს მიმართვას ფარაონისადმი.  ამრიგად, მოსე იქნება ღმერთის წარმომადგენელი ეგვიპტის მეფის წინაშე, აარონი კი მისი წინასწარმეტყველი. 

ეს ისტორია კარგად წარმოაჩენს წინასწარმეტყველის როლს. წინასწარმეტყველი - ღმერთის წარმომადგენელია; მისი რუპორი, რომელიც გადასცემს და განუმარტავს ღმერთის სიტყვას ადამიანებს. როგორც მოსე ესაუბრებოდა აარონს, ის კი გადასცემდა მის სიტყვებს ფარაონს, ასევე ესაუბრება ღმერთი წინასწარმეტყველს, რომელიც ღმერთის სწავლებას ხალხს გადასცემს. ეს შეიძლებოდა მომხდარიყო ზეპირსიტყვიერად, პირადად; ან ღმერთისგან მიღებული უწყება წინასწარმეტყველების მიერ შეიძლებოდა წერილობით გადაცემულიყო.

ღმერთი მოსეს იმასაც განუმარტავს, თუ რას შეიძლება ელოდოს ფარაონთან შეხვედრებისგან. ის აფრთხილებს მას, რომ წინააღმდეგობა დაძაბული და ხანგრძლივი იქნება. ღმერთი მეორედ ამახვილებს მოსეს ყურადღებას იმაზე, რომ ფარაონი გაჯიუტდება და გულს გაისასტიკებს (გამ. 4:21; 7:3). მაგრამ სირთულეების მიუხედავად, ყველაფერი კარგად დასრულდება და "შეიტყობენ ეგვიპტელნი, რომ მე ვარ უფალი" (გამ. 7:5). ეს ნიშნავს, რომ ღმერთი მოსალოდნელი ქაოსის პირობებშიც კი განდიდდება. 

`მოსე ვეღარ პოულობდა არგუმენტებს ღმერთის დავალებისთვის თავის ასარიდებლად. რა არგუმენტები მოგვყავს ჩვენ, რომ ავარიდოთ თავი იმას, რაც ღმერთს სურს ჩვენგან?`



