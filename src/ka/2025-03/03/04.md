---
title: ღვთაებრივი "მე"
date: 15/07/2025
---


მოსესთვის მარტივი არ ყოფილა! მას ჯერ ფარაონი წყევლიდა, ახლა კი საკუთარი ხალხიც იგივეს აკეთებდა. 

მაშ ასე, მოსე ჩივილით მიდის ღმერთთან. ისრაელის მდგომარეობის დამძიმების გამო მის გულს სიმწარე და იმედგაცრუება ავსებდა. მოსე ღაღადებდა: "უფალო! რად უყავი ბოროტი ამ ხალხს? რად მიმავლინე?  და მას აქეთ, რაც მე ფარაონთან მივედი, რომ შენი სახელით მელაპარაკა, გაუბოროტდა იგი ამ ხალხს, შენ კი ხსნით არ იხსენი შენი ხალხი" (გამ. 5:22,23). მოსეს უკმაყოფილება უფლის მიმართ აშკარაა და მდგომარეობის გათვალისწინებით, სავსებით გასაგები. 

ღმერთი კი პასუხობს, რომ იმოქმედებს, თანაც ძალიან დამაჯერებლად. "ახლა იხილავ, რასაც ვუზამ ფარაონს" (გამ. 6:1). 

`წაიკითხეთ გამ. 5:22-6:8. რა უპასუხა ღმერთმა მოსეს? იყო თუ არა რამე ახალი მის სიტყვებში?` 

`რატომ არის ჩვენთვის სასარგებლო ღმერთის დაპირებების მრავალჯერადად გამეორება?` 

ახლა ღმერთი მხოლოდ საუბრით აღარ შემოიფარგლება; ახლა ის მთელი თავისი ძლევამოსილებით ჩაერევა საქმეში საკუთარი ერის კეთილდღობისთვის. ის ახსენებს მოსეს რამდენიმე მნიშვნელოვან ფაქტს და ეუბნება: 1) მე ვარ უფალი; 2) მე ვეცხადებოდი პატრიარქებს; 3) მე დავუდე მათ აღთქმა; 4) მე დავპირდი, რომ მივცემდი ქანაანის ქვეყანას; 5) მე შევისმინე ისრაელის ძეთა გოდება და 6) მე გავიხსენე ჩემი აღთქმა, რომ მოგცემდით აღთქმულ ქვეყანას. 

მიაქციეთ ყურადღება ღვთაებრივი "მე"-ს გამეორებას: "მე ვარ უფალი თქვენი და ღმერთი თქვენი და გავაკეთე თქვენთვის ესა და ეს… ამიტომ შეგიძლიათ იწამოთ, რომ გავაკეთებ იმას, რასაც დაგპირდით". 

ახლა უფალი საზეიმოდ აცხადებს, რომ აღასრულებს ოთხ დიად საქმეს ისრაელიანებისთვის, რადგან ის მათი ცოცხალი ღმერთია: 1) მე ვარ უფალი და გამოგიყვანთ ეგვიპტელთან უღელიდან, 2) გადაგარჩენთ მათი მსახურებისაგან, 3) გიხსნით გამოწვდილი მკლავით და დიდი სასჯელებით, 4) აგიყვანთ ჩემს ხალხად და მე ვიქნები თქვენთვის ღმერთი. (გამ. 6:6,7). 

ღმერთის ეს ოთხი ქმედება უზრუნველყოფს და აღადგენს მის ურთიერთობას თავის ერთან. ღმერთი სუბიექტია, რომელიც ამ ქმედებებს ასრულებს, ისრაელიანები კი ამ სიკეთეებისა და მისი მადლის მიმღებნი. ღმერთი ყველა თავის ძღვენს უსასყიდლოდ გასცემს, მას სიყვარული ამოძრავებს; მაშინ მან ისრაელიანებისთვის გააკეთა ეს, ახლა კი იგივეს აკეთებს ჩვენთვის. 

`ბიბლიის კიდევ რომელი გმირები მიმართავდნენ ღმერთს სრულიად საფუძვლიანი ჩივილით?` 

`რატომ ითვლება ნორმალურად ღმერთისთვის გულის გადაშლა და ზოგჯერ საკუთარ მდგომარეობაზე ჩივილიც?`

`მაგრამ რატომ არის ყოველთვის საჭირო რწმენა და ნდობა?` 



