---
title: შემდგომი გამოკვლევისათვის
date: 19/07/2025
---


წაიკითხეთ თავი "ეგვიპტის წყლულები" ელენ უაითის წიგნიდან "პატრიარქები და წინასწარმეტყველები" (გვ. 257-265). 

ნახეთ, როგორ განვითარდა მოვლენები მოსესთვის და მისი ერისთვის მას შემდეგ, რაც მოსემ პირველად მიმართა ფარაონს. 

"ამ ვითარებამ შეაშინა მეფე, ვინაიდან ფიქრობდა, რომ ისრაელიანნი მის წინააღმდეგ შეთქმულებას აწყობდნენ. მისი აზრით, ხალხის უკმაყოფილება უსაქმურობით იყო გამოწვეული, ამიტომ უფრო მეტად უნდა დაესაქმებინა ისინი, რათა ამბოხებისათვის დრო აღარ ჰქონოდათ. დაუყოვნებლივ მიიღო შესაბამისი ზომები, რომ უფრო მეტად დაეტვირთა ეს ხალხი და ამით ჩაეხშო მათში გაღვიძებული დამოუკიდებლობის სული. იმავე დღეს გამოიცა მკაცრი კანონები, რამაც მეტად დაამძიმა და სრულიად აუტანელი გახადა მათი ყოფა. 

ყველაზე ვარგისიან და გავრცელებულ სამშენებლო მასალას მზეზე გამომშრალი აგური წარმოადგენდა და მშენებლობისთვის ძირითადად მას იყენებდნენ. ყველაზე მშვენიერ ნაგებობათა კედლების ამოყვანა აგურით ხდებოდა, მოპირკეთება კი - ქვით. აგურის წარმოებას უამრავი მუშახელი სჭირდებოდა. აგური რომ მდგრადი და გამძლე ყოფილიყო, თიხაში ბზეს ურევდნენ, რისთვისაც დიდძალი ბზე იყო საჭირო. ახლა მეფემ გასცა განკარგულება, რომ ისრაელიანნი ბზით აღარ მოემარაგებინათ, არამედ თავად მათვე დაემზადებინათ იგი, თანაც დამზადებული აგურის რაოდენობა იგივე უნდა დარჩენილიყო. 

ამ განკარგულებამ დიდი მღელვარება გამოიწვია ისრაელიანთა შორის. ეგვიპტელმა აღმსრულებლებმა ზედამხედველებად დანიშნეს ებრაელები, რომელთაც ამ სამუშაოს შესრულებისათვის მთელი პასუხისმგებლობა ეკისრებოდათ. როცა მეფის ბრძანებულება ძალაში შევიდა, ისრაელიანები ქვეყნის სხვადასხვა კუთხეებში გაიფანტნენ, რათა ბზის ნაცვლად ნამჯა შეეგროვებინათ, მაგრამ იმავე მოცულობის სამუშაოს შესრულება შეუძლებელი აღმოჩნდა და მისი შეუსრულებლობის გამო ებრაელი ზედამხედველნი სასტიკად დასაჯეს" (პატრიარქები და წინასწარმეტყველები, გვ.258). 

**კითხვები მსჯელობისთვის:** 

`1.გაიხსენეთ შემთხვევა თქვენი ცხოვრებიდან, როდესაც მიჰყვებოდით ღმერთის მოწოდებას, მაგრამ ყველაფერი მაინცდამაინც კარგად არ წარიმართა, ან, ყოველ შემთხვევაში, დასაწყისი წარმატებული არ ყოფილა. რა გაკვეთილები გამოიტანეთ დროთა განმავლობაში ამ გამოცდილებიდან?`

`2.მოყევით, როგორ ჩაერია ღმერთი თქვენს ცხოვრებაში, როდესაც ლოცულობდით დახმარებისთვის, ან როდესაც არ ელოდებოდით მას. როგორ შეგვიძლია ვირწმუნოთ ღმერთის სიკეთე მაშინ, როდესაც მოვლენები ცუდად ვითარდება, მათთვისაც, ვინც ენდობა უფალს?`

`3.რას ეტყოდით იმ ადამიანს, ვინც აცხადებს: "არ ვიცნობ უფალს"? მაგრამ მოდით დავუშვათ, რომ ადამიანი ამას ამბობს არა გამომწვევად, არამედ როგორც უბრალოდ ფაქტს თავისი ცხოვრებიდან. როგორ დაეხმარებოდით მას "უფლის შეცნობაში" და როგორ განუმარტავდით, რატომ არის ეს მნიშვნელოვანი?` 



