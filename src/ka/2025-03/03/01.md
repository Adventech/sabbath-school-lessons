---
title: ყველა დასაწყისი რთულია
date: 13/07/2025
---


<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ძირითადი ნაწყვეტი: გამ. 5:1 - 7:7.

დამატებითი მუხლები: ფსალმ. 72:23-26; 2კორ. 6:16; გამოცხ. 11:8.

> <p>სამახსოვრო მუხლი:</p>
> "მერე მივიდნენ მოსე და აარონი და უთხრეს ფარაონს: “ასე თქვა უფალმა, ისრაელის ღმერთმა: ‘გაუშვი ჩემი ხალხი, რათა დღესასწაული გამიმართონ უდაბნოში.” და თქვა ფარაონმა: “ვინაა უფალი, რომ ვისმინო მისი ხმა და გავუშვა ისრაელი? მე არ ვცნობ უფალს და ისრაელსაც არ გავუშვებ" (გამ. 5:1,2). 

ბევრ ადამიანს, რომელსაც ღმერთის სწამს, ჰგონია, რომ როგორც კი გადაწყვეტს, რომ მის კვალს გაჰყვეს, ცხოვრება ბედნიერებით, კეთილდღეობითა და წარმატებით აევსება. თუმცა, როგორც ბიბლია ხშირად გვაჩვენებს, ყოველთვის ასე არ არის.  ზოგჯერ პირიქით, ძალიან ბევრი წინაღობა, ან ახალი სირთულეები ჩნდება. ამან შეიძლება დაამწუხროს ადამიანი და რთული კითხვები გააჩინოს, რომლებზეც ყოველთვის მარტივად ვერ გაიცემა პასუხები ან ზოგჯერ პასუხები სულაც არ არის. 

მათ, ვისაც ღმერთი სწამს, მრავალი განსაცდელი შეხვდებათ. მაგრამ როდესაც სიმტკიცეს ვიჩენთ, ღმერთი საკუთარი პირობებით და მის მიერ დადგენილ დროს გვთავაზობს გამოსავალს. მისი გზები შეიძლება ეწინააღმდეგებოდეს პრობლემების სწრაფად და მყისიერად გადაწყვეტის მოლოდინს ჩვენი მხრიდან, მაგრამ უნდა ვისწავლოთ ყველაფრის მიუხედავად მასზე მინდობა.

მაშ ასე, მიმდინარე კვირის თემაა - მოსე და მისი მოთხოვნა ფარაონისადმი, რომ გაუშვას ღვთის ერი ეგვიპტიდან. ღმერთის ეს მოწოდება იმდენად მკაფიო იყო, რამდენადაც შესაძლებელია. ის მოიცავდა სასწაულებსაც, თვით ღმერთი პირადად ესაუბრებოდა მოსეს და პირდაპირ ატყობინებდა, თუ რას ელოდებოდა მისგან.

ალბათ როგორი მარტივი უნდა ყოფილიყო ეს ყველაფერი მოსესთვის, როდესაც აცნობიერებდა, რომ ღმერთის მიერ იყო არჩეული და მის მკაფიო დავალებას ასრულებდა? ყველაფერი თითქოს მარტივად ჩანდა, ასე არ არის? მოდით ვნახოთ. 



