---
title: საკუთარ ხალხს შორის
date: 04/09/2025
---


ღმერთი სხვადასხვა ხერხს იყენებდა თავისი ერის სასწავლებლად და ერთ-ერთი იყო საწმიდარი. ყველანაირი მსახურება, რომელიც საწმიდარში აღევლინებოდა, იესოზე მიუთითებდა. ეს იყო ნათელი სიმბოლოები გამოსყიდვის გეგმისა, რომელსაც მრავალი საუკუნის შემდეგ იესოს ცხოვრებაში შეესხა ხორცი. 

`წაიკითხეთ გამ. 25:1-9. რა არის საწმიდრის მთავარი მიზანი (მუხლი 8)?`

მართალია ღმერთი უკვე ძალიან ახლოს იყო ისრაელიანებთან და წარმართავდა მათ, მან მოსეს საწმიდრის აგების განკარგულება მისცა: "და გამიკეთონ მე საწმიდარი და დავივანებ მათ შორის" (გამ. 25:8). ღმერთს უნდოდა თვალნათლივ ეჩვენებინა, რომ ის მათ გვერდითაა. მიუხედავად იმისა, რომ ისინი არაერთხელ მოქცეულან არასწორად, მან არ მიატოვა თავისი ხალხი და "მას შემდეგ, რაც ისრაელიანებმა კვლავ მოიპოვეს ზეცის კეთილგანწყობა" (ელენ უაითი, პატრიარქები და წინასწარმეტყველები. გვ. 343), მათ მიიღეს ღმერთის ბრძანება, რომ დაეწყოთ საწმიდრის აგება. 

ბიბლია გვარწმუნებს, რომ ღმერთი ხელთქმნილ ტაძრებსა და შენობებში არ მკვიდრობს (საქმე. 7:47-50), რადგან ზეცაც კი ვერ იტევს მას. ათენის არეოპაგში პავლე აცხადებს: "ღმერთი, შემოქმედი სამყაროსი და ყოველივესი, რაც მასშია, უფალი ცისა და მიწისა, ხელთქმნილ ტაძრებში არ მკვიდრობს" (საქმე. 17:24). გარდა ამისა, სოლომონ მეფე ამტკიცებს: "ნუთუ ნამდვილად იმკვიდრებს მიწაზე ღმერთი? აჰა, ვერ გიტევენ შენ ცანი და ცანი ცათანი, როგორ დაგიტევს ეს ჩემი აშენებული სახლი?" (3მეფ. 8:27). საწმიდარი უნდა გამხდარიყო ის ადგილი, სადაც ღმერთი საკუთარ თანდასწრებას მოუვლენდა მათ. 

ისრაელიანებს ნებაყოფლობით უნდა მოეტანათ საუკეთესო ძღვენი საწმიდრის მშენებლობისთვის. ამ ძღვენს შორის იყო ოქრო, ვერცხლი, სპილენძი, აკაციის ხე, სხვადასხვა სახის ქსოვილი, ნელსაცხებელი და საკმეველი.

`რაზე მეტყველებს ის ფაქტი, რომ კარვის შენებაში ძვირადღირებული მასალა გამოიყენებოდა?`

`რა გაკვეთილების გამოტანა შეგიძლიათ აქედან დღევანდელი ცხოვრებისთვის?`

გამ. 25:10-27:21-ში კარვისა და მასში მსახურების ბევრი დეტალია აღწერილი. ღმერთმა მოსეს ზუსტი მითითებები მისცა საწმიდრის შექმნასა და მოწყობასთან დაკავშირებით. ეს დეტალური ინსტრუქცია იყო აღთქმის კიდობნის, ღმერთის წინაშე გასაწყობი პურის ტაბლის, სასანთლის, სამსხვერპლოების, კრეტსაბმელის, ასევე გამოსაყენებელი ფერებისა და ზომების შესახებ. 

მოსეს საწმიდარი იმ ნიმუშის მიხედვით უნდა აეგო, რომელიც ღმერთმა აჩვენა (გამ. 25:9,40, ებრ. ტავნიტ - ნახაზი, მოდელი, ნიმუში, მსგავსება, წარმოდგენა; 26:30, ებრ. მიშპატ - სამსჯავრო, განაჩენი, დადგენილება, წესრიგი) და რომელიც ზეციური საწმიდრის ანარეკლი იყო (ებრ. 8:1,2; 9:11). მიწიურ საწმიდარს ძალიან მნიშვნელოვანი დატვირთვა ჰქონდა იესოს სიკვდილამდე და მის მსახურებამდე ზეციურ საწმიდარში, ამის შემდეგ კი მან დაკარგა თავისი ძალა, - ჭეშმარიტება, რომელიც ქრისტეს სიკვდილის მომენტში წმიდათა წმიდის კრეტსაბმელის ჩახევით გაცხადდა (მათ. 27:51; მარკ. 15:38). 



