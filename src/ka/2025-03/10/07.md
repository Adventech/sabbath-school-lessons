---
title: შემდგომი გამოკლვევისათვის
date: 06/09/2025
---


წაიკითხეთ თავი "კარავი და მასში მსახურება" ელენ უაითის წიგნიდან "პატრიარქები და წინასწარმეტყველები" (გვ. 343-353).

კარავი წმიდა ადგილი იყო, სადაც ღვთის ერის მონანიებული ცოდვების გამოსყიდვა ხდებოდა. მასში სრულად იყო გაცხადებული გამოსყიდვის ჩანაფიქრი, რომელიც ზოგადი სახით ისედაც ცნობილი იყო ისრაელიანებისთვის მათი უდაბნოში ყოფნის პერიოდიდან. 

საწმიდარში შეიძლებოდა დარიგებების მიღება ისეთ მნიშვნელოვან საკითხებზე, როგორებიც იყო გამართლება, განწმედა და სამსჯავრო. პირუტყვთა ყოველი მსხვერპლად შეწირვა მიუთითებდა იესოს სიკვდილზე, ცოდვების მიტევებასა და საბოლოო ჯამში, თვით ცოდვის განადგურებაზე. მსხვერპლშეწირვის გარდა, კარავში იმყოფებოდა ღმერთის რჯულიც, რომელიც სიმართლის საზომი იყო. 

"კიდობანში ჩადებული უფლის რჯული სიმართლისა და სამართლიანობის უდიდეს საზომს წარმოადგენდა. რჯული სიკვდილს უცხადებდა ცოდვილს, მაგრამ იქ, კიდობნის მაღლა, მადლის ტახტთან, უფლის დიდების სავანიდან, მიტევება ეძლეოდა მომნანიებელ ცოდვილს. ამგვარად, ჩვენი გამოსყიდვისათვის ქრისტეს მსახურებაში, რაც სიმბოლურად საწმიდარში მსახურებითაა წარმოდგენილი, წყალობა და ჭეშმარიტება შეხვდნენ ერთმანეთს; სიმართლემ და მშვიდობამ გადაჰკოცნეს ერთიმეორე (იხ. ფსალმ. 84:11)". (ელენ უაითი, პატრიარქები და წინასწარმეტყველები. გვ. 349). 

**კითხვები მსჯელობისთვის:**

`1.რამდენჯერ გითქვამთ: "ყოველ სიტყვას, რომელიც წარმოთქვა უფალმა, შევასრულებთ"? რამდენად წარმატებულად განგიხორციელებიათ ეს სიტყვები ცხოვრებაში?`

`2.სინაის მთაზე გატარებული ორმოცი დღის დასასრულს, მოსემ ღმერთისგან ბრძანება მიიღო: ისრაელიანებმა უნდა დაიცვან შაბათი. ღმერთმა განმარტა, რომ შაბათი გახდება მინიშნება მათ ღმერთთან კავშირზე და შეხსენება იმისა, რომ სწორედ ის განწმედს მათ. რა როლს ასრულებს სიწმიდე და განწმედა შაბათის დაცვაში?`

`3.უფალმა ისრაელიანებს საწმიდრის აგება უბრძანა, რომ ეთქვა: "და დავივანებ მათ შორის". შთამბეჭდავი იდეაა, რომ ეს ადგილი ისრაელის გადარჩენის ცენტრი ხდება. სწორედ აქ, საწმიდარში, სადაც ღმერთმა დაივანა საკუთარ ხალხს შორის, - წინასახეებით და ჩრდილებით აღესრულდებოდა გამოსყიდვის გეგმა. რას გვეუბნება ეს იმის შესახებ, რომ გადარჩენის საკითხში სრულად ვართ დამოკიდებული ღმერთზე?`

`4.რას ნიშნავს ის ფაქტი, რომ სისხლის მეშვეობით ცოდვები შეჰქონდათ საწმიდარში, ღმერთის სახლში? თუნდაც ბუნდოვნად, მაგრამ როგორ ასახავს ეს გასაოცარი ჭეშმარიტება იმას, რაც იესომ მოიმოქმედა ჩვენთვის ჯვარზე და რასაც აკეთებს ახლა ჩვენთვის ზეციურ საწმიდარში?` 



