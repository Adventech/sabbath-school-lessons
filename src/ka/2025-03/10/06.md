---
title: ღმერთის სულით აღვსილნი
date: 04/09/2025
---


როდესაც საწმიდარში მსახურებისთვის მზადება დაიწყო, ღმერთმა მოსეს დაწვრილებითი მითითებები მისცა ყოველი დეტალის შესახებ. მღვდლები უნდა შემოსილიყვნენ წმიდა სამოსში, მღვდელმთავარი კი - განსაკუთრებულ ეფოდში, რომელზეც ისრაელის ძეთა სახელები იყო დატანილი. მას ასევე უნდა ჰქონოდა სამკერდული ურიმითა და თუმიმით (გამ. 28). ყველა მღვდელს მიძღვნის რიტუალი უნდა გაევლო (გამ. 29). სხვა ნივთებს შორის, რომლებიც ასევე საგულდაგულოდ უნდა მომზადებულიყო, იყო სამსხვერპლო საკმევლის საკმევად, საბანელი დასაბანად, საცხებელი ზეთი და საკმეველი (გამ. 30). 

`წაიკითხეთ გამ. 31:1-6. რა განსაკუთრებული დახმარება აღმოუჩინა ღმერთმა ისრაელიანებს, რომ საწმიდარში მსახურების ყველა დეტალი სწორად და ლამაზად მომზადებულიყო და გაწყობილიყო?` 

წმიდა წერილში აქ პირველად არის ნათქვამი, რომ ღმერთი აავსებს ადამიანს ღვთის სულით. რას ნიშნავს ეს?  ბეცალელს (ღმერთის საფარი, სინათლის ძე), მიენიჭა კარავზე მხატვრული სამუშაოების შესრულების უნარები. იგი ავსებული, ანუ დაჯილდოვებული იყო ახალი უნარებით, გათვითცნობიერებულობითა და საჭირო ხელობის ცოდნით. გარდა ამისა, ღმერთმა იგივე სული მისცა აჰოლიაბსა და სხვა ხელოსნებს, რომლებიც მას უნდა დახმარებოდნენ ამ საქმეში. 

მთელ ამ შემოქმედებას შორის წარმოდგენილია ღმერთის შაბათი, როგორც უფლის განწმედის ნიშანი ღმერთსა და მის ერს შორის. ეს იმას ნიშნავს, რომ მეოთხე მცნების დაცვა განწმედასთანაა დაკავშირებული. მოგვიანებით ეზეკიელი აღნიშნავდა: "და ჩემი შაბათებიც მივეცი მათ, რათა ყოფილიყვნენ ნიშნად ჩემსა და მათ შორის, რათა ცოდნოდათ, რომ მე ვარ უფალი, მათი განმწმედელი" (ეზეკ. 20:12).

შაბათი შეხსენებაა იმისა, რომ უფალი არა მხოლოდ ჩვენი შემოქმედი (დაბ. 2:2,3), გამომსყიდველი და ღმერთია (რჯლ. 5:15; მარკ. 2:27,28), არამედ წმიდა პიროვნებაც. ის გარდაქმნის ადამიანებს თავისი თანდასწრებით; მისი სულისა და სიტყვის წყალობით ისინი ხდებიან მოსიყვარულე, კეთილი, უანგარო და მიმტევებელი. 

უდიდესი ძღვენი, რომელიც ღმერთმა მოსეს უბოძა დეკალოგი იყო (გამ. 31:18). თვით ღმერთმა დაწერა ის თავისი ხელით და გადასცა მას ქვის ფიქალები ათი მცნებით (გამ. 31:18; რჯლ. 9:9-11). ეს ფიქალები წმიდათა წმიდაში, აღთქმის კიდობანში უნდა ყოფილიყო განთავსებული, რომლის თავზეც მადლის ტახტი იდგა (გამ. 25:21). 

`გამოთქმა "მადლის ტახტი" ძველბერძნულ თარგმანშია გამოყენებული, მისი ძირი ნიშნავს "წყალობას, გამოსყიდვას, შერიგებას" (ძველებრაულში სიტყვა "კაპორეტ" - დაფარვა, საფარი; როგორც წარმოებული შერიგება, განწმედა). მაშ რატომ იყო ეს "მადლის ტახტი" განლაგებული პირდაპირ ღმერთის რჯულის თავზე?`

`რა არის დამაიმედებელი ამ ფაქტში?` 



