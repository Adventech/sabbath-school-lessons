---
title: წიგნი და სისხლი
date: 31/08/2025
---


`წაიკითხეთ გამ. 24:1-8. რა როლს ასრულებდა ღმერთის სიტყვის კითხვა (მუხლი 7) და სისხლის პკურება (მუხლი 8) ღმერთსა და ხალხს შორის აღთქმის განმტკიცებაში?` 

სინაის მთაზე აღთქმის დადება ღმერთსა და მის ხალხს შორის განსაკუთრებული ურთიერთობის განმტკიცებას ისახავდა მიზნად. ცერემონიის დროს ხალხმა ორჯერ წარმოთქვა დაპირება, რომ დაემორჩილებოდა ღმერთს ყველაფერში, რასაც ის ეტყოდა მათ. "ყოველ სიტყვას, რომელიც წარმოთქვა უფალმა, შევასრულებთ", - დარწმუნებით განაცხადეს მათ. ისინი დარწმუნებული იყვნენ საკუთარ თავში, მაგრამ ვერ აცნობიერებდნენ, თუ რამდენად მყიფე და მოწყვლადი იყვნენ სინამდვილეში. მოსემ სისხლი აპკურა ხალხს, რაც იმის სიმბოლო იყო, რომ მხოლოდ ქრისტეს დამსახურებების წყალობით შეეძლო ისრაელს ღმერთის დარიგებების შესრულება. 

ბიბლიის ღმერთი - ცოცხალი ღმერთია, რომელიც აფასებს ურთიერთობებს. ჩვენი უფლისთვის პირველ ადგილზე არა ნივთი ან გეგმა, არამედ ადამიანის პიროვნება დგას. ამიტომ ღმერთი განსაკუთრებულ ყურადღებას უთმობს ადამიანებს, მისი ქმედებების მთავარი მიზანი კი - თითოეულ ჩვენგანთან პირადი ურთიერთობის დამყარებაა. ბოლოსდაბოლოს, თუ ღმერთი სიყვარულია, ის უნდა იყოს ღმერთი, რომელიც აფასებს ურთიერთობებს და ზრუნავს მათზე. რადგან განა შესაძლებელია სიყვარულის არსებობა ურთიერთობების გარეშე? 

იესომ თქვა: "და როცა ავმაღლდები მიწიდან, ყველას ჩემთან მივიზიდავ" (იოან. 12:32). ღმერთი არა მხოლოდ ჩვენი ეთიკური ქცევით, სწორი სწავლებით ან სათანადო ქმედებებით არის დაინტერესებული, არამედ, უპირველეს ყოვლისა, პირადი და მჭიდრო ურთიერთობით ჩვენთან. სამყაროს შექმნის დროს გაცემული ორივე დადგენილება (დაბ. 1,2), ურთიერთობებთან არის დაკავშირებული: პირველი ეხება ზეციურს (ვერტიკალი), ჩვენს ურთიერთობებს ღმერთთან (შაბათი), ხოლო მეორე - მიწიურს (ჰორიზონტალი), ურთიერთობებს ადამიანებს შორის (ქორწინება). 

ჩვენ არ გვსურს იმის აღიარება, რომ ჩვენი ადამიანური ბუნება სათუთი, სუსტი და უკიდურესად ცოდვილია. ჩვენ ბუნებრივი მიდრეკილება გვაქვს ბოროტებისკენ. კეთილი საქმეებისთვის გარეშე მხარდაჭერა გვჭირდება. ეს მხარდაჭერა მხოლოდ ღმერთისგან მომდინარეობს, მისი მადლის, სიტყვისა და წმიდა სულის მეშვეობით. მაგრამ თუნდაც ვფლობდეთ ამ ყველაფერს, მაინც ძალიან მარტივად ჩავდივართ ბოროტებას, ასე არ არის? სწორედ ამიტომ, ადამიანებისთვის სინაის მთაზე ღმერთთან პირადი, მჭიდრო ურთიერთობა ისეთივე მნიშვნელოვანი იყო, როგორც დღეს ჩვენთვის. 

`"ყოველ სიტყვას, რომელიც წარმოთქვა უფალმა, შევასრულებთ" (გამ. 24:3). რამდენჯერ განგიცდიათ წარუმატებლობა, როდესაც ცდილობდით დამორჩილებოდით ღმერთს?`

`რომელია ერთადერთი სწორი გადაწყვეტილება?` 

