---
title: ძალა მორჩილებისათვის
date: 02/09/2025
---


`ისრაელის ერმა სინაის მთასთან პირობა დადო: "ყოველ სიტყვას, რომელიც წარმოთქვა უფალმა, შევასრულებთ". წაიკითხეთ ეზეკ. 36:26-28. როგორ ვლინდება ჩვენს ცხოვრებაში მზაობა მორჩილებისთვის?`

ისრაელიანებმა სამჯერ განაცხადეს სრული კატეგორიულობით, რომ დაემორჩილებოდნენ ღმერთს (გამ. 19:8; 24:3,7). მორჩილებას უდიდესი მნიშვნელობა აქვს, მიუხედავად იმისა, რომ როგორც ბიბლია გვასწავლის, ჩვენ ძალიან სუსტი, უღონო და ცოდვისკენ მიდრეკილი ვართ. ეს სამწუხარო ჭეშმარიტება არა მხოლოდ უძველესი ისრაელის, არამედ კაცობრიობის მთელი ისტორიის მაგალითზე გაცხადდა. 

როგორ ვიპოვოთ საკუთარ თავში ძალა, რომ ერთგულად მივყვებოდეთ ღმერთს ყველა იმ სირთულისა და განსაცდელის მიუხედავად, რომელთან შეხვედრაც გვიწევს?

საოცარი სიახლე ის არის, რომ ღმერთი გვანიჭებს ძალას მისი მითითებების  შესასრულებლად. დახმარება, რომელსაც ვერ ვპოულობთ საკუთარ თავში, გარედან მოდის, ის გადაგვალახინებს ყველა სირთულეს და შეგვასრულებინებს ღმერთის მოთხოვნებს. ეს მისი საქმეა. ეზეკიელ წინასწარმეტყველმა ნათლად გამოხატა ეს აზრი ეზეკ. 36:26,27-ში, სადაც ნათქვამია, რომ ღმერთს ჩვენი გულების შეცვლა შეუძლია. ის ამას აკეთებს ჩვენი ქვის გულის მოცილებით და მისი ჩანაცვლებით უფრო ამთვისებელი, ხორცის გულით. როგორც იესო ნავეს ძემ შეახსენა თავის მსმენელებს: "ვერ შეძლებთ უფლის მსახურებას" (იესო 24:19).

ჩვენ შეგვიძლია გადავწყვიტოთ, რომ გავყვეთ ღმერთს - ეს ჩვენი ამოცანაა. ჩვენ ყოველთვის და ყველაფერში უნდა დავემორჩილოთ მას. და ეს მარტივი არ არის, ჩვენ ხომ ყოველთვის არ გვყოფნის ძალა იმისათვის, რომ მისდამი მსახურების თუნდაც საკუთარ გააზრებულ გადაწყვეტილებას ბოლომდე მივყვეთ. მაგრამ როდესაც ყველა სისუსტეს ღმერთს მივანდობთ, ის გვაძლიერებს ჩვენ. პავლე ამბობს: "ვინაიდან როცა უძლური ვარ, მაშინ ვარ ძლიერი" (2კორ. 12:10).

მიაქციეთ ყურადღება იმას, თუ რას აკეთებს ღმერთი ეზეკ. 36:24-30-ში: იგი აგროვებს, განწმედს, არიდებს, აძლევს და უბიძგებს მისი მცნებებით სიარულისკენ, რათა ზედმიწევნით შეასრულოთ მისი რჯული. რასაც ის აკეთებს, თქვენ შეძლებთ რომ გააკეთოთ. ის აიგივებს საკუთარ თავს თქვენთან და თუ მჭიდრო ურთიერთობაში ხართ მასთან, მისი საქმეები თქვენი საქმეები გახდება. თქვენი და ღმერთის ერთობა ქმედითი, ძლიერი და ცოცხალი იქნება. 

ღმერთი უბრძანებს ადამიანებს, რომ დაემორჩილონ მას, შემდეგ კი ანიჭებს ძალას ამის გასაკეთებლად. ღმერთი ყოველთვის ეხმარება ადამიანებს იმის შესრულებაში, რასაც საკუთარ ერს სთხოვს. მორჩილება - ღმერთის ძღვენია (და არა მხოლოდ ჩვენი ქმედებები და მიღწევები), ისევე, როგორც გამართლება და ხსნა (ფილიპ. 2:13). 

`თუ მორჩილების ძალა გვაქვს დაპირებული, მაშინ რატომ ვცვივდებით ასე ადვილად ცოდვაში?` 



