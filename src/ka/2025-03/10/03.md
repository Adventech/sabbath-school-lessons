---
title: ღმერთის ხილვა
date: 01/09/2025
---


`წაიკითხეთ გამ. 24:9-18. ისრაელიანებისთვის მიცემული რა გასაოცარი გამოცდილებაა აქ აღწერილი?` 

მას შემდეგ რაც ღმერთთან აღთქმა აღდგა, მოსე კვლავ სინაის მთაზე გაემართა. გზის დასაწყისში ის მარტო არ ყოფილა. მას განსაკუთრებული თანამგზავრები ჰყავდა - ისრაელიანთა 70 მთავარი. მთავრებისთვის ეს უდიდესი სულიერი გამოცდილების დრო იყო: მათ იხილეს ღმერთი (თეოფანია), და წმიდა წერილში ორჯერ არის ხაზგასმული ეს საკვირველი რეალობა. მთავრებისთვის ეს ასევე ის დრო იყო, როდესაც ნადიმის ერთად მიღების შემდეგ შეეძლოთ აღთქმა დაედოთ ღმერთთან. ამ ნადიმის ბატონი ისრაელის ღმერთი იყო. ღმერთმა ღრმად დააფასა ეს მთავრები. 

ახლო აღმოსავლეთში ბიბლიურ დღეებში, ნაწილობრივ კი დღესაც, ერთობლივი ვახშამი მნიშვნელოვან მოვლენად, უდიდეს პატივად და პრივილეგიად ითვლებოდა. ის მიტევებისა და მეგობრული ურთიერთობების განმტკიცების სიმბოლო იყო. ადამიანებს მიაჩნდათ, ცხოვრებაში მნიშვნელოვანი იყო ერთმანეთის მხარდაჭერა და რთულ დღეებში ერთად ყოფნა. ვახშმის დროს ისინი უსიტყვოდ დებდნენ პირობას, რომ საჭიროების შემთხვევაში თითოეული მათგანი მზად იქნება, რომ მოვიდეს დასახმარებლად. ასეთ ვახშამზე მიწვევა ყურადღების განსაკუთრებული ნიშანი იყო, რის უფლებასაც ყველა ვერ მისცემდა საკუთარ თავს. 

ამასთან, ასეთ მოწვევაზე უარის თქმა ერთ-ერთ ყველაზე დიდ შეურაცხყოფად ითვლებოდა. ეს გვეხმარება უკეთ გავიგოთ ის ისტორიები ახალი აღთქმიდან, რომლებშიც იესო ქრისტეს მკაცრად აკრიტიკებდნენ იმის გამო, რომ ცოდვილ ადამიანებთან ერთად ნადიმობდა (ლუკ. 5:30). როდესაც მორწმუნეები უფლის სერობას აღნიშნავენ, ისინი ასევე ერთიანდებიან სხვა მორწმუნეებთან, რომლებიც მათნაირად ცოდვილები არიან. ამ ნადიმის დროს ჩვენ აღვნიშნავთ მიტევებასა და გადარჩენას, რომლებიც მოვიპოვეთ იესოში (იხ. მათ. 26:26-30; მარკ. 14:22-25; 1კორ. 11:23-29). 

სამწუხაროდ, ზოგიერთი ადამიანი, რომელიც მოსესთან ერთად დაადგა გზას, ცოდვაში ჩაეფლო და დაიღუპა (იხ. ლევ. 10:1,2,9). მიუხედავად იმისა, რომ მათ ღმერთთან ურთიერთობის ასეთი სიღრმისეული გამოცდილება ჰქონდათ, ამ გამოცდილებას არ გარდაუსახავს და არ მოუქცევია ისინი. ეს მნიშვნელოვანი გაკვეთილია იმის შესახებ, რომ ჭეშმარიტებისა და წმიდა ძღვენის ფლობას ყოველთვის ჭეშმარიტ მოქცევამდე არ მივყავართ. ყველაფრის შემდეგ, რაც მათ გადაიტანეს, ეს ადამიანები უნდა გამხდარიყვნენ ისინი, ვინც არასოდეს ჩაიდენდა იმას, რაც მათ შემდგომში ჩაიდინეს და რამაც ისინი ასეთ სავალალო შედეგებამდე მიიყვანა. 

`დაფიქრდით ამ მაღალი თანამდებობის ადამიანების, აარონის ძეების ისტორიის შესახებ. როგორ შეიძლება ამან გაგვაფრთხილოს ჩვენ, ადვენტისტები, რომლებიც ჩვენთვის მონიჭებული სინათლის წყალობით, ნამდვილად პრივილეგირებულნი ვართ?`



