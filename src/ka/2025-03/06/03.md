---
title: პირმშოთა მიძღვნა
date: 04/08/2025
---


გამოსყიდვისა და ხსნის დაპირებული დრო უკვე ძალიან ახლოს იყო. ხალხი მზად უნდა ყოფილიყო ამ მნიშვნელოვანი მომენტისთვის. მათ არა მხოლოდ რწმენა, არამედ შესაბამისად მოქცევაც მოეთხოვებოდათ. ღმერთს უკვე ნათქვამი ჰქონდა მათთვის, რა უნდა გაეკეთებინათ და ახლა მათ მხოლოდ რწმენით უნდა შეესრულებინათ მისი დავალება. მართალია იაკობი სხვა რამის შესახებ წერდა, მაგრამ ეს პრინციპი აქაც შეიძლება გამოვიყენოთ: "გსურს, ამაო ადამიანო, გაიგო, რომ რწმენა საქმეთა გარეშე მკვდარია?" (იაკ. 2:20).

`წაიკითხეთ გამ. 13:1-16. ისრაელის პირმშოები ღვთის წყალობით გადარჩნენ უკანასკნელი წყლულის დროს. რატომ არის ეს დავალება მარადიული?`

`რას ნიშნავს ეს ჩვენთვის დღეს?` 

ღმერთი გულმოწყალედ მფარველობდა ისრაელის იმ ოჯახებს, რომელთა კარის წირთხლებიც სისხლით იყო დანიშნული, რადგან მათ რწმენით შეასრულეს მისი მითითებები. ახლა კი მათ კიდევ ერთი დავალება უნდა შეესრულებინათ: "გამოყავი ყოველი საშოს გამღები უფლისათვის" (გამ. 13:2). ეს დადგენილება ეხებოდა როგორც ადამიანებს, ისე ცხოველებს. 

ერთ-ერთი პრინციპი, რომელიც ამ მითითების საფუძველში იდო ის არის, რომ ყველაფერი მას ეკუთვნის, იმიტომ რომ ის - შემოქმედი და ყოველივე არსებულის უფალია: "უფლისა არის ქვეყნიერება და სავსება მისი, სამყარო და მისი მკვიდრნი" (ფსალმ. 23:1). "‘ჩემია ვერცხლი და ჩემია ოქრო,' - ამბობს ცაბაოთ უფალი" (ანგ. 2:8). ისრაელიანთა პირმშოები ღმერთის კურთხევების პირველი ნაყოფები იყვნენ, რომლებითაც მან ისინი დაასაჩუქრა; ისინი ასევე წარმოადგენდნენ მათი უფლისადმი სრული მიძღვნილობისა და იმის გააზრების ნიშანს, რომ ყველაფერი რაც გააჩნიათ, მხოლოდ ღმერთისგან მომდინარეობს. 

გამოსყიდვის იდეა ამ მითითებაშიც არის გაცხადებული. პირმშოები დახსნილნი იყვნენ სიკვდილისგან, იმიტომ რომ სისხლით იყვნენ დაფარული. ისინი გამოსყიდულნი იყვნენ სიკვდილისგან, ისევე, როგორც ყველა სხვა ადამიანი, რომელიც იესოს სისხლის მფარველობის ქვეშაა. როგორც პავლე მოციქული წერს იესოს შესახებ, მასში "გვაქვს მისი სისხლით გამოსყიდვა და ცოდვების მიტევება" (კოლ. 1:14). 

ამასობაში მათ მიიღეს მითითებები იმასთან დაკავშირებითაც, თუ როგორ უნდა მომხდარიყო ეგვიპტის მონობიდან გათავისუფლების აღსანიშნავი ეს მიძღვნა. მათ მსხვერპლად უნდა შეეწირათ პირუტყვები, მაგრამ მათი პირმშოები უნდა გამოესყიდათ (გამ. 13:12,13,15). 

`გამ. 13:16-ში ნათქვამია, რომ ეს უნდა ყოფილიყო ნიშანი ხელზე და მონახაზი თვალთა შორის. როგორ მიუთითებს ეს მნიშვნელოვან სულიერ ჭეშმარიტებაზე იმის შესახებ, რომ იმისგან დამოუკიდებლად, თუ რამდენი რწმენა გვაქვს, ჩვენ ამ რწმენის შესაბამისად უნდა ვიმოქმედოთ?` 



