---
title: მეწამული ზღვის გავლით
date: 05/08/2025
---


`წაიკითხეთ გამ. 13:17-22. ღმერთის თანდასწრების რა სიმბოლო ჰქონდათ მინიჭებული ისრაელიანებს?` 

ცეცხლისა და ღრუბლის სვეტი ისრაელიანთა შორის ღმერთის ხილული თანდასწრების ნიშანი იყო (გამ. 14:24; რიცხვ. 12:5,6). 

ღმერთის მითითებების გათვალისწინებით, ისრაელიანებმა ეგვიპტე დატოვეს, როგორც კარგად ორგანიზებულმა ლაშქარმა. ებრაული სიტყვები ცავა ("ლაშქარი", "მხედრობა") და მახანე ("ბანაკი") მოწმობს ამის შესახებ (გამ. 6:26; 7:4; 12:17,41,51; 14:19,20; შეადარეთ გამ. 13:18-ს). ისინი დანაყოფებად იყვნენ განაწილებული და ნამდვილი ლაშქარივით გადაადგილდებოდნენ. მოგვიანებით, მოაბის ქედებიდან ბილყამი დაინახავს, თუ როგორ არის "განლაგებული ისრაელი თავისი ტომებით" (რიცხვ. 24:2).

"და თან წამოიღო მოსემ იოსების ძვლები" (გამ. 13:19). ეს ძალიან მნიშვნელოვანი დეტალია ტექსტში და ის აჩვენებს, როგორ შესრულდა იოსების რწმენა ღმერთის აღთქმების მიმართ. იოსებს არასოდეს დავიწყებია აღთქმული ქვეყანა, მიუხედავად იმისა, რომ ეგვიპტის ფუფუნებაში ცხოვრობდა და გარკვეული უფლებებითაც სარგებლობდა. მან მოითხოვა, რომ მისი ძვლები გადაეტანათ ქანაანის ქვეყანაში (დაბ. 50:24,25). მას სწამდა, რომ უფალი აუცილებლად ეწვევა ისრაელს ეგვიპტეში და თავისი ფიცისამებრ, გადაიყვანს მას ქანაანის ქვეყანაში (ებრ. 11:22). ისრაელის ქანაანში გადასვლისთანავე იოსების ძვლები "დაკრძალეს შექემში" (იესო 24:32). 

`წაიკითხეთ გამ. 14:1-12. რა განსაცდელი ელოდა ხალხს მათი ეგვიპტიდან საბოლოო გამოსვლამდე?`

ამასობაში ფარაონი ამჟღავნებს თავისი გულის ჭეშმარიტ მოტივებს. ის არ მოქცეულა ღმერთთან და არასოდეს არ განუცდია ჭეშმარიტი მონანიება. მისი თხოვნა ღმერთისადმი კურთხევის შესახებ, შესაძლოა, მხოლოდ ილუზია და საკუთარი თავის მოტყუება იყო. ის აგროვებს ლაშქარს და გადაწყვეტს, რომ დაედევნოს გაქცეულ მონებს, რაც მოწმობს იმაზე, თუ რამდენად იყო ეს ადამიანი ცოდვისაგან დაბრმავებული. 

როდესაც ისრაელიანებმა ფარაონის მოახლოვებული ლაშქარი დაინახეს, მათ წარმოთქვეს სიტყვები და გამოხატეს ემოციები, რომლებიც მომავალშიც არაერთხელ გაუმეორებიათ: "ნუთუ არ იყო სამარხები ეგვიპტეში, დასახოცად უდაბნოში რომ წამოგვიყვანე? ეს რა გვიყავი ჩვენი გამოყვანით ეგვიპტიდან!" (გამ. 14:11).

მიუხედავად იმისა, რომ ისინი უკვე გახდნენ ღმერთის ძალის საოცარი გამოვლინების მოწმენი, მათ შორის - საკუთარი შვილების სიცოცხლის გადარჩენისაც, მათ მაინც წარმოუდგენელი ურწმუნოება გამოიჩინეს.

`გაიხსენეთ ბოლოს როდის მოგიწიათ რთულ ვითარებაში ყოფნა. როგორი იყო თქვენი პირველი რეაქცია?`

`მიენდეთ თუ არა ღმერთს, თუ პირიქით, თქვენი რწმენა უფრო დასუსტდა?`

`რა გაკვეთილები გამოიტანეთ ამ შემთხვევიდან, რომლებიც დაგეხმარებოდათ მომავალში მსგავსი შემთხვევების (და ეს აუცილებლად მოხდება) დროს?` 



