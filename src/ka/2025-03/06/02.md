---
title: "წადით, ემსახურეთ უფალს"
date: 03/08/2025
---


პასექის ღამეს ღმერთმა აღასრულა სამსჯავრო მათზე, ვინც არ იყო დაცული კრავის სისხლით (გამ. 12:1-12). ამ სამსჯავროსგან საზოგადოებაში მათი მდგომარეობის, განათლებისა თუ სოციალური სტატუსის მიუხედავად არავინ ყოფილა დაზღვეული. სასჯელი ყველა ოჯახს დაატყდა თავს, ფარაონიდან დაწყებული, მის მონებამდე და პირუტყვთა პირმშოებამდეც კი. ეგვიპტის სიამაყე განადგურდა. 

`წაიკითხეთ გამ. 12:31-36. რა უცნაური თხოვნით მიმართავს მათ ფარაონი, როდესაც წასვლის უფლებას აძლევს ყველას (მუხლი 32)?`

`იყო თუ არა ფარაონის მონანიება ნამდვილი?` 

გასაკვირია, რომ ებრაელების გათავისუფლებისას ფარაონი ამატებს მოულოდნელ თხოვნას: "და მაკურთხეთ მე". რა არის ეს? 

რატომ ითხოვს ამას ეგვიპტის ქვეყნის მეფე და "ღმერთი"? როგორც ჩანს, მან როგორც იქნა, გაიაზრა იუდეველთა ღმერთის სიდიადე და ამით სარგებლის მიღება მოისურვა. მაგრამ როგორ უნდა აკურთხოს ის ღმერთმა, როდესაც ის აჯანყებაში, სიჯიუტეში, ცოდვასა და სიამაყეშია ჩაფლული? მან, რა თქმა უნდა, გასცა იუდეველთა გაშვების თანხმობა, მაგრამ ეს იაჰვეს ნებისადმი მორჩილების გამო არ გაუკეთებია. ეს მისი მარცხის შედეგი იყო. როგორც მისი მომდევნო ქმედებები გვაჩვენებს, მას არ მოუნანიებია, არამედ უბრალოდ იმ პროცესის შეჩერება უნდოდა, რომელიც მის სამეფოს გაცამტვერებას უქადდა. 

ფარაონი დამცირებული იყო. მას ესმოდა, რომ ვითარება კრიტიკული იყო, რომ მის ქვეყანას ყველაზე საშინელი წყლული დაატყდა თავს და ამიტომ ნებას რთავს ისრაელიანებს, რომ დატოვონ ეგვიპტე. ის მხოლოდ ახლა უშვებს მათ, მიუხედავად ყველა იმ სატანჯველისა, რომელიც მისმა წინა ქმედებებმა მოუტანა მის ხალხს. 

ეგვიპტის ხალხსაც, რა თქმა უნდა, უნდოდა, რომ იუდეველები წასულიყვნენ. როგორც თავად ამბობდნენ: მალე წადით, თორემ "ყველანი მოვკვდებით". თუმცა ღმერთმა იზრუნა იმაზე, რომ ისრაელიანები ხელცარიელი არ წასულიყვნენ, არამედ თან გაეყოლებინათ ყველაფერი, რაც აუცილებლად დასჭირდებოდათ მომავალი მოგზაურობისთვის, რომელიც საბოლოო ჯამში იმაზე ხანგრძლივი აღმოჩნდა, ვიდრე ისინი ელოდნენ. 

ეგვიპტელებმა ისრაელიანებს ძვირფასეულობა მხოლოდ იმისთვის მისცეს, რომ მათი წასვლა დაეჩქარებინათ. ეს ძვირფასეულობა მათი მრავალწლიანი მონური შრომის საზღაური იყო. ეგვიპტელებისთვის კი იუდეველთა საკუთარი მიწიდან გაძევების ფასი მისაღები აღმოჩნდა. 

`რამდენად ხშირად "ვინანიებთ" ჩვენს შეცდომებს მხოლოდ მათი შედეგების გამო, და არა იმ მიზეზით, რომ არასწორად მოვიქეცით?`

`რატომ არ ითვლება ეს ნამდვილ მონანიებად?`

`როგორ ვისწავლოთ გულწრფელი სინანული იმ ცოდვების გამო, რომლებიც "მოგვეტევება", როგორც მინიმუმ, მოკლევადიან პერსპექტივაში?`

