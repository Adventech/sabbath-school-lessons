---
title: მოსეს და მირიამის სიმღერა
date: 07/08/2025
---


ეგვიპტის მთელი ლაშქარი განადგურებული იყო; ვერავინ გადარჩა, მათ შორის, ვერც ფარაონი (იხ. ფსალმ. 135:15). ეგვიპტელებისთვის ეს თავზარდამცემი მარცხი იყო, ღვთის ერისთვის კი აბსოლუტური გამარჯვება. რა გასაკვირია, რომ მთელი თავიანთი ისტორიის განმავლობაში და დღემდეც ებრაელები განუწყვეტლივ ყვებიან ამ ისტორიას. 

`წაიკითხეთ გამ. 15:1-21. რომელია მოსეს სიმღერის მთავარი თემები?`

ეს სიმღერა განადიდებს უფალს იმისთვის, რომ ის დიდებული მეომარია, რომელმაც დაამარცხა ყველა, ვინც მის ერს წინ აღუდგა. მოსე ხაზს უსვამს იმას, რომ უფალი - მისი ძალა, მისი სიმღერა და ხსნაა. ვერავინ ვერ შეედრება მას, ის ხომ "სიწმინდით დიდებული, ხოტბებით საკვირველი და სასწაულების მოქმედია" (გამ. 15:11). 

მოსეს სიმღერა ღმერთზე იმის შესახებაა, თუ ვინ არის ის და რას აკეთებს. უფალი განდიდებული, ქებული და ხოტბაშესხმულია, ვინაიდან მან უდიდესი საქმენი მოიმოქმედა საკუთარი ერისთვის. მადლიერება და თაყვანისცემა ბუნებრივი რეაქციაა ღმერთის სიკეთეზე ჩვენდამი. მისი სიყვარულის აღიარება - სრულყოფილი სულიერი ცხოვრების საფუძველია. 

განსაკუთრებულად ხაზგასმული და განდიდებულია ღმერთის უცვლელი სიყვარული. მას მიჰყავს მის მიერ გამოსყიდული ადამიანები საწმიდართან. მოსე წინასწარმეტყველებს, რომ ღმერთი დააფუძნებს საწმიდარს მის სამკვიდრებელ მთაზე (გამ. 15:17), და ეს მიუთითებს სიონსა და იერუსალიმის ტაძარზე, რომელიც სულიერი ცხოვრების ცენტრად იქცევა. 

გამოცხ. 15:2-4-ში გამოსყიდულები მღერიან მოსესა და კრავის სიმღერას. წარმოგიდგენიათ, როგორ გაიჟღერებს ეს სიმღერა ზეცაში? ეს ღმერთის ქებაა მისი დიადი და საოცარი საქმეებისთვის, მისი სამართლიანი და ჭეშმარიტი სამსჯავროსთვის, მისი მართალი ქმედებებისა და მისი სიწმიდისთვის.

მიაქციეთ ყურადღება სიმღერის ბოლო სტროფს: "ყველა ერი მოვა და თაყვანს გცემს შენ" (გამოცხ. 15:4). ეს ნიშნავს, რომ როდესაც ღმერთის ყველა სამსჯავრო, განსაკუთრებით კი ისინი, რომლებიც ათასწლეულების განმავლობაში დაუსჯელი ბოროტებისა და შევიწროვების წინააღმდეგ იყო მიმართული, ცხადი გახდება, გამოსყიდული ერები განადიდებენ მას მისი სამართლისთვის.

`იმანუელ კანტი ამტკიცებდა, რომ თუ ღმერთი სამართლიანია, მაშინ უნდა არსებობდეს სიცოცხლე მიწიური ცხოვრების შემდეგ. რატომ არის ეს მტკიცება ასეთი მართალი და როგორ შეგვიძლია ვისწავლოთ, რომ ვირწმუნოთ ის, რომ ერთხელაც სამართლიანობა, რომელსაც ამდენი ხნის განმავლობაში არ ჰქონია ადგილი, საბოლოოდ იზეიმებს?`

`როგორ შეუძლია ამ იმედს ჩვენთვის ნუგეშის მონიჭება?` 



