---
title: შემდგომი გამოკვლევისათვის
date: 09/08/2025
---


წაიკითხეთ თავი "გამოსვლა" ელენ უაითის წიგნიდან "პატრიარქები და წინასწარმეტყველები" (გვ. 281-290).

ისრაელიანთა მწირი რწმენის მიუხედავად, ღმერთი მათ მხარეზე იყო. მას მათი დარიგება და მათი აზრებისა და ქმედებებისთვის იმ მიმართულების მიცემა უნდოდა, რომელიც მის რჩეულ ერს უნდა ჰქონოდა. ღმერთს მოთმინებით მიჰყავდა ისინი იქ, სადაც ნაკლები სირთულე შეხვდებოდათ. ელენ უაითი განმარტავს: "ისრაელიანთ… ვინაიდან ღრმად არ იცნობდნენ ღმერთს და მცირედმორწმუნენი იყვნენ, შეიძლებოდა შეშინებოდათ და იმედიც გასცრუებოდათ. ამასთანავე, უიარაღო, ბრძოლას შეუჩვეველ, ხანგრძლივი ტყვეობით დაბეჩავებულ ხალხს ახლა გზაში ისედაც მძიმე ტვირთად აწვა ცოლშვილი და საქონელი. ღმერთმა ისინი მეწამული ზღვისაკენ წაიყვანა და ეს ნაბიჯი უფლის სიბრძნეზე და სიყვარულზე მიუთითებდა" (პატრიარქები და წინასწარმეტყველები, გვ. 282).

ენდრიუსის უნივერსიტეტის ბიბლიურ კომენტარში, რომელიც მოსეს სიმღერას ეძღვნება, ნათქვამია: "ისტორიაში ღმერთის ამ გამომსყიდველი ქმედების სიმტკიცე გვარწმუნებს იმაში, რომ მომავლის გამო არ უნდა გვეშინოდეს. ბოლო სტროფი ეძღვნება მომავალ მტრებს, რომლებთან შეტაკებაც მოუწევდათ ქანაანის დაპყრობის დროს. ღმერთის "მკლავის სიდიადემ დაადუმა ისინი, როგორც ლოდი" (მუხლი 16). როდესაც გარკვეულ სირთულეებს ვხვდებით, როდესაც თავს ჩიხში მოქცეულად ვგრძნობთ, არ ვიცით, საით წავიდეთ, "მოსეს სიმღერაში" შეგვიძლია მოვიპოვოთ ძალა, რადგან ის უდიდეს მოვლენას ეძღვნება ღვთის ერის ისტორიაში" (Andrews Bible Commentary, “Exodus”, p. 214). 

**კითხვები მსჯელობისთვის:**

`1.რატომ აღმოვჩნდებით ხოლმე ასე ხშირად ისეთივე მდგომარეობაში, როგორშიც ისრაელიანები იყვნენ ეგვიპტიდან მათი საოცარი გამოსვლის შემდეგ, წითელი ზღვის სანაპიროსთან? ღმერთის ჩვენდამი მადლისა და მისი ძალის მრავალრიცხოვანი მოწმობების მიუხედავად, რატომ გამოვხატავთ ხშირად ასე აშკარად ჩვენი რწმენის ნაკლებობას?`

`2.რატომ განაგრძობდა ფარაონი ისრაელის დევნას ყოველივე მომხდარის, მათ შორის, პირმშოთა სიკვდილის შემდეგაც კი? რას გვეუბნება ეს იმის შესახებ, თუ რამდენად საშიშია თითოეული ჩვენგანისთვის ცოდვით გასასტიკება?`

`3.მართალია დროდადრო სირთულეებსა და განსაცდელებთან გვიწევს შეხვედრა, ბევრ ჩვენგანს ჰქონია და აქვს მშვენიერი დღეები და პერიოდები, როდესაც ცუდი არაფერი ხდება არც ჩვენს, და არც ჩვენი ახლობლების ცხოვრებაში. რატომ უნდა განვიხილავდეთ ასეთ დღეებს, როგორც ღმერთის მადლისა და მფარველობის მოწმობას, ჩვენ ხომ ვაცნობიერებთ, რომ "მტრის" ტერიტორიაზე ვცხოვრობთ? ანუ რატომ უნდა გვახსოვდეს ყოველთვის კარგ დღეებში ღმერთის განდიდება?` 



