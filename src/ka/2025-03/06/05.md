---
title: რმწენით, წელში გამართულად სიარული
date: 06/08/2025
---


`წაიკითხეთ გამ. 14:13-31. როგორ დაიხსნა ღმერთმა ისრაელის ძეები მათი რწმენის ნაკლებობის მიუხედავად?` 

მოსეს სრული ნდობა და რწმენა ღმერთისა და მისი სიტყვისადმი გამამხნევებელი იყო ხალხისთვის. მან ჩამოაყალიბა ოთხი საკვანძო პრინციპი, რომლებითაც უნდა ვიხელმძღვანელოთ რთულ ვითარებებში: 

1."ნუ გეშინიათ" (გამ. 14:13). ეს ფრაზა მოწოდებაა უფლის ნდობისაკენ, რადგან მხოლოდ ასეა შესაძლებელი შიშის დამარცხება. ამ ჭეშმარიტებას ესაიაც გვახსენებს და ამტკიცებს, რომ მორწმუნეები ღმერთის ხელთ არიან და ის დაიცავს მათ, როდესაც ისინი მიიღებენ მას, როგორც საკუთარ ღმერთსა და უფალს: "ნუ გეშინია, რადგან მე შენთანა ვარ; ნუ ფრთხი, რადგან შენი ღმერთი ვარ მე… რადგან მე, შენი უფალი ღმერთი, შენი მარჯვენის დამჭერი გეუბნები: ‘ნუ გეშინია, მე შეგეწევი’"  (ეს. 41:10,13). 

2."დადექით" (გამ. 14:13). ეს ნიშნავს არა მხოლოდ იმას, რომ წუწუნი და დიდებული სასწაულების ლოდინი უნდა შეეწყვიტათ, არამედ იმას, რომ უნდა მინდობოდნენ ღმერთს და მოთმინებით დალოდებოდნენ მის ძლევამოსილ ჩარევას, რადგან ის აუცილებლად იმოქმედებს.

3."იხილავთ უფლის ხსნას, რომელსაც ის მოიმოქმედებს დღეს თქვენთვის" (გამ. 14:13). ჩვენი რწმენის ზრდისათვის მნიშვნელოვანია, რომ ვაღიაროთ ღმერთის ხელმძღვანელობა და დახმარება და გამოვხატოთ მადლიერება მის მიერ შემოთავაზებული მხარდაჭერისთვის. "ვიხილოთ" ნიშნავს, რომ გავახილოთ ჩვენი თვალები (იმიტომ, რომ ცოდვა აბრმავებს). მხოლოდ ღმერთს შეუძლია, რომ მოგვანიჭოს გამარჯვება, უსაფრთხოება და გადარჩენა. ღმერთი ყოველთვის ჩვენ მხარესაა. ის ზრუნავს ჩვენზე და შესაბამის დროს მოგვცემს ყველაფერს, რაც გვესაჭიროება.

4."უფალი იბრძოლებს თქვენთვის" (გამ. 14:14). ეს სიტყვები მიუთითებს იმაზე, რასაც ღმერთი გააკეთებს, - ის პირადად იბრძოლებს თავისი ხალხისთვის. გოლგოთა ამ ჭეშმარიტების საბოლოო მტკიცებულებაა, ვინაიდან ჩვენთვის მარადიული სიცოცხლის მოსანიჭებლად ქრისტემ ჯვარზე დაამარცხა სატანა (იოან. 5:24; ებრ. 2:14; გამოცხ. 12:10,11). მოგვიანებით ეგვიპტელებმაც კი აღიარეს, რომ თვით უფალი იბრძოდა ისრაელიანებისთვის (გამ. 14:25).

ღმერთის დავალება მოსესთვის ცხადი იყო: "უთხარი ისრაელის ძეთ, რომ აიყარონ". ღმერთი ნაბიჯ-ნაბიჯ ამჟღავნებდა თავის ჩანაფიქრს: 1) ღმერთის ანგელოზი და ღრუბლის სვეტი მოსცილდა ისრაელიანთა ბანაკს და მათ უკან დაივანა, რომ დაეცვა ისინი ეგვიპტელთა ლაშქარისგან; 2) მოსემ რწმენით უნდა გაიწვდინოს ხელი ზღვაზე; 3) უფალმა ორად გაყო ზღვა და დააშრო ის ძლიერი ქარით; 4) შედეგად, ისრაელიანები წარმატებით გადავლენ დამშრალი ზღვის მეორე ნაპირზე. ეგვიპტელები ბრმად დაედევნენ მათ, რადგან ვერ ხედავდნენ, რამდენად უჩვეულო იყო ღმერთის საქმენი, რომელთაც ის თავისი ერისთვის აკეთებდა, ესე იგი, მათ იქამდე არ ესმოდათ ეს, სანამ ძალიან გვიანი არ გახდა, რაც მათ აღიარებაშიც ჩანს, რომელიც გამ. 14:25-შია ჩაწერილი. 



