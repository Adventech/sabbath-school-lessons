---
title: ღმერთი "ღმერთების" წინააღმდეგ
date: 21/07/2025
---


`წაიკითხეთ გამ. 7:8-14. რა გაკვეთილების გამოტანა შეიძლება იუდეველების ღმერთსა და ეგვიპტის ღმერთებს შორის პირველი დაპირისპირებიდან?`

მოსალოდნელი დაპირისპირებები ცოცხალ ღმერთსა და ეგვიპტის "ღმერთებს" შორის უნდა გამართულიყო. ყველაზე ცუდი ის იყო, რომ ფარაონს საკუთარი თავიც ერთ-ერთ ასეთ ღმერთად მიაჩნდა. ღმერთი არ იბრძოდა ეგვიპტელების, ან ეგვიპტის, როგორც ასეთის წინააღმდეგ, ის ებრძოდა მათ ღვთაებებს (ეგვიპტელები ათასობით ღმერთსა და ქალღმერთს ეთაყვანებოდნენ). ბიბლიური მუხლი ცალსახად ამბობს: "ეგვიპტის ყოველ ღმერთს განვიკითხავ. მე ვარ უფალი" (გამ. 12:12). მოგვიანებით ეს აზრი ისევ მეორდება იქ, სადაც საუბარია ისრაელის გამოსვლაზე ეგვიპტიდან: "მათ ღმერთებსაც მიაგო უფალმა სასჯელი" (რიცხვ. 33:4).

ღმერთების განკითხვის ასეთ მაგალითად შეიძლება ჩაითვალოს კვერთხის გველად გადაქცევის სასწაული (გამ. 7:9-12). ეგვიპტის ერთ-ერთი ღვთაება, უაჯიტი (უტო) კობრის სახით გამოისახებოდა და ქვემო ეგვიპტის უზენაესი ხელმწიფების წარმომადგენელი, მისი მფარველი იყო. ურეის ნაწილი (ფეხზე მდგომი კობრას სტილიზებული მეტალის გამოსახულება) ფარაონის თავსაბურავზე მის ძლევამოსილებას, სამეფო წოდებასა და ღვთაებრიობას ასახავდა. ეს დაკავშირებული იყო იმასთან, რომ ეგვიპტელთა წარმოდგენით, უაჯიტი თავისი შხამით ანადგურებდა მტრებს. ეგვიპტელებს ასევე სწამდათ, რომ წმიდა გველი ფარაონს სიკვდილის შემდგომ ცხოვრებაშიც მიჰყვებოდა. 

როდესაც აარონის კვერთხი გველად გადაიქცა და შთანთქა ყველა სხვა გველი ფარაონის წინაშე, ეს თვალსაჩინო მტკიცებულება იყო ჭეშმარიტი ღმერთის უპირატესობისა ეგვიპტურ მაგიასა და ჯადოქრობაზე. ფარაონის ძლევამოსილების სიმბოლო არა მხოლოდ დამარცხდა, არამედ აარონისა და მოსეს ხელშიც აღმოჩნდა (გამ. 7:12,15). ამ პირველმა დაპირისპირებამ ღმერთის ძალა და ეგვიპტეზე მისი მეუფება წარმოაჩინა.  მოსეს, როგორც ღმერთის წარმომადგენელს, უფრო მეტი ძალაუფლება და ძალა ჰქონდა, ვიდრე თავად ფარაონს, რომელიც ეგვიპტელების "ღმერთად" ითვლებოდა. 

ასევე მნიშვნელოვანია აღინიშნოს, რომ ძველი ეგვიპტელები თაყვანს სცემდნენ გველებთან მებრძოლ ღმერთ ნეჰებკაუს, რომელიც ცნობილი იყო როგორც „სულების დამთრგუნველი“, მრავალჯერ დახვეული გველი ან გველი ადამიანის ფეხებზე. ისინი დიდი მოწიწებით ეპყრობოდნენ მას და წმიდად მიიჩნევდნენ. მითოლოგიაში ამ გველკაცს უდიდესი ძალა ჰქონდა, მას ერთდროულად შვიდი გველის გადაყლაპვა შეეძლო. ასე შეატყობინა ღმერთმა ეგვიპტელებს, რომ უზენაესი ხელმწიფება მას ეკუთვნის, და არა გველის ღვთაებებს. ასეთი თვალსაჩინო დაპირისპირების შემდეგ მათ მაშინვე მთელი სიცხადით შეძლეს ამ უწყების დანახვა. 

`როგორ შეგვიძლია მივცეთ უფალს საშუალება, რომ იბატონოს "ღმერთებზე", რომლებიც ჩვენს ცხოვრებაში გაბატონებას ცდილობენ?`

