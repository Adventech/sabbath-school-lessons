---
title: შემდგომი გამოკვლევისათვის
date: 25/07/2025
---


წაიკითხეთ თავი "ეგვიპტის წყლულები" ელენ უაითის წიგნიდან "პატრიარქები და წინასწარმეტყველები" (გვ. 265-272). 

"თავად უფალმა დაუშვა, განეცადა თავის ხალხს ეგვიპტელთაგან ასეთი სისასტიკე, რათა ნათლად, საკუთარი თვალით ეხილა მას კერპთაყვანისმცემლობის დამღუპველი ზეგავლენის შედეგები. ფარაონისადმი ასეთი დამოკიდებულებით უფალმა გამოხატა კერპთაყვანისმცემლობისადმი თავისი დიდი სიძულვილი და მზადყოფნა, დასაჯოს სისასტიკე და ძალადობა... მას არ გამოუყენებია რაიმე ზებუნებრივი ძალა მეფის გულის გასასასტიკებლად. უფალმა აჩვენა ფარაონს თავისი ღვთიური ძალა, მაგრამ მეფე ჯიუტად უარყოფდა ამ ზეციურ ნათელს. უზენაესის უსაზღვრო ძლიერების ყოველმა გამოვლინებამ უფრო აამხედრა მეფე ღმერთის წინააღმდეგ. პირველი სასწაულის უარყოფით დათესილმა ამბოხების თესლმა შესაბამისი ნაყოფი გამოიღო" (პატრიარქები და წინასწარმეტყველები, გვ. 268).

"ეგვიპტელნი თაყვანს სცემდნენ მზესა და მთვარეს. ამ იდუმალ წყვდიადში მოქმედებდა ძალა, რომელმაც გამანადგურებელი დარტყმა მიაყენა ხალხს და მის ღმერთებს, რათა დაეცვა და გაეთავისუფლებინა ტყვეები. მაგრამ რა საშინელიც არ უნდა ყოფილიყო ეს დარტყმა, იგი მეტყველებდა უფლის მოწყალებაზე და დიდ სურვილზე, არ დაეღუპა ადამიანები, მიეცა მათთვის დაფიქრებისა და მონანიების უკანასკნელი დრო ყველაზე საშინელი წყლულის მოვლინებამდე" (იქვე, გვ. 272). 

**კითხვები მსჯელობისთვის:**

`1.დაფიქრდით, რატომ გახდა ფარაონი ამდენად სასტიკი. მიუხედავად იმისა, რომ ხალხის გაშვება აშკარა და სწორი გადაწყვეტილება იყო, ის მაინც უარს ამბობდა ამის გაკეთებაზე. როგორ შეიძლებოდა ვინმე ასე მოტყუებულიყო? რა გაფრთხილება უნდა იყოს ამაში ჩვენთვის იმის შესახებ, თუ როგორ შეიძლება მართლაც ცოდვაში გასასტიკება იმდენად, რომ სრულიად კატასტროფულ გადაწყვეტილებებამდე მივიდეთ, როდესაც სწორი გადაწყვეტილებები და სწორი გზა მთელი დროის განმავლობაში თვალსაჩინო იყო? ბიბლიის რომელი გმირები სჩადიოდნენ იმავე შეცდომას? გაიხსენეთ, მაგალითად, იუდა.` 

`2.გარკვეულ მომენტში, როდესაც ფარაონმა მთელი თავისი ქვეყანა და ერი გაცამტვერებამდე მიიყვანა, მან განაცხადა: "ამჯერად მე შევცოდე. უფალი მართალია, მე და ჩემი ხალხი კი - დამნაშავენი" (გამ. 9:27). ეს ცოდვის გულწრფელ აღიარებას ჰგავდა; საიდან შეგვიძლია ვიცოდეთ, ნამდვილად გულწრფელი იყო ის თუ არა?` 



