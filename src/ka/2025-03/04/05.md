---
title: ბუზანკალი, საქონელი და სნეულებები
date: 23/07/2025
---


`წაიკითხეთ გამ. 8:20-9:12. ჩამოთვალეთ მომდევნო სამი წყლული და მათი შედეგები:

მეოთხე წყლული

მეხუთე წყლული

მეექვსე წყლული`

ეგვიპტეში უაჯიტს ასევე ეთაყვანებოდნენ, როგორც ბუზების ქალღმერთსა და ჭაობების ბატონ-პატრონს. ღვთაება ხეპრის, ამომავალი მზის ღმერთს, გამოსახავდნენ დიდი ხოჭოს თავით. უფალმა ყველა ეს "ღმერთი" გაანადგურა. ამ ისტორიაში ნათქვამია (გამ. 8:20-24), რომ მაშინ, როდესაც ეგვიპტელებმა დიდად იზარალეს, იუდეველები თავს დაცულად გრძნობდნენ და არაფერი ემუქრებოდათ. მათ ფაქტობრივად არცერთი მომდევნო წყლული არ შეხებიათ. 

ამით ღმერთი ისევ და ისევ ცდილობდა ფარაონისთვის ეჩვენებინა, რომ მხოლოდ ის არის "უფალი, ქვეყნის შუაგულში" (გამ. 8:22). 

`როგორ ფიქრობთ, ღმერთის ძლიერების ასე ცხადად გამოვლენის მიუხედავად, რატომ იჩენდა ფარაონი მაინც წინააღმდეგობას?` 

მაშ ასე, ფარაონი იწყებს ვაჭრობას. მასზე ზეწოლა, ცხადია, სულ უფრო იზრდებოდა. ის დათანხმდა, რომ ისრაელიანებს თაყვანი ეცათ თავიანთი ღმერთისთვის და მსხვერპლი შეეწირათ მისთვის, მაგრამ მხოლოდ ეგვიპტის ტერიტორიაზე (გამ. 8:25). თუმცა მის მიერ წამოყენებული პირობების შესრულება შეუძლებელი იყო, რადგან ეგვიპტეში ცხოველები დიდ სიწმიდედ ითვლებოდნენ, და მათ მსხვერპლად შეწირვას შეიძლებოდა იუდეველებზე თავდასხმა გამოეწვია. გარდა ამისა, ეს არ შედიოდა ღმერთის ჩანაფიქრში ისრაელისთვის. 

ამასობაში, მომდევნო წყლული სწორედ საქონელს შეეხო (გამ. 9:1-7). ჰატჰორი, სიყვარულის ქალღმერთი და მფარველი, ძროხის თავით გამოისახებოდა. აპისი, წმინდა ხარიც ასევე პოპულარული და პატივსაცემი ღვთაება იყო უძველეს ეგვიპტეში. ამიტომ მეხუთე წყლულის დროს, ეგვიპტელთა საქონლის დახოცვისას, მეორეხარისხოვანი ღვთაებები დამარცხდნენ. 

მეექვსე წყლულში (გამ. 9:8-12) ნაჩვენებია ისიდას, მედიცინის, მაგიისა და სიბრძნის ქალღმერთის სრული მარცხი. აქ ასევე ვხედავთ ღვთაებების -  სეხმეტისა (ომისა და ეპიდემიის ქალღმერთი) და იმხოტეპის (მედიცინისა და მკურნალობის ღმერთი) მარცხს. მათ არ ხელეწიფებათ მათივე მიმდევრების დაცვა. ბედის ირონიით, ახლა გრძნეულები და ჯადოქრებიც იმდენად იყვნენ დასნეულებული, რომ ვერც კი  წარსდგნენ მეფის კარზე, რაც მათ უძლურებას აჩვენებს ზეცისა და მიწის შემოქმედის წინაშე. 

ათი წყლულის ისტორიაში აქ პირველად მოიხსენიება, რომ "გაამძვინვარა უფალმა გული ფარაონისა" (გამ. 9:12). როგორ უცნაურადაც არ უნდა გვეჩვენებოდეს ეს მტკიცება, თუკი მას კონტექსტის გათვალისწინებით განვიხილავთ, ის კვლავაც იმ ჭეშმარიტებას გვიცხადებს, რომ ასე ღმერთი საშუალებას გვაძლევს გამოვცადოთ მისი მუდმივად უარყოფის შედეგები. 

`ფარაონის პრობლემა მის დაუმორჩილებელ გულში იყო, და არა სწორი არჩევანის გასაკეთებლად საჭირო გონივრული არგუმენტების ნაკლებობაში. რას გვეუბნება ეს იმის შესახებ, თუ რატომ უნდა "დავიცვათ ჩვენი გული"?` 



