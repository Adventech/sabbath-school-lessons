---
title: ვინ გაასასტიკა ფარაონის გული?
date: 21/07/2025
---


`წაიკითხეთ გამ. 7:3,13,14,22. როგორ უნდა გავიგოთ ეს მუხლები?` 

გამოსვლის წიგნში ფარაონის გულის გასასტიკება ცხრაჯერ მიეწერება ღმერთს (გამ. 4:21; 7:3; 9:12; 10:1,20,27; 11:10; 14:4,8; იხ. ასევე რომ. 9:17,18). და ასევე ცხრაჯერ არის ნათქვამი, რომ თვით ფარაონმა გაისასტიკა (ან დაიმძიმა) გული (გამ. 7:13, 14,22; 8:15, 19, 32; 9:7, 34, 35). 

მაშ ვინ გაასასტიკა ფარაონის გული, ღმერთმა თუ თავად ფარაონმა?

აღსანიშნავია, რომ გამოსვლის წიგნის თხრობაში ათი წყლულის შესახებ, პირველი ხუთი წყლულიდან თითოეულში ფარაონი იყო ერთადერთი, ვინც გული გაისასტიკა. ამრიგად, ის თავად არის დამნაშავე საკუთარი გულის გასასტიკებაში. მაგრამ დაწყებული მეექვსე წყლულიდან, ბიბლია ამტკიცებს, რომ ფარაონის გულს ღმერთი ასასტიკებს (გამ. 9:12). ეს ნიშნავს, რომ ღმერთმა განამტკიცა და გააღრმავა თავად ფარაონის არჩევანი, მისი წინასწარი განზრახვა, როგორც აფრთხილებდა ღმერთი ამის შესახებ მოსეს (გამ. 4:21). 

სხვა სიტყვებით, ღმერთმა გამოაგზავნა განსაცდელები, რათა დახმარებოდა ფარაონს საკუთარი ცოდვილობის გააზრებასა და მონანიებაში, რათა გათავისუფლებულიყო სიბნელისა და სიცრუისგან, რომლებიც გონებას უბინდავდნენ. ღმერთს არ ჩაუნერგავს ფარაონის გულში ახალი, ბოროტი ზრახვები, არამედ უბრალოდ მიანდო ის საკუთარ დამღუპველ სურვილებს. მან მოაკლო ფარაონს თავშეკავების მადლი, რითაც ნება მისცა, რომ თავისუფლად გაჰყოლოდა თავის უწმიდურ მისწრაფებებს, როგორც რომ. 1:24-32-შია აღწერილი. 

ფარაონს ჰქონდა თავისუფალი ნება - მას შეეძლო აერჩია, ღმერთის მხარეს ყოფილიყო თუ მის წინააღმდეგ. მან ბოროტების მხარეს ყოფნა არჩია. 

ეს გაკვეთილი მარტივი და ცხადია: თითოეულ ჩვენგანს აქვს კეთილსა და ბოროტს, მორჩილებასა და ურჩობას შორის არჩევანის გაკეთების თავისუფლება. ლუციფერიდან დაწყებული ზეცაში, ადამსა და ევამდე ედემში, ფარაონიდან დაწყებული ეგვიპტეში, ჩვენს დღევანდელობამდე - ჩვენ ყველგან სიცოცხლესა და სიკვდილს შორის არჩევანის წინაშე ვდგავართ (რჯლ. 30:19). 

მოვიყვანოთ ანალოგია: როდესაც მზის სხივები ეცემა კარაქსა და თიხაზე, კარაქი დნება, თიხა კი მყარდება. მზის სითბო ორივე შემთხვევაში ერთნაირია, მაგრამ მისი ზემოქმედება და შედეგები სრულიად განსხვავებული. ყველაფერი დამოკიდებულია მასალაზე. ფარაონის შემთხვევაში შეიძლება ითქვას, რომ ყველაფერი განპირობებული იყო მისი დამოკიდებულებით ღმერთისა და მისი ერისადმი. 

`თავისუფალ ნებაზე დამყარებული რა გადაწყვეტილების მიღება მოგიწევთ უახლოს მომავალში?`

`რის საფუძველზე შეგვიძლია დავრწმუნდეთ საკუთარი არჩევანის სისწორეში?`



