---
title: ეგვიპტის წყლულები
date: 20/07/2025
---


<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ძირითადი ნაწყვეტი: გამ. 7:8-10:29

დამატებითი მუხლები: რიცხვ. 33:4; ფსალმ. 103:27,28; ეს. 28:2,12-17; 44:9,10,12-17; რომ. 1:24-32.

> <p>სამახსოვრო მუხლი:</p>
> "გამძვინვარდა გული ფარაონისა და არ გაუშვა ისრაელის ძენი, როგორც ნათქვამი ჰქონდა უფალს მოსეს პირით" (გამ. 9:35).

ერთი ფერმერი ცდილობდა, რომ თავისი სახედრისთვის სიარული ეიძულებინა, მაგრამ ცხოველი ადგილიდან არ იძვროდა. მაშინ ფერმერმა წკეპლა აიღო და დაარტყა მას, შემდეგ კი დაელაპარაკა სახედარს და მანაც სიარული დაიწყო.  

როდესაც მას ჰკითხეს, რაში მდგომარეობდა ამ ყველაფრის არსი მან უპასუხა: "ჯერ მისი ყურადღება უნდა მიმექცია". 

აქ საუბარი ცხოველთან მოპყრობაზე არ არის (ასე მოქცევა არ ღირს), არამედ უნდა აღინიშნოს ერთი მნიშვნელოვანი მომენტი, განსაკუთრებით მნიშვნელოვანი ებრაელების ეგვიპტიდან გამოსვლის კონტექსტში. ღმერთმა ეგვიპტიდან გამოსვლის საკითხი მოსეს ჩააბარა. ისიც გაემართა ფარაონთან და მიმართა მას ღმერთის სახელით: "გაუშვი ჩემი ხალხი!". 

თუმცა ფარაონს არ სურდა ღვთის ერის გაშვება. წმიდა წერილი არ განმარტავს, თუ რატომ უწევდა ფარაონი მას ასეთ წინააღმდეგობას იმ საომარი საფრთხის მიუხედავად, რომელსაც, როგორც ეგვიპტელები შიშობდნენ, ებრაელები წარმოადგენდნენ მათთვის (იხ. გამ. 1:10). დიდი ალბათობით, მას წმინდა ეკონომიკური მიზეზები ჰქონდა. ებრაელები იაფფასიან სამუშაო ძალას წარმოადგენდნენ და მას არ უნდოდა იმ ეკონომიკური უპირატესობების დაკარგვა, რომლებსაც ებრაელი მონები აძლევდნენ. ამიტომ საჭირო გახდა ფარაონზე გარკვეული დამატებითი ზეგავლენის მოხდენა, არა მხოლოდ მისი ყურადღების მისაქცევად, არამედ მისი განზრახვის შესაცვლელადაც. 



