---
title: პირველი სამი წყლული
date: 23/07/2025
---


ათი წყლული მიმართული იყო არა ეგვიპტელების, არამედ მათი ღვთაებების წინააღმდეგ. თითოეული წყლული, როგორც მინიმუმ, ერთ ღმერთს ანადგურებს. [გამოთქმა "ეგვიპტის წყლულები" ფრაზეოლოგიზმად იქცა მოძველებული სიტყვიდან "წამება" - სასტიკი სასჯელი, სატანჯველი; მოცემულ შემთხვევაში საუბარია სტიქიურ უბედურებებზე ღვთის ერის გაშვებაზე უარის გამო]. 

`წაიკითხეთ გამ. 7:14-8:19. ჩამოთვალეთ პირველი სამი წყლული და მათი შედეგები: 

პირველი წყლული

მეორე წყლული

მესამე წყლული`

ღმერთმა მიუთითა მოსეს იმაზე, რომ ფარაონთან მოლაპარაკებები რთული და თითქმის შეუძლებელი იქნებოდა (გამ. 7:14). მაგრამ ღმერთს სურდა, რომ გაეცხადებინა საკუთარი თავი ფარაონისა და ეგვიპტელებისთვის, ამიტომ გადაწყვიტა, რომ მათთვის გასაგებად, მათსავე ენაზე ესაუბრა მათთან. გარდა ამისა, ეს იუდეველებისთვისაც სასარგებლო იქნებოდა, რადგან ამ დაპირისპირების შედეგად უფრო მეტს გაიგებდნენ საკუთარი ღმერთის შესახებ.

პირველი წყლული მიმართული იყო ხაპის, ნილოსის ღმერთის წინააღმდეგ (გამ. 7:17-25). ეგვიპტეში სიცოცხლე მთლიანად ნილოსის წყალუხვობაზე იყო დამოკიდებული და იქ, სადაც იყო წყალი, იყო სიცოცხლეც. წყალი იყო სიცოცხლის წყარო, ამიტომ ისინი ეთაყვანებოდნენ ხაპის, როგორც სიცოცხლის მიმნიჭებელს. 

მაგრამ მხოლოდ ცოცხალი ღმერთია სიცოცხლის წყარო, ღმერთი, რომელმაც შექმნა ყველაფერი, მათ შორის, წყალი და საკვები (დაბ. 1:1,2,20-22; ფსალმ. 103:27,28; 135:25; იოან. 11:25; 14:6). წყლის სისხლად გადაქცევა სიმბოლურად სიცოცხლის სიკვდილად გადაქცევას აღნიშნავს. ხაპიმ ვერ შეძლო სიცოცხლის უზრუნველყოფა და დაცვა. ეს მხოლოდ უფლის ძალითაა შესაძლებელი. 

ამის შემდეგ ღმერთი ფარაონს კიდევ ერთ განსაცდელს უგზავნის. ამჯერად დაპირისპირება უკავშირდება ქალღმერთ ჰეკეტს, რომელიც ბაყაყის სახით გამოისახებოდა (გამ. 8:1-15). სიცოცხლის წარმოქმნის ნაცვლად, ნილოსმა წარმოქმნა ბაყაყები, რომლებიც შიშს და ზიზღს იწვევდნენ ეგვიპტელებში. ისინი მათგან გათავისუფლებას ცდილობდნენ. ამ წყლულის დასრულების ზუსტმა დრომ აჩვენა, რომ მის მიღმაც ასევე ღმერთის ძალა იდგა. 

მესამე წყლული შედარებით მოკლედ არის აღწერილი (გამ. 8:16-19). აქ არ არის დაკონკრეტებული მწერების სახეობა (ებრ. კინიმ - კოღოები, ტკიპები, ტილები). ის მიმართული იყო გების, დედამიწის ღვთაების წინააღმდეგ. მიწის მტვრისაგან წარმოიქმნა უამრავი მკბენარი, რომელიც მთელს ქვეყანას მოედო. ეგვიპტელმა გრძნეულებმა ვერ შეძლეს ამ სასწაულის გამეორება (სიცოცხლის შექმნა ხომ მხოლოდ ღმერთს შეუძლია), ამიტომ განაცხადეს: "ღვთის თითია ეს" (გამ. 8:19). თუმცა ფარაონი ჯერ ისევ უდრეკი იყო. 

`დაფიქრდით ფარაონის გულის სისასტიკეზე. მისი მუდმივი უარი ღმერთის მითითებების შესრულებაზე ვითარებას ამძიმებდა. რა გაკვეთილების გამოტანა შეგვიძლია აქედან, რომ არ უარვყოთ ღმერთის ნება ისევე, როგორც ამას ფარაონი აკეთებდა?`



