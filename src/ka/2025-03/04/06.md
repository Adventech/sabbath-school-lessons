---
title: სეტყვა, კალია და წყვდიადი
date: 24/07/2025
---


`წაიკითხეთ გამ. 9:13-10:29. ჩამოთვალეთ კიდევ სამი წყლული: 

მეშვიდე წყლული

მერვე წყლული

მეცხრე წყლული`

`რამდენად ქმედითი იყო ეს წყლულები, თუ ვისაუბრებთ ფარაონის გადაწყვეტილების შეცვლის მცდელობაზე?` 

ნუტი - ზეცის ძველეგვიპტური ღვთაება, რომელსაც ხშირად გამოსახავდნენ ყველაფრის ბატონად, რაც ცასა და მიწაზე ხდება. ოსირისი კი მოსავლისა და ნაყოფიერების ღმერთი იყო. ბიბლიაში სეტყვა ღმერთის სამსჯავროსთან არის დაკავშირებული (ეს. 28:2, 17; ეზეკ. 13:11-13). ამ წყლულს მხოლოდ ისინი გადაურჩნენ, ვინც ქონება საიმედო ადგილას გადაინახა (გამ. 9:20,21). ახლა ყველა გამოცდის წინაშე დადგა: გაითვალისწინებენ თუ არა ისინი ღმერთის სიტყვას და მოიქცევიან თუ არა მის თანახმად? 

ღმერთი აცხადებს, რომ ფარაონის ცოცხლად დატოვებით მას ერთი მიზანი ამოძრავებს - მთელმა დედამიწამ უნდა გაიცნოს ღმერთი (გამ. 9:16). ახლა ფარაონი აცნობიერებს, რომ ცოდვა ჩაიდინა, მაგრამ მალე მისი ზრახვები იცვლება. 

ქარიშხლის, ომისა და აურზაურის ღმერთს ეგვიპტეში სეტს ეძახდნენ. ისიდთან ერთად ისინი მიწათმოქმედების ღვთაებებად ითვლებოდნენ. შუ ჰაერის ღვთაება იყო. სერაპისი ღვთაებრივ სიდიადეს, ნაყოფიერებას, განკურნებას და იმქვეყნიურ ცხოვრებას განასახიერებდა. ეგვიპტის ვერცერთი ღვთაება ვერ აჩერებდა ღმერთის მსჯავრს (გამ. 10:4-20), იმიტომ რომ კერპები არარაობაა (ეს. 44:9, 10, 12-17). 

ფარაონის მსახურები დაჟინებით ითხოვდნენ ისრაელის გათავისუფლებას, მაგრამ ის კვლავაც უარზე იყო. მან წამოაყენა კომპრომისი, რომელიც მოსემ სამართლიანად უარყო, რადგან ქალები და ბავშვები თაყვანისცემისა და რელიგიური საკრებულოს განუყოფელი ნაწილი არიან. 

და ბოლოს, ეგვიპტის მთავარ მზის ღმერთს რას და მთვარის ღმერთს თოტს არ შეეძლოთ სინათლის მიცემა. ფარაონი კვლავ ცდილობს, რომ ივაჭროს, მაგრამ მისი მცდელობები ამაოა. ეგვიპტე სამი დღით ჩაეფლო წყვდიადში, მაგრამ იქ, სადაც ისრაელიანები ცხოვრობდნენ, იყო სინათლე. განსხვავება ამაზე თვალსაჩინო ვერ იქნებოდა. 

`როგორ ფიქრობთ, რატომ არ გამოავლინა ღმერთმა თავისი ძალა მთელი სისავსით თავიდანვე, რატომ ელოდებოდა ასე დიდხანს ფარაონის წინააღმდეგობას?` 

იმ ტანჯვის მიუხედავად, რომელიც უკვე მთელმა ეგვიპტემ განიცადა, ფარაონის გადაწყვეტილება მტკიცე იყო და ის უკან არ იხევდა. მართალია მისი უფრო სიღრმისეული მოტივების შესახებ არაფერი ვიცით, მაგრამ ეს შეიძლებოდა უბრალოდ სიამაყის გამოხატულება ყოფილიყო. იმის მიუხედავად რომ, მტკიცებულებები საკმაოდ მყარი იყო, იმის მიუხედავად, რომ, რაც ხდებოდა ყველაფერი მეტად თვალსაჩინო იყო, (მისი მსახურებიც კი აცხადებდნენ: "როდემდე იყოს იგი ჩვენთვის დაბრკოლებად? გაუშვი ეს კაცები და ემსახურონ უფალს, თავიანთ ღმერთს. ნუთუ ჯერაც ვერ მიმხვდარხარ, რომ იღუპება ეგვიპტე?" [გამ. 10:7]), და იმის მიუხედავად, რომ სწორი არჩევანი მისთვის ხელმისაწვდომი იყო - მცირე ყოყმანის შემდეგ ფარაონი მაინც უარს ამბობს ღმერთის ნების მორჩილებაზე და ისრაელიანთა გაშვებაზე. 

ეს დრამატული ისტორია ნათლად ასახავს შემდეგ სიტყვებს: "სიამაყე წინ უძღვის დაღუპვას და დაცემას წინ უძღვის ქედმაღლობა" (იგავ. 16:18). 



