---
title: პასექი
date: 28/07/2025
---


`წაიკითხეთ გამ. 12:1-20. რა კონკრეტულ მითითებებს აძლევს ღმერთი მოსეს და აარონს იქამდე, სანამ ისრაელი ეგვიპტეს დატოვებს?` 

შეიძლებოდა გვევარაუდა, რომ ღმერთი მოსეს და აარონს მისცემდა ინსტრუქციას, თუ როგორ დაეგეგმათ ეგვიპტიდან გაქცევა. მას შეეძლო მიეცა რჩევები იმასთან დაკავშირებით, თუ როგორ მოემზადებინათ ყველაფერი მოხუცების, დედებისთვის მცირეწლოვანი შვილებით, ცხოველებისთვის და ა.შ. მაგრამ ამის ნაცვლად ღმერთმა ყველა გააოცა თავისი მითითებით პასექის დღესასწაულის აღნიშვნის შესახებ. ეს იმას ნიშნავს, რომ ყურადღების ცენტრში უნდა ყოფილიყო უფლის, მათი გამომსყიდველის თაყვანისცემა. სხვა ყველაფერი მოიცდიდა. 

თითოეულ ოჯახს უნდა მოემზადებინა პასექის კრავი და არაფერი არ უნდა დარჩენილიყო ფუჭად. ყველას უნდა ეჭამა თავისი წილი და თუ რომელიმე ოჯახი ვერ შეჭამდა კრავს ბოლომდე, სხვა ოჯახისთვის უნდა გაენაწილებინა. 

`წაიკითხეთ გამ. 12:13,14. რატომ უნდა შეენახათ ისრაელიანებს ეს მოვლენა მეხსიერებაში საუკუნოდ?` 

გამოსვლა ისრაელიანებს ყოველ წელს უნდა ედღესასწაულათ, თანაც, არა როგორც უბრალო მოგონება წარსულის მოვლენების შესახებ, რომლებიც ღმერთმა მათი წინაპრებისთვის მოიმოქმედა, არამედ ასევე როგორც ღმერთის განმათავისუფლებელი ღვაწლი ახლანდელი თაობებისთვისაც. ეს უნდა ყოფილიყო ახალი გამოცდილება ადამიანთა ყველა ჯგუფისთვის. 

მე-12 და მე-13 მუხლები განმარტავს პასექის მნიშვნელობას (ებრ. ფესახ): ღმერთის სამსჯავრო, რომელიც მოკვდინებას გულისხმობს, "გვერდს აუვლის" ისრაელიანებს; ამრიგად, მათ პასექი უნდა აღნიშნონ. ებრაული სიტყვა ფესახი მომდინარეობს ზმნიდან, რომელიც "გვერდის ავლას" აღნიშნავს, იმიტომ რომ გამანადგურებელმა "გვერდით ჩაუარა" ისრაელიანთა სახლებს, რომელთა კარის წირთხლებიც კრავის სისხლით - სიცოცხლისა და გადარჩენის სიმბოლოთი იყო დანიშნული. 

პასექის აღნიშვნას თითოეული ისრაელიანისთვის უნდა შეეხსენებინა ღმერთის დიდებული და გულმოწყალე საქმეები, რომლებიც თავისი ერისთვის მოიმოქმედა. ამ დღესასწაულს უნდა გაეძლიერებინა მათი ეროვნული თვითმყოფადობა და განემტკიცებინა მათი რელიგიური მრწამსი. 

`რატომ არის ასეთი მნიშვნელოვანი, რომ ყოველთვის გვახსოვდეს ის სიკეთე, რომელიც ღმერთმა გაგვიკეთა წარსულში და გვწამდეს, რომ მომავალშიც გააკეთებს მას?` 



