---
title: ესტაფეტის გადაცემა
date: 30/07/2025
---


მეფსალმუნე გვიყვება იმის შესახებ, როგორ შეუძლიათ ჩვენს შვილებს, რომ შეიმეცნონ ღმერთი და შეიტყონ მისი სიყვარულისა და მზრუნველობის შესახებ: "თაობა თაობას უქებს შენს საქმეებს და შენს სიძლიერეზე მოუთხრობენ" (ფსალმ. 144:4). ოჯახებმა უნდა მოუთხრონ ერთმანეთს ღმერთის, მისი საოცარი საქმეებისა და მისი სწავლების შესახებ და ყველაფერი ეს უნდა გაკეთდეს იმისთვის, რომ ბიბლიური ცოდნა მომდევნო თაობას გადაეცეს. 

`წაიკითხეთ გამ. 12:24-28. რა მნიშვნელოვან დარიგებას შეიცავს ეს მუხლები?` 

მშობლები პირველი მასწავლებლები იყვნენ თავიანთი შვილებისთვის და ეგვიპტიდან გამოსვლის ისტორიაც სწორედ მათ უნდა გადაეცათ ბავშვებისთვის. ის მხოლოდ ისტორიულ მოვლენად კი არ უნდა მოთხრობილიყო, არამედ უნდა წარმოჩენილიყო პირად გამოცდილებად, თუნდაც უკვე დიდი ხნის წინ ყოფილიყო მომხდარი. ამ დღესასწაულის აღნიშვნით მათ საკუთარი თავი უნდა გაეიგივებინათ თავიანთ წინაპრებთან, ეს ისტორია კი ხელახლა განეცადათ და გაეთანამედროვებინათ. მამა ამბობდა: "მე ვიყავი ეგვიპტეში, ვიხილე ეგვიპტური ღმერთების მარცხი და ეგვიპტის წყლულები, მე გავთავისუფლდი". გამოსვლის წიგნში ორჯერ არის ხაზგასმული ის საკითხი, თუ როგორ უნდა ეპასუხათ მშობლებს პასექთან დაკავშირებულ შვილების კითხვებზე (იხ. რჯლ. 6:6-8; გამ. 13:14-16). 

უნდა აღინიშნოს, რომ ისრაელიანები ჯერ კიდევ ეგვიპტეში იყვნენ, როდესაც ეგვიპტიდან გათავისუფლების აღნიშვნა დაევალათ. ამრიგად, მთელი დღესასწაული რწმენის აქტი იყო. ამ დავალების მიღების შემდეგ "მუხლი მოიყარა ხალხმა და თაყვანი სცა" (გამ. 12:27) თავის მხსნელს, შემდეგ კი მიჰყვა პასექის მითითებებს. 

`რატომ არის მნიშვნელოვანი ბავშვებისთვის ეკლესიის ისტორიის და ქრისტიანთა წარსული გამოცდილების გაზიარება?` 

მეორე რჯულის წიგნი შეიცავს შეხსენებას ისრაელიანებისთვის მათი ისტორიის მოყოლის აუცილებლობაზე ისე, რომ ის საკუთარ გამოცდილებად გაიხსენონ. მიაქციეთ ყურადღება ამ თხრობის კრებით ტონს, ასევე იმას, თუ როგორ არის ხაზგასმული აწმყოს მოვლენები: "და განაცხადებ და იტყვი უფლის, შენი ღმერთის, წინაშე: “მოხეტიალე არამელი იყო მამაჩემი და ჩავიდა ეგვიპტეში, და ხიზნობდა იქ მცირერიცხოვანი ხალხით, და შეიქნა იქ დიდ ერად, ძლიერად და მრავალრიცხოვნად. ცუდად გვეპყრობოდნენ ჩვენ ეგვიპტელნი, და გვჩაგრავდნენ და მძიმე სამუშაოს გვაკისრებდნენ, და შევღაღადეთ უფალს, ჩვენი მამების ღმერთს, და ისმინა უფალმა ჩვენი ხმა, და იხილა ჩვენი გაჭირვება, ჩვენი ჯაფა და ჩვენი ჩაგვრა, და გამოგვიყვანა ჩვენ უფალმა ეგვიპტიდან ძლიერი ხელით და გაწვდილი მკლავით, დიდი საშინელებით და ნიშნებით და სასწაულებით. და მოგვიყვანა ჩვენ ამ ადგილას, და მოგვცა ეს ქვეყანა, ქვეყანა, სადაც მოედინება რძე და თაფლი" (რჯლ. 26:5-9). 

გარდა ამისა, პასექის ან წმიდა ისტორიის სხვა მოვლენების მოყოლით შვილებისთვის მშობლები ახსენებდნენ მათ იმას, რაც ღმერთმა გააკეთა მათთვის და ერისთვის. ეს მონათხრობი სასარგებლო იყო როგორც მთხრობელის, ისე მსმენელისთვის. 



