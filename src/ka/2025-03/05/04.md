---
title: ფესახი
date: 29/07/2025
---


`წაიკითხეთ გამ. 12:17-23. რა როლს ასრულებს სისხლი ამ ახალი დღესასწაულის აღნიშვნაში?` 

მსხვერპლად შეწირული ცხოველის სისხლი ამ დღესასწაულის საკვანძო ელემენტია. ისინი, ვინც ამ დღესასწაულში მონაწილეობდნენ, დაკლული კრავის სისხლით ნიშნავდნენ კარის წირთხლებს თავიანთ სახლებზე. ამით მათ გამოხატეს რწმენა ღმერთისადმი, მათ სწამდათ, რომ ის დაიცავდა მათ იმისგან, რაც დაემართებოდა ყველას, ვინც არ იყო სისხლით დაფარული. 

`რისი (ვისი) სიმბოლო იყო პასექის კრავი (შეადარეთ იოან. 1:29-ს)?`

როგორი თვალსაჩინო ასახვაა სახარებისა! პასექის კრავი უმწიკვლო უნდა ყოფილიყო, რადგან ის მიუთითებდა იესო ქრისტეზე, "ღვთის კრავზე, რომელმაც აიღო სოფლის ცოდვა" (იოან. 1:29). ცხოველის სისხლი გადამწყვეტ როლს ასრულებდა - ის იყო დაცვის სიმბოლო და სიცოცხლის ნიშანი სიკვდილის გარემოცვაში. 

"და იყოს ის სისხლი თქვენთვის ნიშნად სახლებზე, სადაც თქვენ იმყოფებით. დავინახავ სისხლს და გვერდს აგივლით და არ იქნება თქვენში დამღუპველი სენი, როცა გავწყვეტ ეგვიპტის ქვეყანას" (გამ. 12:13). 

მთელი სახარება პასექის აღნიშვნასთან იყო დაკავშირებული, რადგან მიუთითებდა არა მხოლოდ მონობიდან გათავისუფლებასა და აღთქმული ქვეყნისკენ მოგზაურობაზე, არამედ იესო ქრისტეს მსხვერპლზეც ჩვენი ცოდვებისთვის და მის ღვაწლზე, რომელიც მათ მიეწერებათ, ვინც მისი სისხლითაა დაფარული. 

ასწლეულების შემდეგ, პავლე, რომელიც ამ დღესასწაულს იხსენებდა, წერდა: "განწმიდეთ ძველი საფუარი, რათა იყოთ ახალი ცომი, რამდენადაც ხმიადები ხართ, ვინაიდან ჩვენი პასექი, ქრისტე, ჩვენ გამო შეეწირა" (1კორ. 5:7).

საფუარი სხვადასხვა ტიპის ცომის დასამზადებლად გამოიყენებოდა. ბიბლიაში ამის შესახებ პირველად მაშინ მოიხსენიება, როდესაც საუბარია ხმიადის მომზადებაზე, უშუალოდ ისრაელიანთა ეგვიპტიდან გამოსვლის წინ. პასექის დროს საფუარი სახლებიდანაც უნდა მოეშორებინათ (გამ. 12:8, 15-20; 13:3-7). მოცემულ კონტექსტში საფუარი ცოდვის სიმბოლო იყო (1კორ. 5:6-8), ამიტომ პასექის აღნიშვნის დროს მისი გამოყენება არ შეიძლებოდა ერთი კვირის განმავლობაში. 

ხმიადი არის სიმბოლო უცოდველი მესიის, რომელმაც ყველა ცდუნება აიტანა და სიცოცხლე გასწირა ჩვენთვის (იოან. 1:29; 1კორ. 5:7; ებრ. 4:15). "უსუპის კონა" რომელიც სისხლში უნდა ამოეწოთ, ღმერთის განმწმედი მადლის სიმბოლო იყო (ფსალმ. 50:9). ამრიგად, იესოს გამომსყიდველი ღვაწლი მთელი ფესახის განმავლობაში გვეცხადება. 

`რას გვეუბნება ის ფაქტი, რომ ცოდვის გამოსასყიდად იესო ქრისტეს, თვით ღმერთის სისხლი გახდა საჭირო იმის შესახებ, თუ რამდენად საზარელია ცოდვა სინამდვილეში?` 



