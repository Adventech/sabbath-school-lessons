---
title: კიდევ ერთი წყლული
date: 28/07/2025
---


წინასწარმეტყველი ამოსი ამბობს: "არაფერს მოიმოქმედებს უფალი ღმერთი, თუ არ გაუცხადა თავისი საიდუმლო თავის მსახურთ, წინასწარმეტყველთ" (ამოს. 3:7). წინასწარმეტყველ მოსეს მეშვეობით ღმერთმა აუწყა ფარაონს, რომ ახლოვდებოდა კიდევ უფრო მძიმე განსაცდელი. ფარაონმა ყველაზე სერიოზული გაფრთხილება მიიღო. ეს იქნება სამართლიანი სამსჯავრო სიამაყის, ექსპლუატაციის, ძალადობისა და კერპთაყვანისმცემლობის, ანუ ყველაფერი იმის წინააღმდეგ, რამაც ეგვიპტეს ყველა ეს უბედურება დაატეხა თავს. 

`წაიკითხეთ გამ. 11:1-10. რა გაფრთხილება გასცა ღმერთმა იქამდე, სანამ ეგვიპტეს წყლული დაატყდა თავს?` 

ღმერთმა მისცა ეგვიპტეს დრო - წყვდიადის სამი დღე (გამ. 10:22,23) - რომ დაფიქრებულიყო ბოლო პერიოდის მოვლენებსა და მათ მნიშვნელობაზე. მან ასევე მისცა მათ ბოლო, ცალსახა გაფრთხილება, უკანასკნელი შანსი იმისა, რომ სწორად მოქცეულიყვნენ. 

თუმცა გამ. 11:8-ში ნათქვამია, რომ მოსე განრისხებული წამოვიდა ფარაონისგან. რამ გაანაწყენა ასე მოსე? ის, ალბათ, აცნობიერებდა, რომ მეათე წყლული, რომელსაც მრავალი უდანაშაულო ადამიანი შეეწირება, დიდ ტრაგედიად იქცევა, რომლის მიზეზიც ფარაონის სისასტიკე იქნება. 

გარდა ამისა, რიცხვი ათი ბიბლიურ სიმბოლიკაში მნიშვნელოვანი დატვირთვის მატარებელია. ეს რიცხვი სისავსეს და სისრულეს წარმოადგენს. (გაიხსენეთ ათი მცნება, როგორც ღმერთის ზნეობრივი კანონის სრული გამოცხადება). ეგვიპტის ათი წყლული მიუთითებს ღმერთის სამართლიანობისა და საზღაურის სრულად წარმოჩენაზე. 

`როგორ ფიქრობთ, ზედმეტად სასტიკი ხომ არ იყო ეგვიპტის დასჯა მეათე წყლულით?`

`როგორ შევუთავსოთ ეს ღმერთის სიყვარულს?` 

ღმერთი მსაჯულია და ის გამოდის სიამაყის, უსამართლობის, დისკრიმინაციის, ქედმაღლობის, ექსპლუატაციის, სისასტიკისა და ეგოიზმის წინააღმდეგ. ის იჭერს მათ მხარეს, ვისაც ტანჯავენ, შეურაცხყოფენ, ცუდად ეპყრობიან და დევნიან. ღმერთი აღასრულებს მართლმსაჯულებას, რაც სინამდვილეში მისი სიყვარულის კიდევ ერთი გამოხატულებაა. (იხ. ფსალმ. 2:12; 32:5; 84:12; 88:15; 100:1; ეს. 16:5; იერ. 9:24). 

ჩვენც მთელი ძალით უნდა ვეცადოთ, რომ მოსიყვარულე და სამართლიანი ადამიანები ვიყოთ. მაგრამ ასეა თუ ისე, ზოგჯერ უკიდურესობებშიც მარტივად ვვარდებით. "სიყვარულის" გამო ზოგჯერ თვალს ვხუჭავთ შეცდომებზე, რომლებსაც გამოსწორება სჭირდება. ან შეიძლება სამართალი ისეთი განყენებული სიცივით აღვასრულოთ, თითქოს ქვისგან ვიყოთ ნაკვეთი. მაგრამ ეს უკიდურესობებია. იდეალი კი, რომლისკენაც უნდა ვისწრაფვოდეთ, გულისხმობს "მხოლოდ სამართლის ქმნას, და წყალობის სიყვარულს; მოწიწებით სიარულს უფლის წინაშე" (მიქ. 6:8).

`თუ არ შეგვიძლია, რომ იდეალურ მდგომარეობას მივაღწიოთ (და ამის გაკეთება ჩვენ არ შეგვიძლია), რატომ ჯობს, რომ გულმოწყალებას უფრო მივემხროთ, ვიდრე სამართლიანობას?` 

