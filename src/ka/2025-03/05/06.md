---
title: ღმერთის სამსჯავრო
date: 31/07/2025
---


`წაიკითხეთ გამ. 12:29,30-ში იმის შესახებ, თუ როგორ მოაკვდინა ღმერთმა პირმშოები ეგვიპტეში. რატომ აირჩია ღმერთმა მაინცდამაინც პირმშოები? (იხ. აგრეთვე ებრ. 11:28).`

ეგვიპტის უკანასკნელმა წყლულმა პირმშოები დაღუპა. ეს იყო ღმერთის სამსჯავრო ეგვიპტის ყველა ღმერთსა და იმ ოჯახებზე, რომლებიც მათ ეთაყვანებოდნენ. ეს ცრუ ღვთაებები მხოლოდ კერპები იყვნენ, რომლებიც ადამიანურ ვნებებს, სურვილებსა და შიშებს ასახავდნენ. 

როგორც წინა წყლულებმა აჩვენა, ამ კერპებს არ შეეძლოთ ადამიანთა დაცვა. ხოლო ახლა, მეათე წყლულის დროს, მათი უსარგებლობა კიდევ უფრო თვალსაჩინო გახდა. 

"ეგვიპტის ამ უზარმაზარ ქვეყანაში ყოველი ოჯახის პირმშო იქნა მოკლული. ჰაერი შესძრა მგოდებელთა შემზარავმა მოთქმამ და ვაებამ. მეფე და მისი მოხელენი, გაფითრებულნი, შეძრწუნებულნი და თავზარდაცემულნი იდგნენ" (ელენ უაითი, პატრიარქები და წინასწარმეტყველები, გვ. 280).

ფარაონი უზენაესი ხელმწიფების განსახიერება და ეგვიპტის ღმერთი იყო, მისი პირმშო კი ღმერთის ძედ ითვლებოდა. ისიდა შვილების მფარველი ღვთაება იყო; ჰეკეტი იყო ღვთაება, რომელიც ქალებს მშობიარობისას უწევდა დახმარებას; მინი კი ნაყოფიერების ღვთაება იყო. მათ გარდა ეგვიპტეში ნაყოფიერების კიდევ რამდენიმე ღვთაება არსებობდა. ყველა ეს ღმერთი უძლური იყო ცოცხალ უფალთან შედარებით. მოსე ამბობს: "ვინაა შენი სადარი ღმერთთა შორის, უფალო? ვინაა, შენი სადარი, სიწმინდით დიდებულო. საკვირველო ხოტბებით, მოქმედო სასწაულებისა?" (გამ. 15:11). მოგვიანებით ითრომ დაამოწმა: "ახლა კი გავიგე, რომ დიდია უფალი ყველა ღმერთზე. ეს გამოჩნდა, როცა ისინი კადნიერად ქედმაღლობდნენ მათზე" (გამ. 18:11).

გამოსვლის 1-ლი თავის თანახმად, ფარაონის ბრძანებით, ეგვიპტელები კლავდნენ ებრაელ ჩვილებს, რომ დაესუსტებინათ, დაემორჩილებინათ და დაემცირებინათ ისრაელიანები. ახლა კი ღმერთის სასჯელი განგმირავს ეგვიპტის პირმშოებს. რასაც დათესავ, იმას მოიმკი. 

ჩვენს გადაწყვეტილებებს და საქციელებს მოყვება შესაბამისი შედეგები. და ეს მწარე ჭეშმარიტებაა, რომელიც ყველას გვაქვს გამოცდილი: ჩვენი არასწორი ქმედებების გამო მხოლოდ ჩვენ კი არა, უდანაშაულო ადამიანებიც იტანჯებიან, ზოგჯერ ბევრი ადამიანიც კი. ასეთია ცოდვის ბუნება. 

`რაში დაზარალდით სხვა ადამიანების ცოდვების გამო?`

`ან როგორ დაზარალდნენ სხვები თქვენი ცოდვების გამო?`

`რაში მდგომარეობს ჩვენი ერთადერთი იმედი?` 



