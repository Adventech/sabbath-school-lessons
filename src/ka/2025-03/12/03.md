---
title: "რომ შეგიცნო შენ"
date: 15/09/2025
---


`წაიკითხეთ გამ. 33:12-17. რის სწავლებას სთხოვდა მოსე უფალს?`

`რატომ ითხოვდა ის ღმერთის თანდასწრებას, რომ ის და მისი ერი მისით ყოფილიყვნენ მართული?` 

მოსეს ზრდა უფალში მუდმივი იყო. ის სულ უფრო და უფრო უახლოვდებოდა უფალს და ისწრაფვოდა, რომ მისადაგებოდა მას. ერთხელ, როდესაც საკრებულო კარავში ღმერთს ესაუბრებოდა, მოსემ უეცრად გააცნობიერა, რომ არ იცნობს მას და განსაკუთრებული ლოცვა წარმოთქვა: "მაუწყე შენი გზები, რომ შეგიცნო შენ, რათა ვპოვო მადლი შენს თვალში; და ნუ დაივიწყებ, რომ შენი ერია ეს ხალხი" (გამ. 33:13). მოსე აცნობიერებდა თავის ღრმა მოთხოვნილებას, რომ ახალ საფეხურზე გაეცნო ღმერთი. მან აღმოაჩინა, რომ, რაც უფრო მეტად ეცნობოდა უფალს, მით უფრო ნაკლებად ესმოდა მისი. ის აცნობიერებდა თავის მოთხოვნილებას და მთელი გულით უნდოდა, რომ უკეთ შეეცნო უფალი. ღმერთმა დიდი სიამოვნებით შეასრულა მოსეს სურვილი.

მოსეს გამოცდილების შესწავლით დღეს ჩვენ შეგვიძლია დავინახოთ, თუ როგორ შევიდა ის უფრო ღრმა და ახლო ურთიერთობაში უფალთან და როგორ მიმდინარეობდა მისი სულიერი ზრდა.

მოსე ჯერ "ავიდა ღმერთთან" (გამ. 19:3). შემდეგ კი "მთის წვერზე" (გამ. 19:20), ხოლო შემდეგ მიუახლოვდა ღრუბელს, "ნისლს", რომელშიც ღმერთი იყო (გამ. 20:21).

სხვა შემთხვევაში "შევიდა მოსე შუაგულ ღრუბელში", სადაც ღმერთი იყო, და რჩებოდა უფალთან ორმოც დღესა და ორმოც ღამეს (გამ. 24:18). ამ ორმოცი დღის განმავლობაში ღმერთმა მოსეს ორი ძვირფასი ძღვენი გადასცა: 1) დეკალოგი, რომელიც თავად ღმერთის მიერ იყო დაწერილი და ამოტვიფრული ორ ფიქალაზე (გამ. 24:12), და 2) დარიგებები იმის შესახებ, თუ როგორ აეშენებინათ და მოეწყოთ კარავი (იხ. გამ. 25-31). 

შემდეგ მან კიდევ ორმოცი დღე და ღამე გაატარა უფალთან, ცოდვილთათვის შუამდგომლობაში (გამ. 32:30-32; რჯლ. 9:18). 

ყველა ამ მოვლენის მიუხედავად, მოსე არ წყვეტდა ღმერთის ხასიათის უფრო ღრმად შეცნობისკენ სწრაფვას. და მალე ამისთვის ღმერთმა მას განსაკუთრებული გამოცხადებები მიანიჭა. ეს ცოდნა, რომელიც ასე სწყუროდა მოსეს, არა უბრალოდ ინტელექტუალური გააზრება იყო ღმერთის ვინაობისა, არამედ მასთან შეხების პირადი გამოცდილება.

გასაკვირი არ არის, რომ ასწლეულების შემდეგ იესო იტყვის: "ესაა საუკუნო სიცოცხლე, რომ გიცნობდნენ შენ, ერთ ჭეშმარიტ ღმერთს, და მას, ვინც მოავლინე - იესო ქრისტეს" (იოან. 17:3). ღმერთი თავად გახდა ადამიანი, ამაზე უკეთ როგორ უნდა ეჩვენებინა საკუთარი თავი ხალხისთვის?

`იცნობთ თუ არა ღმერთს პირადად თუ უბრალოდ იცით, ვინ არის ის?`

`რაში მდგომარეობს პრინციპული განსხვავება ამ ორ ცნებას შორის?` 



