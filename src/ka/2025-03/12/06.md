---
title: მოსეს გასხივოსნებული სახე
date: 18/09/2025
---


`წაიკითხეთ გამ. 34:29-35. რამ აიძულა მოსეს სახეს გასხივოსნება?` 

მას შემდეგ, რაც ღმერთმა მოსეს თავისი სიყვარული გაუცხადა, მოსე ისრაელის ბანაკში გასხივოსნებული სახით დაბრუნდა. იცოდა თუ არა მოსემ თავიდანვე, რომ მისი სახე ასხივებდა? არა. რაც უფრო ახლოსაა ადამიანი უფალთან, მით უფრო მკაფიოდ შეიგრძნობს საკუთარ არასრულფასოვნებას ღმერთის სიწმიდესთან შედარებით. 

რა იყო მოსეს გარდაქმნის მიზეზი, რომლის შედეგადაც მას სახე ასე გაუნათდა? მიზეზი უბრალოდ ღმერთის თანდასწრებაში ყოფნა არ ყოფილა, რადგან მოსე აქამდეც არაერთხელ შეხვედრია ღმერთს, მაგრამ ამ შეხვედრების შემდეგ მას სახე არ გაბრწყინვებია. თუმცა ის რომ არასდროს არ შეხვედროდა ღმერთს პირისპირ, მაშინ მისი სახეც არასდროს გახდებოდა გასხივოსნებული. მხოლოდ მას შემდეგ, რაც მოსემ გაიაზრა ღმერთის სიკეთე და სრულად გაუხსნა თავისი გული, მან დაინახა ღმერთის ხასიათის სილამაზე, რამაც გარდაქმნა ის და მისი სახეც გაბრწყინდა. ჩვენი გულები და გონება შეიძლება გარდაიქმნას, როდესაც საკუთარ თავს ვუძღვნით ღმერთს და ნებას ვრთავთ მას, რომ ჩვენი ცხოვრების მეფე და უფალი იყოს.

`წაიკითხეთ 2კორ. 3:18. როგორ შეუძლია იესოს თანდათან გარდაგქმნათ საკუთარ ხატებაში?`

პავლე მოსეს გაბრწყინებულ სახეს იესო ქრისტეს ადარებს და ამბობს, რომ იესოს დიდება (რომელშიც განხორციელდა ღმერთის რჯული და მადლი) აღემატება მოსეს რჯულის დიდებას. ქრისტე და მისი რჯული მხოლოდ მაშინ ჩაიბეჭდება ჩვენს ხასიათში, როდესაც მას მივაპყრობთ მზერას (ებრ. 3:1; 12:2), და ეს მხოლოდ ღმერთის სულის ძალით ხდება (2კორ. 3:12-18).

 მოსე მაგალითია ჩვენთვის, რომელიც გვაჩვენებს, თუ რისი გაკეთება შეუძლია ჩვენთვის ღმერთს, როდესაც ვაძლევთ შესაძლებლობას, რომ  შეცვალოს ჩვენი ხასიათი და გარდაგვქმნას თავის ღვთაებრივ ხატებად. სწორედ ეს ჰქონდა პავლეს მხედველობაში, როდესაც "სიცოცხლის განახლებაზე" საუბრობს (რომ. 6:4). 

`ჩვენი პიროვნების რომელ ასპექტებში გვმართებს ყველაზე მეტად ღმერთის ხასიათის ასახვისკენ სწრაფვა? ალბათ, ყველაში.`

`როგორ შეუძლია ჯვარსა და მის მნიშვნელობაზე ყურადღების კონცენტრირებას თქვენთვის ძალისა და გადარჩენაში დარწმუნებულობის მონიჭება?` 



