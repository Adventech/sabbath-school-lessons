---
title: ღმერთის თვითგამოცხადება
date: 17/09/2025
---


`წაიკითხეთ გამ. 34:1-28. რატომ უნდა წაეღო მოსეს თან ორი ფიქალი მთაზე ასვლისას?` 

მოსეს მოუწია, რომ თან წაეღო ორი ქვის ფიქალი, რომლებიც მის მიერ დამსხვრეული პირვანდელი ფიქალების მსგავი იყო (გამ. 32:19). ის მეშვიდედ აპირებდა უფალთან შეხვედრას სინაის მთაზე. მისი წინა ასვლები მოხსენიებულია შემდეგ მუხლებში: 1) გამ. 19:3,7; 2) გამ. 19:8,14; 3) გამ. 19:20,25; 4) გამ. 20:21; 24:3; 5) გამ. 24:9, 12-18; 32:15; 6) გამ. 32:30,31. 

`როგორ გაუცხადა ღმერთმა მოსეს თავისი დიდება (34:5-7)?`

მოსემ დილით ადრე დაიწყო მთაზე ასვლა. ახლა ის მზად იყო ღმერთის ხასიათის ამ საოცარი გამოცხადებისთვის. ღმერთის ხასიათის სილამაზე საუკეთესოდ არის ნაჩვენები ამ შთამბეჭდავ თვითგამოცხადებაში. ეს აღწერილობა ასახავს უმნიშვნელოვანეს ხედვას ღმერთის ვინაობის შესახებ, რომელიც ოქროს ძაფივით გასდევს მთელ ბიბლიას (რიცხ. 14:18; ნეემ. 9:17; ფსალმ. 102:8; იოველ. 2:13; იონ. 4:2). ის, რასაც უფალი აქ აცხადებს, შეიძლება შევადაროთ იოან. 3:16-ს ახალი აღთქმიდან. ბიბლიის სხვადასხვა ნაწილში ავტორები იყენებენ, იმეორებენ და აფართოვებენ ცოცხალი ღმერთის ამ თვითგამოცხადებას, რადგან მისი ხასიათის სწორად გაგება აუცილებელია. 

`ბიბლიის თანახმად ყველა ადამიანმა დაკარგა დიდება, რომელიც შექმნის ეტაპზე გააჩნდა. როგორ შეგვიძლია ამ დიდების კვლავ მოპოვება?`

`გამ. 34:5-7-ის თანახმად, რას გულისხმობს დიდება?` 

როდესაც მოსემ მიიღო ღმერთის სახელის ეს განსაკუთრებული და უნიკალური განმარტება, მან მუხლი მოიყარა და პატივი მიაგო უფალს. როდესაც ჩვენთვის აღმოვაჩენთ ღმერთის სიყვარულს, მადლს, წყალობას, თანაგრძნობას, სიკეთეს, ერთგულებას, მიტევებას, სიწმიდესა და სამართლიანობას, ჩვენც დიდ მიზიდულობას ვგრძნობთ მისკენ. სწორედ მაშინ, როდესაც მისი უნიკალური თვისებებით აღვფრთოვანდებით, ჩვენში აღიძვრება სიყვარული მის მიმართ, ამ სიყვარულს კი მივყავართ მისი მსახურებისა და მორჩილების სურვილამდე. ჩვენ გვიყვარს ის, რადგან პირველმა მან შეგვიყვარა (1იოან. 4:19).

ამ თვითგამოცხადებაში ღმერთი არწმუნებს მოსეს, რომ საოცარ საქმეებს მოიმოქმედებს თავისი ერისთვის და მიიყვანს მას აღთქმულ ქვეყანაში. ის განაახლებს აღთქმას მოსესთან და დებს პირობას, რომ სხვა ერები იხილავენ მის დიდებასა და საოცარ საქმეებს. "აჰა, მე ვდებ აღთქმას მთელი შენი ხალხის წინაშე მოვახდენ სასწაულებს, რომელნიც არ მომხდარა მთელ დედამიწაზე არცერთ ერში. და იხილოს ყოველმა ხალხმა, რომელთა შორისაც შენ ხარ, უფლის საქმე, რადგან საშინელია, რასაც მე შენთვის გავაკეთებ" (გამ.34:10).

თუმცა ისრაელიანებს კეთილდღეობისთვის ღმერთის მორჩილება და ათი მკაფიო პირობის შესრულება სჭირდებოდათ. შემდეგ ღმერთმა მოსეს ამ აღთქმის შინაარსის ჩაწერა სთხოვა, რომელიც უკვე დარღვეული იყო (გამ. 34:27,28).



