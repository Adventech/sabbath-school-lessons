---
title: "მაჩვენე მე შენი დიდება"
date: 16/09/2025
---


მას შემდეგ, რაც ღვთის ერი ღმერთს განუდგა და ოქროს ხბოს სცა თაყვანი, მოსე ისრაელისთვის შუამდგომლობით წარდგა უფლის წინაშე და უნდოდა დარწმუნებულიყო, რომ ის კვლავაც წაიყვანდა მათ აღთქმული ქვეყნისკენ. სულის სიღმეში კი მას ასევე უნდოდა, რომ უკეთ გაეცნო უფალი.

`წაიკითხეთ გამ. 33:18-23. როგორ უპასუხა ღმერთმა მოსეს თხოვნას იმის შესახებ, რომ ეჩვენებინა მისთვის თავისი დიდება?`

"მაჩვენე მე შენი დიდება", - ევედრებოდა მოსე უფალს. უფალმა თავისი წყალობით გაუცხადა მას თავისი დიდება. თუმცა მოსეს თხოვნაზე პასუხის გაცემისას ღმერთი დაპირდა მას, რომ აჩვენებდა "მთელ თავის სიკეთეს". შეგვიძლია დანამდვილებით დავასკვნათ, რომ ღმერთის დიდება - მისი სიკეთეა, ანუ მისი ხასიათი (იხ. ასევე ელენ უაითი, მოციქულთა საქმეები, გვ. 576; ქრისტეს იგავები, გვ. 414, 415; წინასწარმეტყველები და მეფეები, გვ. 313). 

"ღმერთის დიდება იმაში ვლინდება, რომ ის ანიჭებს თავის შვილებს საკუთარ სათნოებას. მას სურს, რომ ადამიანებმა უმაღლეს სრულყოფილებას მიაღწიონ" (ელენ უაითი, მოციქულთა საქმეები. გვ. 530). მისი დიდება იმაშია, რომ მიიღოს მონანიე ცოდვილები (იხ. ელენ უაითი, წინასწარმეტყველები და მეფეები. გვ.668) და მიანიჭოს ყველაფერი, რაც სჭირდებათ იმისთვის, რომ შეიცვალონ. ამასთანავე ჩვენი "დიდება" მდგომარეობს იმაში, რომ წარმოვაჩენდეთ მის ხასიათს ჩვენს ცხოვრებაში და მოვუთხრობდეთ სხვებს მის შესახებ. 

ღმერთის ხასიათის, მისი სიკეთის, წყალობისა და სათუთი სიყვარულის ანარეკლი ყველა ჩვენს ქმედებაში უნდა აისახებოდეს. ასე ჩვენ გვაქვს შანსი, რომ არა მხოლოდ კურთხევად ვიქცეთ მსოფლიოსთვის, არამედ კაშკაშა სინათლედ მთელი სამყაროსთვის, რომელიც გვაკვირდება ჩვენ. როგორც პავლე მოციქული აღნიშნავს: "რადგან ვფიქრობ, რომ ჩვენ, მოციქულებს, ღმერთმა უკანასკნელი ადგილი მოგვიჩინა, როგორც სიკვდილმისჯილებს. ვინაიდან სანახაობად გავხდით სოფლისათვის, ანგელოზებისთვისაც და ადამიანებისთვისაც" (1კორ. 4:9). ეს სამყაროსეული განზომილება ჩვენს ცხოვრებას და მსახურებას ანიჭებს ისეთ აზრსა და მიზანს, როგორიც თავად ვერც კი წარმოგვიდგენია. 

რომ. 2:4-ში პავლე გვეუბნება, რომ "ღვთის სახიერებას მონანიებისკენ მიჰყავხარ". სხვა სიტყვებით, სწორედ ღმერთის სიკეთე და ხასიათი, რომლებზეც მიგვითითებს სულიწმიდა, არწმუნებს ადამიანებს მათ ცოდვილობასა და გადარჩენის საჭიროებაში. მართლაც, როდესაც ჯვარს ვუმზერთ და ვაცნობიერებთ, თუ ვინ იყო მასზე გაკრული (თვით უფალი) და რატომ (იმიტომ, რომ შეგვიყვარა და ეს ერთადერთი გზა იყო ჩვენს გადასარჩენად), ჩვენ ვიღებთ უდიდეს გამოცხადებას მისი სიკეთისა და ხასიათის შესახებ. 

`რამდენ დროს ატარებთ ჯვარსა და იმაზე ფიქრში, თუ რას გვეუბნება ეს ფაქტი ღმერთის ხასიათის შესახებ?` 



