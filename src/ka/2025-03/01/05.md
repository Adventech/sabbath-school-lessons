---
title: მოსეს დაბადება
date: 02/07/2025
---


`წაიკითხეთ გამ. 2:1-10. რა როლი შეასრულა ღმერთის განგებამ მოსეს დაბადების ისტორიაში?`

მოსეს დაბადებისა და ცხოვრების ისტორიული ფონი საინტერესოა იმით, რომ მას ეგვიპტის ცნობილი, მე-18 დინასტიის ეპოქაში მოუწია ცხოვრება. ამ დინასტიის ერთ-ერთი მეფე – თუტმოს III, "ეგვიპტის ნაპოლეონად" წოდებული – ძველი ეგვიპტის ერთ-ერთ ყველაზე ცნობილ ფარაონად ითვლება. 

სასიკვდილო განაჩენის მიუხედავად, რომელიც მოსეს შობის დროს გაიცა (იხ. გამ. 1:22), ის მაინც დაიბადა, როგორც "კარგი" ყრმა (ებრ. ტოვ, ლამაზი და ჯანმრთელი). ეს ებრაული სიტყვა უბრალოდ გარეგნულ სილამაზეზე ბევრად მეტს გულისხმობს. ის გამოიყენება, მაგალითად, ღმერთის შემოქმედების დასახასიათებლად სამყაროს შექმნის კვირეულში, როდესაც მან განაცხადა, რომ მის მიერ შექმნილი "კარგი" იყო, და "ძალზე კარგიც" (დაბ. 1:4,10,31).

ეს "კარგი" ყრმა, ისევე, როგორც ახალი ქმნილება, ღმერთის ჩანაფიქრის თანახმად, გაიზრდება და გამოიყვანს ებრაელებს ტყვეობიდან. ჩვილის დაბადების დროს, მით უმეტეს, ასეთი რთული ვითარების გათვალისწინებით, ვის შეეძლო მისი მომავლის წარმოდგენა? თუმცა ღმერთი შეასრულებს აბრაამის, ისააკისა და იაკობისთვის მიცემულ სიტყვას. მან აღუთქვა მათ, რომ მისცემს მათ შთამომავლებს აღთქმულ ქვეყანას (გამ. 2:24,25). ათწლეულების შემდეგ კი მან ეს "კარგი" ყრმა სწორედ ამ მიზნისთვის გამოიყენა. 

იქამდე კი ეგვიპტის პრინცესამ, ჰატშეფსუტმა იშვილა მოსე და საკუთარ ძედ მიიღო ის. მოსე ეგვიპტური წარმომავლობის სახელია და "ძეს" ან "წარმოშობილს" აღნიშნავს, რაც აისახება სახელებში იახ-მოსი ("აკხას ძე") ან ტუტმოსი ("ტოტის ძე"). ებრაულად მისი სახელი ჟღერს, როგორც მოშე, რაც "ამოყვანილს" ნიშნავს. მისი სიცოცხლე სასწაულებრივად გადარჩა, როდესაც ის მდინარიდან "ამოიყვანეს". 

მოსეს ბავშვობის შესახებ ბევრი არაფერია ცნობილი. საოცარი გადარჩენისა და ჰატშეფსუტის მიერ მისი შვილად აყვანის შემდეგ, თავისი ცხოვრების პირველი თორმეტი წელი მან საკუთარ ოჯახთან ერთად გაატარა (იხ. გამ. 2:7-9; ელენ უაითი, პარტიარქები და წინასწარმეტყველები, გვ. 244). ამის შემდეგ მოსემ მიიღო საუკეთესო ეგვიპტური განათლება, რომელიც უნდა დახმარებოდა მას, რომ ეგვიპტის მომდევნო ფარაონი გამხდარიყო (პატრიარქები და წინასწარმეტყველები. გვ. 245). საინტერესოა, რომ საბოლოო ჯამში უდიდესი ნაწილი ამ განათლებისა ან უსარგებლო აღმოჩნდა, ან ეწინააღმდეგებოდა კიდეც იმას, რაც ნამდვილად მნიშვნელოვანი იყო - ღმერთისა და მისი ჭეშმარიტების შეცნობას. 

`თქვენ მიერ მიღებული ცოდნის რა ნაწილია საბოლოო ჯამში უსარგებლო იმისთვის, რაც ნამდვილად მნიშვნელოვანია?` 



