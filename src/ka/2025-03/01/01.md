---
title: შევიწროვება: წინარე ისტორია და მოსეს დაბადება
date: 29/06/2025
---
<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ძირითადი ნაწყვეტი: გამ. 1,2.

დამატებითი მუხლები: დაბ. 37:26-28; 39:2,21; საქმე. 7:6; გალ. 3:16,17.

> <p>სამახსოვრო მუხლი:</p>
> "და კვნესოდნენ ისრაელის შვილები მძიმე შრომისგან და გოდებდნენ. და მისწვდა მათი ღაღადი ღმერთს. და ისმინა ღმერთმა მათი კვნესა, და გაიხსენა ღმერთმა თავისი აღთქმა აბრაამის, ისაკისა და იაკობის მიმართ. და დაინახა ღმერთმა ისრაელის ძენი, და მოხედა მათ ღმერთმა" (გამ. 2:23-25)

გამოსვლის წიგნი შეიცავს ისტორიებს შევიწროვებული, დევნილი, ჩაგრული და დამცირებული ადამიანების შესახებ. ამიტომ მათ, ვინც დღეს თავს მიტოვებულად, დავიწყებულად ან დამონებულად გრძნობს, შეუძლიათ მასში ჰპოვონ იმედი. რადგან იმავე ღმერთს, რომელმაც იუდეველები იხსნა, მათი დახსნაც შეუძლია. 

ამ წიგნში აღწერილია ცხოვრებისეული ისტორიები, რომლებსაც გადარჩენისთვის ბრძოლაც შეიძლება ეწოდოს, ასევე აღწერილია ის უსამართლობა და სირთულეები, რომლებსაც ნებისმიერი ადამიანი აწყდება დღესაც. ჩვენ შეგვიძლია ვიპოვოთ შთაგონება და ნუგეში, როდესაც ვკითხულობთ ისტორიებს, თუ როგორ ჩაერია ღმერთი თავისი ტანჯული ხალხის ცხოვრებაში. ღმერთს ესმის შევიწროვებულთა ღაღადი, ხედავს მათ ბრძოლას, ამჩნევს მათ ცრემლებს და ყველაზე რთულ მომენტებში მოდის დასახმარებლად.

ღმერთი თავად ათავისუფლებს მათ, ვისაც სწამს მისი. ჩვენ უბრალოდ გვმართებს, რომ რწმენით მივიღოთ ის, რასაც ის გვთავაზობს. აი, რატომ არის მნიშვნელოვანი გამოსვლის წიგნის შესწავლა, ის ხომ იმაზე მიგვითითებს, თუ რა მოიმოქმედა იესომ ყოველი ჩვენგანისთვის. ეს არის წიგნი გამოსყიდვის, ხსნისა და საბოლოო გადარჩენის შესახებ - ყოველივე ეს კი ხელმისაწვდომი ხდება ჩვენთვის ქრისტეს რწმენისა და იმის მეშვეობით, რაც მან მოგვიმზადა. 

შფოთვისა და სიბნელის ჟამს ფიქრებს რომ ღმერთისკენ მივმართავთ, აუცილებლად შევიგრძნობთ მის თანდასწრებასა და ზრუნვას და დავინახავთ, როგორ გამოგვიწვდის ის დახმარების ხელს. უფალს მივყავართ მარადიული აღთქმის ქვეყნისკენ და მოგვიწოდებს, რომ გავყვეთ მას. 

