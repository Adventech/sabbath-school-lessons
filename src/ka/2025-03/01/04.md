---
title: ებრაელი ბებიაქალები
date: 01/07/2025
---


ეგვიპტეში გადასახლების შემდეგ ებრაელებმა სიმშვიდისა და განვითარების დიდებული პერიოდი გაიარეს, მაგრამ მალევე აღმოჩნდნენ ტყვეობაში. 

ღმერთმა არ მიატოვა თავისი ერი პრობლემების პირისპირ, თუმცა მათ ზოგჯერ შეიძლებოდა ასე მოჩვენებოდათ. ეჭვგარეშეა, რომ ძალიან ბევრი ებრაელი მიეცემოდა სასოწარკვეთას მათი სავალალო მდგომარეობის გამო. მაგრამ უბედურების ჟამს ღმერთი მოდის და თავისი ძლევამოსილი მარჯვენით ეხმარება მათ. ჩვენი უფალი ამხნევებს თავის მიმდევრებს: "მომიხმე მე გაჭირვების დღეს; გადაგარჩენ და შენ განმადიდებ" (ფსალმ. 49:15).

`წაიკითხეთ გამ. 1:9-21. რა საკვანძო როლი შეასრულეს ღმერთის ერთგულმა ბებიაქალებმა? როგორ დააჯილდოვა ისინი ღმერთმა?` 

გამოსვლის წიგნში არცერთი ფარაონის სახელი არ არის მოხსენიებული. მათ მხოლოდ "ფარაონის" ტიტული აქვთ, რაც "მეფეს" ნიშნავს. ეგვიპტელებს სწამდათ, რომ ფარაონი ღმერთი იყო დედამიწაზე, ღვთაება რას (ან ოსირისის, ან ჰოროსის) ძე. რა ეგვიპტის უმაღლეს ღვთაებად, თვით მზის ღმერთად ითვლებოდა. 

მაგრამ ასეთი ძალაუფლების მიუხედავად, ამ "ღმერთმა" ბებიაქალებს მათი შეხედულებების საწინააღმდეგოდ მოქმედება ვერ აიძულა. საინტერესოა, რომ ფარაონისგან განსხვავებით, რომლის სახელიც მოხსენიებული არ არის, ორივე ბებიაქალი მათი სახელებით არის ნახსენები – შიფრა და ფუყა (გამ. 1:15); მათ ასეთი პატივი ღმერთის შიშის გამო ერგოთ. მათ არ შეასრულეს ფარაონის განკარგულება, რადგან ღმერთის უფრო მეტად სწამდათ, ვიდრე მიწიერი მმართველის ბრძანებების (იხ. ასევე საქმე. 5:29). ამისთვის ღმერთმა კეთილი უყო მათ (გამ. 1:20). ერთგულების როგორი ძლიერი მოწმობაა! ამ ქალებმა ღვთისმეტყველებაში მათი მწირი ცოდნის მიუხედავად არა მხოლოდ იცოდნენ, რა იყო მართალი, არამედ საქციელებშიც იმას ირჩევდნენ, რაც მართალი იყო.  

როდესაც ფარაონმა დაინახა, რომ მისმა ჩანაფიქრმა კრახი განიცადა, მან გასცა ბრძანება, რომ დაეხოცათ მამრობითი სქესის ყველა ებრაელი ჩვილი - ისინი მდინარე ნილოსში ჩაეგდოთ, სავარაუდოდ, ღვთაება ხაპის, ნილოსისა და ნაყოფიერების ღმერთისთვის მსხვერპლშესაწირად (ეს პირველი შემთხვევა იყო, როდესაც ებრაელებს მხოლოდ იმისთვის კლავდნენ, რომ ებრაელები იყვნენ). ბრძანების მიზანი ებრაელების დამორჩილება, მამრობითი სქესის შთამომავალთა მოსპობა და ქალების ეგვიპტელებში გაფანტვა, ერის ასიმილაცია და ასეთი გზით იმ საფრთხის თავიდან არიდება იყო, რომელსაც, ფარაონის აზრით, ებრაელები უქმნიდნენ მის ერს. 

`ბებიაქალებმა არა მხოლოდ იცოდნენ, რა უნდა გაეკეთებინათ, არამედ წარმატებითაც გაართვეს თავი საკუთარი ამოცანას. რა გაკვეთილის გამოტანა შეგვიძლია აქედან ჩვენთვის?` 



