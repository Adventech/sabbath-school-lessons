---
title: ისტორიული ფონი
date: 30/06/2025
---


როდესაც ქანაანში გადატანილი შიმშილობის შემდეგ იაკობის ოჯახი ეგვიპტეში დასახლდა (დაბ. 46), ფარაონი ძალიან მეგობრულად ექცეოდა ებრაელებს, რაც იოსების პიროვნების და იმ ყველაფრის დამსახურება იყო, რაც მან ეგვიპტისთვის გააკეთა. 

"და უთხრა ფარაონმა იოსებს: “აჰა, დამიდგენიხარ მთელი ეგვიპტის ქვეყანაზე.” და მოიძრო ფარაონმა ხელიდან თავისი ბეჭედი, და გაუკეთა იოსებს ხელზე და შემოსა იგი ბისონის სამოსლით, და ჩამოჰკიდა მას ოქროს შიბი კისერზე. ბრძანა მოეტარებინათ იგი თავისი მეორე ეტლით. და გამოეცხადებინათ მის წინაშე: “დაიჩოქეთ” და დაადგინა იგი მთელი ეგვიპტის ქვეყანაზე" (დაბ. 41:41-43).

`რა იყო იოსების ასეთი საოცარი წარმატების საიდუმლო ეგვიპტეში, მეტად რთული დასაწყისის შემდეგ? (იხ. დაბ. 37:26-28 და 39:2,21)`. 

ეს არის ყველაზე მეტად სავარაუდო ისტორიული კონტექსტი იოსების ისტორიისთვის:

•იაჰმეს I (ძვ.წ. 1546-1526 წწ.) - პირველი ფარაონი, რომელიც გამოსვლის წიგნში მოხსენიებულია, როგორც ის, ვინც "არ იცნობდა იოსებს" (გამ. 1:8).

•ამენჰოტეპ I (ძვ.წ. 1533-1526 წწ.) - მომდევნო ფარაონი, რომელსაც, ითვლება, რომ ეშინოდა ებრაელების და სასტიკად ეპყრობოდა მათ.

•თუტმოს I (ძვ.წ. 1525-1512 წწ.) - გასცა მამრობითი სქესის ებრაელი ახალშობილების დახოცვის ბრძანება. მისი ასული, ჰატშეფსუტი (ძვ.წ. 1503-1482) იყო ის პრინცესა, რომელმაც მოსე იშვილა. 

•თუტმოს III (ძვ.წ. 1504-1450 წწ.) - ფარაონი, რომელიც გარკვეული დროის განმავლობაში ჰატშეფსუტთან ერთად მართავდა ეგვიპტეს. ითვლება, რომ გამოსვლის წიგნში აღწერილი მოვლენების დროს სწორედ ის იყო ეგვიპტის ფარაონი. 

დიდი ალბათობით, ეგვიპტიდან გამოსვლა ძვ.წ. 1450 წლის მარტში უნდა მომხდარიყო (იხ. William H. Shea, «Exodus, Date of the», The International Standard Bible Encyclopedia, edited by Geoffrey W. Bromiley et al., vol. 2, pp. 230–238). გამოსვლის წიგნის დროითი საზღვრების გასაგებად გამოიკვლიეთ შემდეგი მუხლები: დაბ. 15:13-16; გამ. 12:40,41; მსაჯ. 11:26 და 3მეფ. 6:1 (იხ. ასევე საქმე. 7:6; გალ. 3:16,17).

გამოსვლის წიგნის პირველი თავი მოიცავს საკმაოდ ხანგრძლივ პერიოდს - იოსების დღეებიდან, როდესაც მამამისი - იაკობი, და მთელი მისი ოჯახი ეგვიპტეში დასახლდა, ფარაონის ბრძანებამდე ებრაელი ჩვილების დახოცვის შესახებ. მართალია არსებობს დავა ზუსტი თარიღების შესახებ, მაგრამ მნიშვნელოვანი აქ ის არის, რომ მაშინაც კი, როდესაც ისრაელიანები უცხო ქვეყანაში ტყვეობაში იმყოფებოდნენ, უფალს არ დავიწყებია ისინი. 

მიუხედავად იმისა, რომ იმ დროინდელ ეგვიპტეში ებრაელთა ყოფის შესახებ ბევრი დეტალი უცნობია, ყოველ შემთხვევაში, ამ ეტაპისთვის (იხ. 1 კორ. 13:12), - ღმერთის გამოცხადება უცვლელად განმსჭვალავს ამ წიგნის გვერდებს, როგორც მთელ წმიდა წერილს. უნდა გვახსოვდეს, რომ როგორ რთულადაც არ უნდა გვეჩვენებოდეს ჩვენი ვითარება, ღმერთი ყოველთვის ჩვენ გვერდითაა. ჩვენ შეგვიძლია მივენდოთ მას ნებისმიერ რთულ ვითარებაში, რომელსაც ვაწყდებით.



