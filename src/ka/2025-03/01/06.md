---
title: ცვლილებები ცხოვრებაში
date: 03/07/2025
---


`წაიკითხეთ გამ. 2:11-25. რა მოვლენებმა შეიტანა სერიოზული ცვლილებები მოსეს ცხოვრებაში? რა გაკვეთილების გამოტანა შეგვიძლია ამ ისტორიიდან?` 

როგორ მოიქცევა მოსე? შეძლებს, რომ წინააღმდეგობა გაუწიოს ეგვიპტის ცდუნებებს და სამეფო კარის დიდებულებას, თუ გადაწყვეტს, რომ გასაჭირში მყოფ თავის ერთან ერთად გაიზიაროს მათი ყველა სირთულე? მალე მოვლენები მას გარდაუვალ გადაწყვეტილებამდე მიიყვანს. 

"და გაიგო ფარაონმა ეს ამბავი, და მოინდომა მოსეს მოკვლა. მაგრამ გაიქცა მოსე ფარაონისაგან და გაჩერდა მიდიანის ქვეყანაში, და ჩამოჯდა ჭასთან" (გამ. 2:15). 

მკვლელობის ჩადენის შემდეგ მოსეს სხვა არჩევანი აღარ რჩებოდა, მას უნდა დაეტოვებინა ეგვიპტე. ამიტომ, რაც არ უნდა ეფიქრა მას ეგვიპტის ტახტზე ასვლასა და "ღმერთად" გახდომაზე, ეს განზრახვები თვალის დახამხამებაში დაინგრა. იმის ნაცვლად, რომ "ღმერთი", უფრო სწორად კი ფსევდოღმერთი გამხდარიყო, მოსემ მთელი თავისი ცხოვრება ჭეშმარიტი ღმერთისადმი მსახურებას მიუძღვნა. ცხადია, გაქცევის მომენტში მოსეს წარმოდგენაც არ ჰქონდა იმასთან დაკავშირებით, თუ რა ელოდა მას მომავალში. 

„ეს ამბავი სწრაფად გავრცელდა ეგვიპტელთა შორის და მეტად გაზვიადებული სახით ფარაონამდეც მიაღწია. იგი მეფეს მეტად მნიშვნელოვან საქმედ წარუდგინეს: მოსეს დააბრალეს თავისი ხალხის ეგვიპტელთა წინააღმდეგ აჯანყების, არსებული ხელისუფლების დამხობისა და მეფის ტახტის ხელში ჩაგდების მცდელობა. ფარაონმა მაშინვე სასიკვდილო განაჩენი გამოუტანა მოსეს, ვინაიდან, მისი აზრით, სანამ იგი ცოცხალი იყო, სახელმწიფოს საფრთხე ემუქრებოდა. როგორც კი საშიშროება იგრძნო, მოსე არაბეთში გაიქცა" (ელენ უაითი. პატრიარქები და წინასწარმეტყველები, გვ. 247).

მოსემ 120 წელს იცოცხლა (რჯლ. 34:7) და მისი ცხოვრება პირობითად სამ 40 წლიან პერიოდად შეიძლება დაიყოს. პირველი 40 წელი მან ეგვიპტეში გაატარა, ამ წლების უმეტესობა კი სამეფო სასახლეში. მომდევნო 40 წელი მან მიდიანის ქვეყანაში, ითროს სახლში გაატარა. მაგრამ მისი ცხოვრების სწორედ უკანასკნელ 40 წელს უჭირავს ყველაზე დიდი ადგილი მოსეს ხუთწიგნეულში (და ამ კვარტალში). მასში მოთხრობილია, თუ როგორ მოუწოდა ღმერთმა ისრაელს, რომ დაემოწმებინა და გაეცხადებინა კერპთაყვანისმცემლობაში ჩაძირული სამყაროსთვის ღმერთის ჭეშმარიტი ბუნება და ხასიათი (იხ. რჯლ. 4:6-8).

`შედიოდა თუ არა ღმერთის განზრახვებში ის, რომ მოსეს ეგვიპტელი მოეკლა? თუ არა, მაშინ რას გვასწავლის ეს ისტორია? როგორ შეუძლია ღმერთს ჩვენი გარემოებების შეცვლა და მათი საკუთარი მიზნებისთვის გამოყენება? როგორ გვეხამრება რომ. 8:28 ამ მნიშვნელოვანი ჭეშმარიტების გაგებაში?`



