---
title: ღმერთის რჯული, როგორც დაპირება ჩვენთვის
date: 21/08/2025
---


`წაიკითხეთ რომ. 3:20-24. მართალია პავლე გარკვევით ამბობს, რომ ათი მცნების დაცვა ვერ გადაგვარჩენს, მაგრამ მაშინ როგორ უნდა მოქმედებდეს მცნებები ჩვენს ცხოვრებაში?`

ებრაული სიტყვა დვარიმ, რომელსაც მოსე ათი მცნების აღსაწერად იყენებს (გამ. 34:28; რჯლ. 4:13; 10:4), სიტყვასიტყვით ნიშნავს "სიტყვებს" და არა "მცნებებს". ეს "სიტყვა" (ებრ. დაბარ; მხ.რ.) შეიძლება "დაპირებას" ნიშნავდეს. აი, რატომ არის ბევრ ადგილას (3მეფ. 8:56; 2ნეშტ. 1:9; ნეემ. 5:12,13; რჯლ. 1:11; 6:3; 9:28; იესო 9:21; 22:4; 23:5) სიტყვა დაბარ ნათარგმნი ხან როგორც არსებითი სახელი, ხან როგორც ზმნა, რომელიც აღთქმის იდეას ასახავს. 

ელენ უაითი დეკალოგის დანიშნულების შემდეგნაირ გაგებას გვთავაზობს: "ათი მცნება… ათი დაპირებაა" (ელენ უაითის კომენტარები. მეშვიდე დღის ადვენტისტთა ბიბლიური კომენტარები, ტ.1. გვ.1105). დეკალოგი უნდა გვესმოდეს, როგორც დაპირება ღმერთისგან, რომელიც სწორ გზაზე დაგვაყენებს, რომ შემდეგ ღმერთმა შეძლოს ჩვენთვის საოცრება აღასრულოს. მაგრამ ჩვენ უნდა დავემორჩილოთ მცნებებს. 

`წაიკითხეთ რომ. 10:4. როგორ უნდა გვესმოდეს პავლეს სიტყვები, რომ ქრისტე - რჯულის "დასასრულია"?` 

პავლე ამტკიცებს, რომ იესო ქრისტე - რჯულის ტელოსია (დასასრული). თუმცა ეს არ ნიშნავს იმას, რომ ქრისტე აუქმებს რჯულს. პირიქით, ეს ნიშნავს, რომ ქრისტე რჯულის საბოლოო მიზანი და არსია. მისი გამომსყიდველი მსხვერპლი არ ნიშნავს, რომ რჯული კარგავს თავის ძალას და მარადიულობას. პირიქით, პავლე რჯულის მნიშვნელობაზე, მის ლეგიტიმურობასა და მის გარდაუვალ ავტორიტეტზე საუბრობს (რომ. 3:31; 1კორ. 7:19; გალ. 5:6). სიტყვა ტელოსის მნიშვნელობა პირველ რიგში მიზანთან არის დაკავშირებული და მასზეა ორიენტირებული, მაგრამ მასში არ არის ნაგულისხმევი დრო. ქრისტე - ღმერთის რჯულის ჭეშმარიტი არსისა და მიზნის გასაღებია. ამრიგად, არასწორი იქნებოდა იმის მტკიცება, რომ ქრისტემ გააუქმა ან შეცვალა რჯული. ქრისტე რჯულის მიზანია, ის, ვისზეც ის მიუთითებს. 

`როგორ გეხმარებათ რჯული იესოსთან დაახლოვებაში?`



