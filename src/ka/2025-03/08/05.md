---
title: ღმერთის რჯულის დანიშნულება
date: 21/08/2025
---


ღმერთის რჯული გვიხსნის ღმერთის არსს და გვეხმარება, რომ გავაცნობიეროთ, თუ ვინ არის ის. ვინაიდან ღმერთი წმიდა, მართალი და კეთილია, ასეთივეა მისი რჯულიც. პავლე ადასტურებს: "ამრიგად, რჯული წმიდაა, მცნებაც წმიდაა, მართალი და კეთილი" (რომ. 7:12).

ბიბლიაში ღმერთის რჯული დადებით ჭრილში განიხილება (მათ. 5:17,18; იოან. 14:15; 1კორ. 7:19). მის შესახებ შეიძლება შეიქმნას პოემები (მაგალითად, ფსალმ. 118), სიმღერები (ფსალმ. 18), მის შესახებ შეგვიძლია ვიფიქროთ დღე და ღამ (ფსალმ. 1:2; იესო 1:8). რჯული ეხმარება ადამიანს, რომ თავი აარიდოს ბოროტებას და აძლევს სიბრძნეს, გაგებას, ჯანმრთელობას, კეთილდღეობას და მშვიდობას (რჯლ. 4:1-6; იგავ. 2,3).

ღმერთის რჯული ღობეს ჰგავს, რომელიც ძალიან დიდ სივრცეს ქმნის ცხოვრებისთვის და გვაფრთხილებს იმის შესახებ, რომ გარკვეულ ზღვარს მიღმა საფრთხე, პრობლემები, სირთულეები და სიკვდილიც კი შეიძლება გველოდოს (დაბ. 2:16,17; იაკ. 2:12). 

რჯული ასევე მიუთითებს იესოზე, რომელიც მოგვიტევებს ცოდვებს და ცვლის ჩვენს ცხოვრებას (2კორ. 5:17; 1 იოან. 1:7-9). ამრიგად, მას, როგორც წარმმართველს  (ბერძნ. პაიდაგოგოს - მინდობილი აღმზრდელი, რომელსაც ბავშვები სკოლაში დაჰყავდა) მივყავართ ქრისტესთან (გალ. 3:24).

`წაიკითხეთ იაკ. 1:23-25. რატომ არის რჯული შედარებული სარკესთან?`

`ამ მუხლების თანახმად, რა შემთხვევაში ანიჭებს რჯული ადამიანს კურთხევასა და ნეტარებას?` 

სარკეს ჩვენი ნაკლოვანებების ასახვა შეუძლია. მაგრამ სარკეში არაფერია ისეთი, რასაც მათი გამოსწორება შეუძლია. სარკე მიგვითითებს პრობლემებზე, მაგრამ არ გვთავაზობს მათი გადაჭრის გზებს. იგივე ითქმის ღმერთის რჯულზეც. ღმერთის წინაშე რჯულის დაცვით თავის მართლება იგივეა, რომ სარკეში იხედებოდე იმ იმედით, რომ ადრე თუ გვიან ის გამოასწორებს შენს ნაკლოვანებებს. 

ზოგიერთი ქრისტიანი ამტკიცებს, რომ რაკი ხსნა რწმენით მოგვენიჭება, და არა საქმით, მათ შორის, რჯულის დაცვით, მაშინ რჯული გაუქმებულია და მისი შესრულების საჭიროება აღარ გვაქვს. ეს მტკიცება რჯულსა და სახარებას შორის კავშირის არასწორი ინტერპრეტაციაა, რადგან რჯული გვეხმარება საკუთარი ცოდვების გაცნობიერებაში: "ოღონდ სხვანაირად არ შემიცვნია ცოდვა, თუ არა რჯულის მეოხებით" (რომ. 7:7). სწორედ რჯულის არსებობის გამო გვჭირდება სახარებაც.

`რას ნიშნავს პირადად თქვენთვის ის აზრი, რომ რჯული - "ჩვენი წარმმართველია ქრისტესაკენ" (გალ. 3:24)`? 

`ადვილია თუ არა ღმერთის რჯულის დაცვა?`

`შეგვიძლია თუ არა რჯულს დავეყრდნოთ ჩვენი ხსნის საკითხში?`

`რაში მდგომარეობს სახარების არსი?`



