---
title: შემდგომი გამოკვლევისათვის
date: 22/08/2025
---


წაიკითხეთ თავი "ისრაელისათვის მიცემული რჯული" ელენ უაითის წიგნიდან "პატრიარქები და წინასწარმეტყველები" (გვ. 303-310). 

"ღმერთს უჩვეულო ვითარებაში სურდა თავისი რჯულის გამოცხადება, მისი მცნებების არსის შესაბამის საზეიმო ატმოსფეროში, რათა არასოდეს დავიწყებოდათ ისრაელიანებს, რომ ყველაფერს, რაც ღმერთის მსახურებასთანაა დაკავშირებული, მოწიწებით უნდა მოეპყრონ" (პატრიარქები და წინასწარმეტყველები, გვ.303). 

მოწიწების ეს პრინციპი ჩვენს დღეებშიც მნიშვნელოვანია. ის გამომდინარეობს იმის გაცნობიერებიდან, რომ ღმერთი - უზენაესი და დიდებულია. ღმერთის დიდების გაცნობიერება ავსებს ჩვენს გულებს მადლიერებით და თრგუნავს ჩვენს სიამაყეს. რაც უფრო ვუახლოვდებით ღმერთის დიდების გაცნობიერებას, მით მეტ ნაკლს აღმოვაჩენთ საკუთარ ცხოვრებაში. ეს გვაიძულებს, რომ უფრო მეტად მოვისურვოთ მისი გარდამქმნელი თანდასწრება და მეტად ვისწრაფვოდეთ, რომ მივესადაგოთ მას. 

გარდა ამისა, იმის გაცნობიერება, რომ ჩვენი არსით წინააღმდეგობაში მოვდივართ ღმერთსა და მის წმიდა რჯულთან გვაიძულებს, რომ სრულად მივენდოთ ქრისტეს შემნაცვლებელ სიკვდილს ჩვენთვის. 

იესომ ნათლად დაგვანახა, რომ თუ მორჩილად მივიღებთ ღმერთს, როგორც ჩვენს უფალსა და მეფეს, მაშინ ათი მცნების შესრულებაც უფრო მარტივი ხდება (მათ. 11:28-30). ქრისტემ ასევე მკაფიოდ გაგვაგებინა, რომ ღმერთის რჯული მარადიულია (მათ. 5:17-20). როდესაც რჯულს სიყვარულისა და ჩვენი დახსნისთვის მადლიერების ნიშნად ვასრულებთ, შეგვიძლია მასთან გადამრჩენი ურთიერთობის სისავსე განვიცადოთ. რჯულის შესრულების უდიდესი უპირატესობების მიუხედავად (შეხედეთ, რამდენი ტკივილი და სირთულე მოაქვს მის დარღვევას), შეგვიძლია დარწმუნებული ვიყოთ, რომ ჩვენი ხსნა იესოშია და ჩვენი მხრიდან რჯულის დაცვაზე არ არის დამოკიდებული.

**კითხვები მსჯელობისთვის:**

`1.სინაის მთაზე რჯულის მიღებისთვის მზადება დაეხმარა ადამიანებს, რომ გაეცნობიერებინათ, თუ რამხელა მოწიწებას საჭიროებდნენ ისინი. სად არის დღეს ჩვენს საკრებულოებში მსგავსი მოწიწება ღმერთის წინაშე? თუ დავკარგეთ ის?`

`2.დაფიქრდით აღთქმის მოცემულ დებულებაზე: "ვიქნები მათი ღმერთი და ისინი იქნებიან ჩემი ერი". რას ნიშნავს ეს დღეს ჩვენთვის და როგორ უნდა ვლინდებოდეს ჩვენს პირად ცხოვრებასა და მთელი ერის ცხოვრებაში?`

`3.ღმერთი გვანიჭებს ძალას, რომ შევასრულოთ ის, რისკენაც თავად მოგვიწოდებს. ელენ უაითი ამტკიცებს, რომ "ყველა მისი მცნება მათი შესრულების შესაძლებლობას გულისხმობს" (ქრისტეს იგავები. გვ.333). როგორ შევასხათ ხორცი ამ დაპირებას (დაბარ) ცხოვრებაში?`

`4.როგორ ვუპასუხოთ ზოგიერთი ქრისტიანის მტკიცებას იმის შესახებ, რომ ჯვარცმის შემდეგ რჯული გაუქმდა? რას გულისხმობენ ისინი, როგორც წესი, სიტყვაში "გაუქმებული"?`


