---
title: სამზადისი ძღვენისთვის
date: 18/08/2025
---


`წაიკითხეთ გამ. 19:9-25. რა სახის სამზადისი უნდა ჩაეტარებინათ ისრაელიანებს აღთქმის დასადებად და ათი მცნების მისაღებად?` 

ღმერთმა კონკრეტული მითითებები გასცა იმასთან დაკავშირებით, თუ რა უნდა გაეკეთებინათ ისრაელიანებს სინაის მთაზე რჯულის მიღებისთვის მზადების პროცესში. მათ გარეგნულ სისუფთავეს მათი ღმერთისადმი სრული მიძღვნილობა უნდა აესახა. ისინი მზად უნდა ყოფილიყვნენ უფლის დიდების მოსალოდნელი შთამბეჭდავი გამოცხადებისთვის. და როდესაც ეს მოხდა, "იყო გრგვინვა და ელვა და ქუფრი ღრუბელი მთაზე, და საყვირის ხმა მეტად ძლიერი. და შეძრწუნდა ბანაკში მყოფი ხალხი" (გამ. 19:16).

დეკალოგი - ღმერთის გამოცხადებისა და ბიბლიური ეთიკის გულია. ის აყალიბებს ღვთაებრივი სტანდარტების შინაარსსა და საფუძველს მთელი კაცობრიობისთვის. მისი პრინციპები მარადიული და უნივერსალურია. [დეკალოგი (ბერძნ.) - ათი სიტყვა, ათი მცნება].

ბიბლიური ისტორიის თანახმად, დეკალოგი ღმერთმა წარმოთქვა (გამ. 19:19; 20:1; რჯლ. 5:4,5,24) და მანვე დაწერა (გამ. 24:12; 31:18; რჯლ. 5:22). ის ორჯერ გადაეცა მოსეს, როგორც განსაკუთრებული ძღვენი (გამ. 32:19; 34:1; რჯლ. 10:1,2).

გამოსვლის წიგნში დეკალოგს "მოწმობა" (ებრ.: ედუტ; გამ. 31:18) ან "აღთქმის სიტყვები" (ებრ.: დივრე ხაბბერიტ; გამ. 34:28) ეწოდება. მეორე რჯულის წიგნში ისინი "აღთქმის დაფებზე" წერია (რჯლ. 9:9,11,15). არცერთ წიგნში ებრაულად არ გამოიყენება ტერმინი "ათი მცნება" (ებრ.: მიცვოტ, "აღთქმა"). ამის ნაცვლად, ისინი სამჯერ მოიხსენიება, როგორც "ათი სიტყვა". ებრაულად ეს ფრაზა ჟღერს, როგორც ასერეტ ხადევარიმ, რაც მომდინარეობს სიტყვიდან დაბარ  - "სიტყვა, წინადადება, თემა, საგანი, საქმე, თხრობა, ისტორია, აღთქმა, გამოთქმა". (იხ. გამ. 34:28; რჯლ. 4:13; 10:4).

არსებობს დეკალოგის ორი ვერსია, რომელთა შორის განსხვავებაც ძალიან უმნიშვნელოა; პირველი ჩაწერილია გამ. 20:1-17-ში, ხოლო მეორე რჯლ. 5:6-21-ში. მეორე ვერსია, რომელიც მოსემ ზეპირსიტყვიერად გადასცა ისრაელს, სინაის მთის მოვლენებიდან ორმოცი წლის შემდეგ გაჟღერდა, უშუალოდ აღთქმულ ქვეყანაში შესვლის წინ (რჯლ. 1:3,4; 4:44-47). ამ გარემოებებით აიხსნება მათ შორის სხვაობაც. 

როდესაც პავლე ასკვნის, რომ რჯული – სიყვარულია, ის დეკალოგს ციტირებს (რომ. 13:8-10). ღმერთის რჯულის არსი მართლაც სიყვარულია, რადგან თვითონ ღმერთია სიყვარული (1იოან. 4:16). 

`როგორ გესმით იდეა იმის შესახებ, რომ ათი მცნება სიყვარულის გამოხატულებაა?`

`რას ნიშნავს ეს?`

`როგორ ცხადდება მათში ღმერთის სიყვარული?` 



