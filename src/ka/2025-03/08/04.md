---
title: დეკალოგის ძღვენი
date: 19/08/2025
---


წაიკითხეთ გამ. 20:1-17 და უპასუხეთ შემდეგ კითხვებს:

`რამდენი მცნება მისცა ღმერთმა ხალხს?`

`რაზე მიუთითებს პირველი ოთხი მცნება?`

`რა ურთიერთობას აღწერს მომდევნო ექვსი მცნება?`

მიაქციეთ ყურადღება, რომ დეკალოგი იწყება არა მცნებით, არამედ ღმერთის გულმოწყალე ქმედებით საკუთარი ერის მიმართ:

"უფალი ღმერთი შენი, რომელმაც გამოგიყვანე ეგვიპტის ქვეყნიდან, მონობის სახლიდან" (გამ. 20:2). თავდაპირველად უფალი ამჟღავნებს თავის წყალობას, ანიჭებს თავისუფლებასა და ხსნას ისრაელიანებს და მხოლოდ ამის შემდეგ აუწყებს თავის ნებას. ამ მცნებების დაცვა სიყვარულითა და მადლიერებით უნდა ყოფილიყო შთაგონებული ყველაფერ იმის გამო, რაც ღმერთმა მოიმოქმედა მათთვის. 

დეკალოგის არსი ერთ სიტყვაში მდგომარეობს - "სიყვარული" (რომ. 13:10). ყველაზე დიდი მცნება - სიყვარულის მცნებაა, რომელსაც მისი ორი შემადგენელი გამოხატავს: სიყვარული ღმერთისა (რჯლ. 6:5) და მოყვასის (ლევ. 19:18) მიმართ. 

პირველი ოთხი მცნება განმარტავს, თუ როგორ უნდა გვიყვარდეს ღმერთი, მომდევნო ექვსი - როგორ გვიყვარდეს მოყვასი. ეს კანონი იწყება უპირველეს ყოვლისა ღმერთის თაყვანისცემით, რასაც შეიძლება ვუწოდოთ სიყვარული ზეციური გაგებით (ვერტიკალი), შემდეგ კი გრძელდება პატივისცემით სხვა ადამიანების მიმართ, რასაც შეიძლება ვუწოდოთ სიყვარული მიწიური განზომილებით (ჰორიზონტალი):

1)ღმერთის წინაშე მოწიწება და მისი თაყვანისცემა, მისთვის პირველი და უმაღლესი ადგილის მინიჭება ჩვენი ცხოვრების ყველაზე რთულ ვითარებებში (პირველი მცნება);

2)ღმერთისთვის უნიკალური ადგილის შენარჩუნება და უარის თქმა მის ჩანაცვლებაზე ფიზიკური, სიმბოლური ან სულიერი კერპებით. ჩვენი ყველაზე სუფთა მიჯაჭვულობები მხოლოდ უფალს უნდა ეკუთვნოდეს (მეორე მცნება);

3)ღმერთის სახელის თაყვანისცემა - მისი რეპუტაციისა და ხასიათის პატივისცემა (მესამე მცნება);

4)მისი სიმშვიდისა და თაყვანისცემის დღის - შაბათის დაცვა (მეოთხე მცნება);

5)პატივისცემა მშობლების მიმართ (მეხუთე მცნება);

6)სიცოცხლის პატივისცემა (მეექვსე მცნება);

7)ქორწინების პატივისცემა (მეშვიდე მცნება);

8)ადამიანების საკუთრების პატივისცემა (მერვე მცნება);

9)სხვა ადამიანთა რეპუტაციის პატივისცემა (მეცხრე მცნება) და

10)საკუთარი თავის პატივისცემა, რომ არანაირმა ეგოისტურმა სურვილმა არ შებილწოს ჩვენი ხასიათი (მეათე მცნება). 

როგორც თავად იესომ თქვა: "თუ მე გიყვარვართ, ჩემი მცნებანი დაიცავით" (იოან. 14:15; იხ. ასევე 1იოან. 4:20,21). ამრიგად, ჭეშმარიტი მორჩილება - ეს იესოსადმი სიყვარულისა და მადლიერების გამოხატულებაა, სიყვარულისა, რომელიც ყველაზე ნათლად იმაში ვლინდება, თუ როგორ ვეპყრობით მოყვასს. 



