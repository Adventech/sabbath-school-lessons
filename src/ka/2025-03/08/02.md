---
title: სინაის მთასთან
date: 17/08/2025
---


`წაიკითხეთ გამ. 19:1-8. რას ჰპირდება მათ ღმერთი აქ, სინაის მთასთან?`

ღმერთმა მიიყვანა ისრაელიანები სინაის მთასთან, სადაც მალე ათ მცნებას მისცემდა. ჯებელ-მუსას მთა (სიმაღლე ზღვის დონიდან 2285 მ.) სინაის ნახევარკუნძულზე, სავარაუდოდ, ის ადგილია, სადაც მოსე რამდენჯერმე შეხვდა ღმერთს (იხ. გამ. 3:1; 19:2; 24:18), წლების შემდეგ კი აქ ღმერთს შეხვდება ელია (3მეფ. 19:8). შეიძლება ეს სწორედ ის მთაა, სადაც ღმერთი გამოეცხადა მოსეს და ისრაელის ეგვიპტიდან გამოყვანა უბრძანა (გამ. 3:1,10), თუმცა ამის დანამდვილებით თქმა შეუძლებელია: ებრაულმა ტრადიციამ ამ მთის შესახებ მეფეთა ეპოქაშიც არ იცოდა, ქრისტიანებმა კი მისი თაყვანისცემა IV საუკუნიდან დაიწყეს. მაშინ ღმერთმა აუწყა მოსეს, რომ გათავისუფლებულ ისრაელთან ერთად ის ამავე ადგილას მოვიდოდა ღმერთისთვის თაყვანის საცემად, რაც მოსესთვის იმის ნიშანი იყო, ისინი აბრაამის, ისააკისა და იაკობის ღმერთის მიერ იყვნენ მართულნი (გამ. 3:12).

ორთვიანი მოგზაურობის შემდეგ ისრაელიანები სინაის მთასთან მივიდნენ (გამ. 19:1), სადაც დაახლოებით ერთი წელი გაატარეს (შეადარეთ გამ. 19:1 და რიცხვ. 10:11,12). ამ ერთი წლის განმავლობაში მათ არაერთი კანონი მიიღეს (იხ. გამ. 19-40; ლევ. 1-27 და რიცხვ. 1:1-10:10). ისრაელის სინაის მთასთან დაბანაკება - ხუთწიგნეულის ცენტრალური ისტორიაა. აქედან დაიწყო ისრაელის რჩეულ ერად ჩამოყალიბება, იმ ერთადერთ ერად, რომელიც წარმართობასა და კერპთაყვანისმცემლობაში არ ჩაეფლო. 

ღმერთი თავად დებს აღთქმას ისრაელთან. თუ ხალხი დაემორჩილება მას და შეინარჩუნებს მასთან ურთიერთობას, მაშინ ის ჰპირდება, რომ ისრაელს განსაკუთრებულ ერად - სამეფო სამღვდელოებად, წმიდა ერად აქცევს. 

წმიდა ერად ყოფნა იმას ნიშნავს, რომ უერთგულო ღმერთს და გაუცხადო მისი ხასიათი მეზობელ ერებს. ისრაელი მოწოდებული იყო, რომ გამხდარიყო მღვდელთა სამეფო და დაეკავშირებინა სხვა ადამიანები ღმერთთან, მიეყვანა ისინი მასთან და ესწავლებინა მათთვის მისი გზები და კანონები. ისინი უნდა ქცეულიყვნენ ღმერთის გამორჩეულ საუნჯედ, რადგან ღმერთმა ისურვა, რომ ისრაელი ყოფილიყო მსოფლიოში მის შესახებ და მისი ხასიათის შესახებ ცოდნის გამავრცელებელი. 

ეს აღთქმა ღმერთსა და მის ერს შორის ურთიერთობის იურიდიული დადგენილება იყო. აღთქმის ზოგადი ფორმულირება, რომელიც სხვადასხვა ტექსტში ოდნავ განსხვავდება, ჟღერს ასე: "მე ვიქნები მათი ღმერთი და ისინი იქნებიან ჩემი ხალხი" (იხ. გამ. 6:7; ლევ. 26:12; იერ. 24:7; 31:33; ებრ. 8:10; გამოცხ. 21:3). 

`წარმოიდგინეთ, რომ ღმერთის "განსაკუთრებული საუნჯე" ხართ. რა უპირატესობებს განიჭებთ ეს?`

`რა განსაკუთრებულ ვალდებულებებს გაკისრებთ ეს?` 

