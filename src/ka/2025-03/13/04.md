---
title: კარავი აშენებულია
date: 23/09/2025
---


`გადახედეთ გამ. 36:8-39:31. როგორ ფიქრობთ, რატომ მისცა ღმერთმა ისრაელიანებს კარვის ასაშენებლად ასეთი დეტალური მითითებები?`

`რას გვაუწყებს ეს იმის შესახებ, თუ როგორ ყურადღებას უთმობს ის დეტალებს?`

მოსე დიდი ყურადღებითა და მონდომებით მოეკიდა კარვის მშენებლობას. ის დეტალურად მიჰყვებოდა სინაის მთაზე მიღებულ მითითებებს. ბიბლიაში აღწერილია შემდეგი მნიშვნელოვანი ნივთები: 1) კარავი და მისი სხვადასხვა ქსოვილი, გადასაფარებელი და დეტალი (გამ. 36:8-38); 2) კიდობანი (გამ. 37:1-9); 3) ტაბლა დასადებელი პურებისთვის (გამ. 37:10-16); 4) სასანთლე (გამ. 37:17-24); 5) საკმევლის სამსხვერპლო (გამ. 37:25-29); 6) სამსხვერპლო სრულადდასაწველისთვის (გამ. 38:1-7); 7) საბანელი (გამ. 38:8); 8) შიდა ეზო (გამ. 38:9-20) და 9) მასალა, რომლითაც კარავი იყო დამზადებული (გამ. 38:21-31). გამ. 39-ში აღწერილია ეფოდი, სამკერდული და სამღვდლო სამოსის სხვა დეტალები.

კარავში მიმდინარე მსახურებები სახარების თვალსაჩინო მაგალითებია, რომლებიც ღმერთის მთელ გამომსყიდველ ჩანაფიქრს აჩვენებს. სხვადასხვა ცერემონია აჩვენებდა 1) როგორ სძულს ღმერთს ცოდვა და ებრძვის მას; 2) როგორ იხსნის ის მათ, ვინც ინანიებს; 3) როგორია უწმიდურთა ბედი და 4) როგორ ანიჭებს ის საოცარ მომავალს, რომელშიც არ იქნება ბოროტება. 

ერთი წლის განმავლობაში საწმიდარში სრულდებოდა ორი განსხვავებული, მაგრამ ერთმანეთთან მჭიდროდ დაკავშირებული მსახურება: ყოველდღიური და ყოველწლიური. ეს ორნაწილიანი მსახურება ნათლად აჩვენებდა, რა დამოკიდებულება აქვს ღმერთს ცოდვასთან და როგორ იხსნის ცოდვილებს. საწმიდარში ყოველდღიური მსახურების მეშვეობით ღმერთი არწმუნებდა მონანიე ცოდვილებს, რომ მიუტევებს მათ ცოდვებს და გულმოწყალედ სთავაზობს ხსნას. გადარჩენის ამ ძღვენის მისაღებად აუცილებელი იყო მსხვერპლის შეწირვა, ეს მსხვერპლი მესიის სიკვდილზე მიუთითებდა, რომლის სისხლიც "გვწმედს ყოველგვარი ცოდვისაგან" (1იოან. 1:7). ამ ძღვენის საფუძველში ცოდვის მონანიება და ქრისტეს სიმართლის შესამოსელის მიღებაა (ფსალმ. 31:1,2). ამრიგად, ცოდვილი, რომელიც მოინანიებდა, იღებდა მისთვის აუცილებელ მიტევებას და შეეძლო ეხარა გადარჩენით.

ყოველწლიური მსახურება, რომელიც გამოსყიდვის დღეს სრულდებოდა, აჩვენებდა, როგორ ანადგურებს ღმერთი ცოდვას, აგვარებს ცოდვის პრობლემას და უზრუნველყოფს უცოდველ მომავალს (ლევ. 16; იოან. 1:29). დღეს ქრისტეს ორნაწილიანი მსახურება ზეციურ საწმიდარში ღმერთის ჩვენზე ზრუნვის კიდევ ერთი გამოვლინებაა (ებრ. 7:25). ამ მსახურებამ უნდა მიგვიყვანოს ბოროტებისგან საბოლოო დახსნამდე (საქმე. 7:13,14,22,27; საქმე. 8:14; გამოცხ. 21:4).

საწმიდარი იყო ადგილი, სადაც ადამიანები ღმერთს ეთაყვანებოდნენ, ქებას და მადლიერებას უძღვნიდნენ მას. თაყვანისცემა - ღმერთთან კავშირის შენარჩუნების საშუალებაა. ის სიხარულით იწვევს მორწმუნეებს, რომ შემოუერთდნენ ასეთი ტიპის ურთიერთობას. 



