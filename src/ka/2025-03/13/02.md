---
title: უფლის შაბათი
date: 21/09/2025
---


როგორც არ უნდა ცდილობდნენ შაბათის სიმშვიდის მოწინააღმდეგეები იმის დამტკიცებას, რომ შაბათი მხოლოდ ებრაელებისთვის იყო განკუთვნილი (ეს მეშვიდე დღე ღმერთმა ედემში გამოყო და აკურთხა [იხ. დაბ. 2:1-3]); ან როგორც არ უნდა ამტკიცებდნენ მცდარად, რომ ებრაელებმა მის შესახებ პირველად სინაის მთაზე მოისმინეს (ებრაელები შაბათს სინაის მთამდეც იცავდნენ [იხ. გამ. 16:22-29]), არ არსებობს არავითარი ეჭვები იმასთან დაკავშირებით, რომ შაბათი ოდითგანვე იყო იუდეველთა ცხოვრების განუყოფელი ნაწილი.

`წაიკითხეთ გამ. 35:1-3. რომელი ჭეშმარიტება ეუწყა ხალხს განმეორებით საწმიდრის შენებასთან დაკავშირებით?`

შაბათი და მისი უწყება ყოველთვის მეტყველებდნენ ღმერთზე - იმაზე, თუ ვინ არის ის და რა დიად საქმეებს სჩადის, ეს ახლაც ასეა და ყოველთვის ასე იქნება. შაბათი გვახსენებს მის აღმშენებლურ და გადამრჩენ საქმეებს და მიმართავს ჩვენს ყურადღებას ღმერთზე, რომელსაც სურს, რომ თავისი ერის გვერდით იყოს. ამრიგად, შაბათი და საწმიდარი ერთსა და იმავეზე მიუთითებს - ღმერთის თანდასწრებაზე ჩვენს ცხოვრებაში.

შაბათი ძველი აღთქმის ეკლესიაში - მრავალმნიშვნელიანი სახეა. მისი არსი ხუთი საკვანძო მომენტით შეიძლება გამოიხატოს:

1.ღმერთი - შემოქმედი.  ბიბლია იწყება ამ საოცარი და ფუძემდებლური მტკიცებით (დაბ. 1:1). შაბათი - ღმერთის ქმნილების ნათელი ძეგლია (დაბ. 2:2,3; გამ. 20:8-11). ღმერთის, როგორც ჩვენი შემოქმედის შესახებ, ჭეშმარიტებიდან გამომდინარეობს ყველა სხვა ბიბლიური ჭეშმარიტება.

2.მესია მოვა. ეს იმედი ორიენტირებულია ღმერთის დაპირებაზე იმ თესლის შესახებ, რომელიც დაამარცხებს გველს (სატანას) და მოიტანს გამარჯვებას ბოროტებაზე.

3.ღმერთი დაამყარებს თავის სამეფოს, შაბათი კი ამის წინასწარ განცდას გვიქმნის.

4.ხსნა უფლისგან მოდის. ღმერთის ერი მოწმობს, რომ ღმერთი მისი მხსნელი და გამომსყიდველია და რომ ხსნა მხოლოდ და მხოლოდ მისი მადლისაგან მომდინარეობს. 

5.ღმერთი - ყველა ადამიანის უზენაესი მსაჯულია. მათ, ვინც ჯიუტად ეწინააღმდეგება და უარყოფს მას, არ აქვთ მომავალი. ხოლო ისინი, ვინც მიჰყვება მას, მიიღებენ მარადიული სიცოცხლის ძღვენს. 

`ებრაელებს აქვთ გამოთქმა: "თუ ებრაელი იცავს შაბათს, შაბათი იცავს ებრაელს". მართალია ჩვენ, როგორც ადვენტისტები, ალბათ, ასე არ ვიტყოდით, მაგრამ რა როლს ასრულებს შაბათი ჩვენი ეკლესიის ცხოვრებაში?`

