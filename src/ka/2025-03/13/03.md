---
title: შესაწირავები და სული
date: 23/09/2025
---


`წაიკითხეთ გამ. 35:4-36:7. საიდან იყო აღებული კარვის საშენი მასალა და ძვირფასეულობა?` 

კარვის შენებას მრავლად სჭირდებოდა სხვადასხვა სახის ძვირფასი მასალა, და ამ ყველაფრის მოძიება ღვთის ერის გულუხვი შემოწირულობების წყალობით გახდა შესაძლებელი, რომლებიც ხალხს მთელი გულითა და სიხარულით მოჰქონდა. ხალხს მოჰქონდა ოქრო, ვერცხლი, სპილენძი, ბისონი, ძვირფასი ქვები, დახვეწილი ქსოვილები, აკაციის ხე, მირონი, საკმეველი და მრავალი სხვა აუცილებელი ნივთი. მათ საკუთარი შრომაც შესწირეს, კარვის შენებისა და მისი მოწყობის პროცესში ხომ ბევრი რამ მათი ხელით უნდა ყოფილიყო გაკეთებული, მათი შემოქმედებითი უნარებისა და შრომისმოყვარეობის დახმარებით. გარდა ამისა, მკერავებს უნდა შეეკერათ სამოსი მღვდლებისთვის, რომლებსაც მსახურება უნდა აღევლინათ კარავში, ასევე მღვდელმთავრისთვის, რომლის ძალიან რთული შესამოსიც სამკერდულსა და თავსაბურავსაც შეიცავდა. 

ღმერთმა უხვად დაასაჩუქრა ისრაელიანები ძვირფასეულობით, რომელიც ეგვიპტელებმა გამოატანეს მათ ეგვიპტიდან გამოსვლისას. ახლა მათ ჰქონდათ შესაძლებლობა, რომ მოეტანათ მადლიერების შესაწირავები ღმერთის გულმოწყალე და ძლევამოსილი ხელმძღვანელობისთვის და მათი გულები მზად იყვნენ საქმის შესასრულებლად,  ღმერთის სადიდებლად.

ხალხს ძღვენი ისეთი სიხარულითა და სიუხვით მოჰქონდა, რომ მოსეს უთხრეს: "ხალხს მოაქვს მეტი, ვიდრე საჭიროა სამუშაოს შესასრულებლად, რისი გაკეთებაც ბრძანა უფალმა" (გამ. 36:5). ამიტომ მოსეს მოუწია, რომ შეეჩერებინა შემოწირულობების მიღების პროცესი, რადგან  "მარაგი საკმაო იყო ყველა საქმისათვის, რაც უნდა ეკეთებინათ" (გამ. 36:7) კარვისთვის. 

სულიწმიდის ხელმძღვანელობით, ღმერთმა დააჯილდოვა ადამიანები ყველაფრით, რაც საჭირო იყო და მისცა მათ ძალა, რომ კარავი ზუსტად ნიმუშის შესაბამისად აეშენებინათ. ბეცალელი, აჰოლიაბი და სხვები აივსნენ "ღვთის სულით" (გამ. 35:31), რაც ნიშნავს, რომ მათ მიენიჭათ უნარები, სიბრძნე და შემოქმედებითი ნიჭები, რომელთა საშუალებითაც მათ სრულყოფილად შეეძლოთ მთლიანი საქმის შესრულება. ეს გრანდიოზული პროექტი იყო, და ის ღმერთის მიერ მოსესთვის ნაჩვენებ ნიმუშთან სრულ შესაბამისობაში უნდა ყოფილიყო. 

მნიშვნელოვანია აღინიშნოს, რომ სულიწმდის ძღვენი ადამიანების სხვადასხვა ნიჭსა და უნარში ვლინდებოდა, რომლებიც კარვის შენებისთვის უნდა გამოეყენებინათ. სულით ავსება მაგიური პროცესი არ არის და არ ნიშნავს იმას, რომ ადამიანში განსაკუთრებული სულიერი ძალებია ჩადებული. ღმერთის საქმის წარმართვისა და საკუთარი მისიის შესასრულებლად, ღმერთი აჯილდოვებს თავის მიმდევრებს მისი მიზნების საუკეთესოდ მისაღწევი უნარებით. 

`რა სულიერი ნიჭები მიიღეთ თქვენ, როდესაც აივსეთ სულიწმიდით?`

`გახსოვდეთ, რომ სულიერი ნიჭები მთელი სისრულით მხოლოდ მაშინ გაგეხსნებათ, როდესაც თქვენს ცხოვრებაში სულის ნაყოფებს აღზრდით (გალ. 5:22,23)`.



