---
title: ღმერთმა დადგა თავისი სავანე ხალხთან
date: 25/09/2025
---


`წაიკითხეთ იოან. 1:14. როგორ უკავშირდება ქრისტეს განკაცება საწმიდრის მთავარ მიზანს (გამ. 25:8)?` 

იესო ქრისტეს განკაცება - ეს არა მხოლოდ უდიდესი საიდუმლოა, არამედ მეცნიერებაც, რომელსაც გამოსყიდულები მთელი მარადიულობის განმავლობაში შეისწავლიან. როგორც იოანე მოციქული გვარწმუნებს, ქრისტემ, რომელმაც ჩვენი სხეული მიიღო, გვაჩვენა, რომ ის ჭეშმარიტად ჩვენს შორის მკვიდრობს. ეს მოვლენა გვახსენებს ძველი აღთქმის ღმერთს, რომელიც ისრაელიანთა შორის იმყოფებოდა კარავში, სინაიზე და უდაბნოში, აღთქმული ქვეყნისკენ მიმავალ გზაზე. 

გაკნაცებული იესო ადამიანებს შორის ცხოვრობდა. ეს მართლაც წარმოუდგენელი მოვლენაა! მარადიული ღმერთი ჩამოდის ჩვენთან, ხდება ერთ-ერთი ჩვენგანი, რათა დაგვარწმუნოს, რომ ის არის - "ემანუელი, ჩვენთან არს ღმერთი". 

მათ. 18:20-ში იესო ამბობს, რომ სადაც ორი ან სამი შეიკრიბება მისი სახელით, ისიც იქ იქნება, მათ შორის. ქრისტე სულიწმიდის მეშვეობით მკვიდრობს თავის ხალხში. ქრისტე მოუწოდებს თავის მიმდევრებს მასთან მჭიდრო ურთიერთობებისკენ: "აჰა, ვდგავარ კართან და ვრეკ. თუ ვინმე მოისმენს ჩემს ხმას და გამიღებს კარს, შევალ მასთან. მე მასთან ვივახშმებ და ის ჩემთან" (გამოცხ. 3:20).

`წაიკითხეთ გამოცხ. 21:1-3. როგორ მოხდება ღმერთის ურთიერთობა გადარჩენილებთან?`

ახალი იერუსალიმი ჩამოვა ზეციდან დედამიწაზე და იოანე აცხადებს: "აჰა, სავანე ღვთისა კაცთა შორის! და ის დამკვიდრდება მათ შორის, ისინი იქნებიან მისი ერი და თვით ღმერთი იქნება მათთან" (გამოცხ. 21:3). ახალ იერუსალიმში ტაძარი არ არის (გამოცხ. 21:22), რადგან მთელი ქალაქი თავად არის ტაძარი, ღმერთის სავანე. ქალაქის სიგრძე, სიგანე და სიმაღლე ერთმანეთის ტოლია (გამოცხ. 21:16), ისევე, როგორც წმიდათა წმიდას ჰქონდა საწმიდარში, რომელიც ასევე კუბის ფორმის იყო. უცოდველ სამყაროში, რომელშიც არ იქნება სიკვდილი და ტანჯვა, ჩვენ მარად ვიქნებით ჩვენი ღმერთის უშუალო თანდასწრებაში.

`როდესაც ვუმზერთ იმ აღთქმას, რომელიც იესოში მოგვენიჭა, როგორ შეგვიძლია ვისწავლოთ რწმენაში ბოლომდე მტკიცედ დგომა?` 



