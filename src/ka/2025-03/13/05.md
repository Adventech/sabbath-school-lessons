---
title: ღმერთის თანდასწრება საწმიდარში
date: 24/09/2025
---


`წაიკითხეთ გამ. 40:1-38. როგორ იგებდნენ ისრაელიანები ღმერთის თანდასწრების შესახებ?`

გამოსვლის წიგნის ბოლო თავი (გამ. 40) აღწერს საწმიდრის მიძღვნას და ათი მცნების ბოძებას. საწმიდრის მიძღვნა კულმინაციური მოვლენა იყო ისრაელისთვის სინაიზე. 

ღმერთის დიდება - მისი სიწმიდე, მისი ხასიათი და მისი თანდასწრებაა, რაც სიკეთის განსახიერებაა (გამ. 3:5; 33:18,19). მისი თანდასწრება ავსებდა კარავს და ხილული იყო დიდების ღრუბლის სახით (ებრ. შეხინა). გამოსვლის წიგნი დასასრულისთვის ხაზს უსვამს ღმერთის თანდასწრებას, რომელიც დღისით ღრუბლის, ხოლო ღამით ცეცხლოვანი სვეტის სახით ვლინდებოდა. როდესაც ღმერთს მიჰყავდა ისრაელიანები, მათ არა მხოლოდ ღმერთის რეალურობა, არამედ მისი მუდმივი თანდასწრებაც უნდა შეეგძნოთ. 

მოსემ კარავი ეგვიპტიდან გამოსვლის შემდეგ მეორე წლის პირველი თვის პირველ დღეს დადგა (გამ. 40:2,17). მან ასევე მირონი სცხო ყველაფერს განსაწმედად, მათ შორის აარონსა და მის ძეებსაც, მღვდელმსახურებაში მათი მიძღვნისთვის (გამ. 40:9,13-15). მან შემოიარა წმიდათა-წმიდა, წმიდა და შიდა ეზო და მიუძღვნა ეს ყველაფერი უფალს. ასე დაუდო მოსემ სათავე ღვთისმსახურებებს მთელ საწმიდარში (იხ. ასევე რიცხვ. 7:1). მოსეს მხოლოდ კარვის გახსნის დღეს შეეძლო წმიდათა წმიდაში შესვლა; ამის შემდეგ აქ წელიწადში ერთხელ, გამოსყიდვის დღეს მხოლოდ მღვდელმთავარს შეეძლო მსახურების ჩატარება (ლევ. 16:2,17).

ბიბლიაში სამი შემთხვევაა, სადაც საუბარი გარკვეული საქმის დასრულებაზე მიდის: 1) სამყაროს შექმნის კვირეულის ბოლოს ღმერთი ხაზს უსვამს თავისი ქმნილების დასრულებულობას (დაბ. 2:1-3); 2) კარვის შენების დასრულება: "დაასრულა მოსემ საქმე" (გამ. 40:33); და 3) როდესაც სოლომონმა დაასრულა ტაძარზე მუშაობა (3მეფ. 7:51).

ეს კავშირი სამყაროს შექმნასა და მიწიერ საწმიდარს შორის მიუთითებს სამყაროსეულ განზომილებაზე, იმ დროზე, როდესაც უფალი იცხოვრებს გამოსყიდულებთან ერთად ახალ მიწასა და ახალ იერუსალიმში, რომელიც "ღმერთის სავანეა" (გამოცხ. 21:3,4; შეადარეთ გამოცხ. 22:1-4-ს). 

საწმიდრის ავსება ღმერთის თანდასწრების ღრუბლით (გამ. 40:34) გრანდიოზულ კულმინაციად იქცა იმ მოვლენებისა, რომლებიც მოსეს დაბადებით დაიწყო და გაგრძელდა ეგვიპტის ღმერთების დამარცხებით ათი წყლულის დროს, ეგვიპტიდან გამოსვლით, ეგვიპტის ლაშქარის მარცხით და საბოლოოდ, ღმერთის გამოცხადებით სინაის მთაზე.

`როგორ შეგიძლიათ ახლავე შეიგრძნოთ ღმერთის თანდასწრება თქვენს ცხოვრებაში ?`

`რატომ არის ეს მნიშვნელოვანი?`  



