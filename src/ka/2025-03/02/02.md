---
title: დაუწვავი ბუჩქი
date: 07/07/2025
---


მას შემდეგ, რაც მოსე მიდიანის უდაბნოში გაიქცა, მას შედარებით მარტივი ცხოვრება ჰქონდა. ის დაქორწინდა, მას ორი ვაჟიშვილი ეყოლა, გერშომი და ელიაზარი (გამ. 18:3,4) და თავისი სიმამრის, მიდიანის მღვდლის, ითროს დიდი ოჯახის წევრი გახდა. მან ორმოცი მშვიდი წელი გაატარა, როგორც მწყემსმა, დავითის მსგავსად (2მეფ. 7:8), ტკბებოდა ღმერთის თანდასწრებით, რომელიც განსაკუთრებით კარგად ბუნებაში ვლინდებოდა. 

მაგრამ ეს დრო მოსეს უბრალოდ იმისთვის არ ჰქონია, რომ ყვავილების სურნელებით დამტკბარიყო (შეიძლება ეს რომელიმე სურნელოვანი მცენარე ყოფილიყო, რადგან მიდიანში კაქტუსები არ ყვაოდნენ). უფალთან გატარებული ცხოვრების ამ წლებმა შეცვალა მოსე და მოამზადა წინამძღოლის როლისთვის. ამ უდაბურ ადგილებში ყოფნისას ღმერთმა მოსე გამოიყენა იმისთვის, რომ ზეცით შთაგონებულს, ორი უძველესი ბიბლიური წიგნი - იობი და დაბადება დაეწერა (იხ. ელენ უაითი, პატრიარქები და წინასწარმეტყველები, გვ. 251; მეშვიდე დღის ადვენტისტთა ბიბლიური კომენტარები ტ.3, გვ.1140). მოსემ ასევე ღმერთისგან მიიღო უმნიშვნელოვანესი გამოცხადება დიადი ბრძოლის, სამყაროს შექმნის, ცოდვით დაცემის, წარღვნის, პატრიარქებისა და რაც ყველაზე მნიშვნელოვანია, გამოსყიდვის გეგმის შესახებ. ამრიგად, მოსემ მნიშვნელოვანი როლი შეასრულა კაცობრიობისთვის ჭეშმარიტი ცოდნის გადაცემაში ცოცხალი ღმერთის, ჩვენი შემოქმედისა და მფარველის შესახებ, ასევე იმის შესახებ, თუ რას აკეთებს ღმერთი სამყაროში, რომელშიც ცოდვამ ქაოსი დათესა. ბიბლიური ისტორიაც და ხსნის ისტორიაც აზრს მოკლებული იქნებოდა იმ მნიშვნელოვანი საფუძვლის გარეშე, რომელიც ზეცით შთაგონებულმა მოსემ დაგვიტოვა, განსაკუთრებით, დაბადების წიგნში. 

`წაიკითხეთ გამ. 3:1-6. რა დატვირთვა აქვს იმ ფაქტს, რომ უფალმა მოსეს თავი წარუდგინა, როგორც "ღმერთი აბრაამისა, ღმერთი ისაკისა და ღმერთი იაკობისა"?` 

მოსემ დაინახა, რომ ალმოდებული მაყვლის ბუჩქი არ იწვოდა ცეცხლში, ამიტომ მიხვდა, რომ სასწაულს უყურებდა და პირდაპირ მის თვალწინ, სავარაუდოდ, რაღაც დრამატული და მნიშვნელოვანი ხდებოდა. სასწაულის ადგილთან მიახლოებისას უფალმა უბრძანა მოსეს, რომ ღრმა პატივისცემის ნიშნად, ფეხზე გაეხადა, რადგან ღმერთის თანდასწრება ამ ადგილს წმიდად ხდიდა. 

უფალმა მოსეს თავი "აბრაამის, ისაკისა და იაკობის ღმერთად" (გამ. 3:6) წარუდგინა. უფალი დაჰპირდა პატრიარქებს, რომ მათი შთამომავლები დაიმკვიდრებდნენ ქანაანის ქვეყანას. მოსემ იცოდა ამ აღთქმის შესახებ. ამრიგად, საუბრის დაუწყებლად, ღმერთმა უკვე მიახვედრა მოსეს, რა უნდა მომხდარიყო და რამდენად მნიშვნელოვანი როლის შესრულება მოუწევდა მას. 

მოსეს ოთხმოცი წელი დასჭირდა, სანამ ღმერთი გადაწყვეტდა, რომ ის მზად იყო მასზე დაკისრებული მისიის შესასრულებლად. რა გაკვეთილის გამოტანა შეგვიძლია ამ ისტორიიდან მოთმინების შესახებ?

