---
title: უფლის სახელი
date: 08/07/2025
---


`წაიკითხეთ გამ. 3:13-22. რატომ უნდოდა მოსეს ღმერთის სახელის ცოდნა? რას ნიშნავს მისი სახელი?` 

ღმერთი მოსეს თავს წარუდგენს, როგორც ეჰიეჰ აშერ ეჰიეჰ, რაც სიტყვასიტყვით ნიშნავს "მე ვიქნები, ვინც ვიქნები" ან "მე ვარ, ვინც ვარ". გამ. 3:12-ში ღმერთი იყენებს იმავე ზმნას, ეჰიეჰ, რომელიც მე-14 მუხლშია გამოყენებული, როდესაც ის ეუბნება მოსეს - "მე ვიქნები" (შენთან). ეს ნიშნავს, რომ ღმერთი მარადიულია. ის ტრანსცენდეტული ღმერთია (უზენაესი), მაგრამ ამავე დროს იმანენტური (ჩვენ გვერდით მყოფი), ის ხომ ყოველთვის "შემუსვრილთან და სულით თვინიერთან" არის (ეს. 57:15).

ღმერთის სახელი "იაჰვე" (როგორც წესი ითარგმნება, როგორც "უფალი") ისრაელიანებისთვის თავიდანვე იყო ცნობილი, მიუხედავად იმისა, რომ მისი უფრო ღრმა მნიშვნელობა მათ არ იცოდნენ. მოსემაც იცოდა სახელი იაჰვე, თუმცა სხვების მსგავსად, მისი ნამდვილი მნიშვნელობა მისთვისაც უცნობი იყო. კითხვა - "რა არის შენი სახელი?" - მისი უფრო ღრმა მნიშვნელობის გაგებას ეხება.  

გამ. 6:3-ში მნიშვნელოვანი მინიშნებაა მოცემული. ღმერთი აცხადებს: "მე გამოვეცხადე აბრაამს, ისაკს და იაკობს ყოვლადძლიერ ღმერთად, და ჩემი სახელით - უფლით [იაჰვე, יהוה, იოდ, ჰეი, ვავ, ჰეი, ტეტრაგრამატონი] - არ გავეცანი მათ" (გამ. 6:3). ეს არ ნიშნავს იმას, რომ ადამმა, ნოემ, აბრაამმა და სხვა პატრიარქებმა არ იცოდნენ სახელი იაჰვე (იხ. დაბ. 2:4, 9; 4:1,26; 7:5; 15:6-8 და ა.შ.). პირიქით, ეს ნიშნავს, რომ მათ არ იცოდნენ ამ სახელის ჭეშმარიტი მნიშვნელობა.

სახელი იაჰვე მიუთითებს იმ ფაქტზე, რომ ის - პირადი ღმერთია, თავისი ერის ღმერთი, აღთქმის ღმერთი. ის ჩვენთვის ახლობელი ღმერთია, რომელიც ერევა ადამიანურ საქმეებში. ყოვლისშემძლე ღმერთი (დაბ. 17:1) - ის ღმერთია, რომელიც თავისი ძალით სასწაულებრივად ჩაერია ერის ცხოვრებაში. მაგრამ იაჰვე ასევე ის ღმერთია, რომელიც ამჟღავნებს თავის ზნეობრივ ძალას, როდესაც თავის სიყვარულსა და მზრუნველობას გამოხატავს. ის იგივე ღმერთია, რაც ელოჰიმი ("ძლევამოსილი, ტრანსცენდენტული ღმერთი", "ღმერთი ყველა ადამიანისა", "სამყაროს მმართველი", "ყოველივეს შემქმნელი"), მაგრამ თვით სახელით - იაჰვე -  მისი კაცობრიობასთან ურთიერთობის სხვა მხარეები ვლინდება. 

ღმერთის სახელის ცოდნა ან მისი სახელის მოხმობა - ეს რაღაც მაგიური ქმედება არ არის. აქ საუბარია მისი სახელის წარმოთქმაზე, რაც ნიშნავს სხვებისთვის ღმერთისა და იმ ხსნის შესახებ ჭეშმარიტების სწავლებას, რომელსაც იგი სთავაზობს ყველას, ვინც რწმენით მიდის მასთან. როგორც იოველი ამბობს: "ყველა, ვინც კი ახსენებს მაშინ უფლის სახელს, გადარჩება" (იოვ. 2:32). 

რა სახით გამოგიცდიათ თქვენს ცხოვრებაში იაჰვესთან ის სიახლოვე, რომლის დამყარებაც სურს მას ყველასთან, ვინც მას მიუძღვნის თავს? 



