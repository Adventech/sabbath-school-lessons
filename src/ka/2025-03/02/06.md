---
title: წინადაცვეთა
date: 10/07/2025
---


წაიკითხეთ გამ. 4:18-31. როგორ გავიგოთ ეს უცნაური ისტორია?

ბიბლიის მკვლევარებისთვის შოკისმომგვრელია, როდესაც კითხულობენ, რომ მას შემდეგ, რაც მოსე უფალს დაემორჩილა და ეგვიპტისკენ გაემართა, უფალმა "დაუპირა მოკვლა" (გამ. 4:24). ისტორიის კონტექსტიდან ცხადი ხდება, რომ აქ წინადაცვეთაზეა საუბარი. მისი უმცროსი ვაჟი არ იყო წინადაცვეთილი, როგორც ამას აბრაამის აღთქმა მოითხოვდა (დაბ. 17:10,11). 

მოსეს, როგორც ღვთის ერის წინამძღოლს, სხვა ადამიანების მორჩილებამდე მიყვანა რომ შესძლებოდა, ჯერ თავად უნდა ეჩვენებინა ღმერთისადმი სრული მორჩილება. ის უნდა გამხდარიყო მათთვის მორჩილების ნიმუში. მისი ცოლი, ციფორა, მაშინვე მოქმედებაზე გადავიდა და ქმრის სიცოცხლის გადასარჩენად, წინადაცვეთა გაუკეთა ვაჟს. მან ვაჟის სისხლიანი "ჩუჩა ფერხთით დაუგდო" და ეს სისხლი გამოსყიდვის, სიცოცხლისა და აღთქმის განმტკიცების სიმბოლო იყო. ის ფაქტი, რომ ეს ასე სწრაფად მოხდა, ამ ისტორიას გარკვეულ დრამატიზმს ჰმატებს. 

ამ ეპიზოდიდან მნიშვნელოვანი გაკვეთილის გამოტანა შეიძლება: არასოდეს გადადოთ ის, რაც იცით, რომ მნიშვნელოვანია. 

„მიდიანის ქვეყნიდან გამოსვლის შემდეგ, გზაზე, მოსე სასტიკად გააფრთხილეს, რომ უფალი უკმაყოფილოა მისით. ანგელოზი გამოეცხადა მას ისეთი მკაცრი სახით, თითქოს მისი მოკვლა სურდა. მოსე ვერ მიხვდა მიზეზს, მაგრამ შემდეგ გაახსენდა, რომ უფლის ერთი მოთხოვნა არ შეასრულა. ცოლის დაჟინებული თხოვნის შედეგად უმცროს ვაჟს წინადაცვეთა არ გაუკეთა. მან არ აღასრულა პირობა, რომლითაც მისი უმცროსი ვაჟი ისრაელთან ღვთიური აღთქმის კურთხევას მიიღებდა. ხოლო რჩეული ხალხის წინამძღოლის ასეთი არასწორი საქციელი უფლის დადგენილ წესებს დაამცირებდა ხალხის წინაშე. ციფორა შეშინდა თავისი ქმრის გამო და „ჩუჩა წააჭრა შვილს”. მხოლოდ ამის შემდეგ დართო გზის გაგრძელების ნება ანგელოზმა. უდიდესი საფრთხე ელოდა მოსეს ფარაონის წინაშე წარდგომისას; მხოლოდ წმიდა ანგელოზთ შეეძლოთ მოსეს დაცვა. მაგრამ თავისი მოვალეობის შეუსრულებლობის შემთხვევაში იგი უშიშრად ვერ იქნებოდა, ვინაიდან ანგელოზები ვეღარ დაიცავდნენ მას. 

დიდი გასაჭირის ჟამს, ქრისტეს მეორედ მოსვლის წინ, მართალთა სიცოცხლეს ანგელოზები დაიცავენ. მაგრამ ღვთის რჯულის დამრღვევთ არ ექნებათ ეს დაცვა. ანგელოზები ვერ გაუწევენ მფარველობას მათ, ვინც ღვთიურ მცნებათაგან თუნდაც ერთი უარყო" (ელენ უაითი, პატრიარქები და წინასწარმეტყველები, გვ. 255,256).

რა უნდა გასწავლოთ ამ ისტორიამ, თუ ნამდვილად დამნაშავე ხართ და უგულებელყავით თქვენი ვალდებულებებით? რა ცვლილებები უნდა განახორციელოთ ახლავე? 

