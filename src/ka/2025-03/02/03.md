---
title: უფლის ანგელოზი
date: 07/07/2025
---


"უფლის ანგელოზი" გამოეცხადა მოსეს ცეცხლის ალში, "შუაგულ მაყვალში" (გამ. 3:2). თვით უფალი იესო ესაუბრებოდა მოსეს "მაყვლის შუაგულიდან" (გამ. 3:4). 

"უფლის ანგელოზის" ტიტულმა, რომელიც იესო ქრისტეს აღსაწერად გამოიყენება, შეცდომაში არ შეგიყვანოთ. სიტყვა "ანგელოზი" "წარგზავნილს" ნიშნავს (ებრ. მალახ). კონტექსტიდან გამომდინარე, მალახ შეიძლება ზოგჯერ აღნიშნავდეს ადამიანს, ზოგჯერ კი ღვთაებრივ არსებას (მაგ., დაბ. 22:11, 15-18; 31:3,11,13; მსაჯ. 2:1,2; 6:11-22; ზაქ. 3:1,2). ეს უფლის ანგელოზი უბრალოდ უფლის სახელით კი არ საუბრობს - თავად არის უფალი. იესო - ღმერთის წარგზავნილია, რომელიც მამის სიტყვის გადმოსაცემად გამოგვეგზავნა. 

წაიკითხეთ გამ. 3:7-12. როგორ განუმარტა ღმერთმა მოსეს, თუ რატომ სურდა ეგვიპტეში დამონებული ისრაელიანების ცხოვრებაში ჩარევა? რა კეთილი უწყება დევს უფლის ამ სიტყვებში ყველასთვის, ვინც ტკივილსა და ტანჯვას განიცდის?

ღვთის ერის ტანჯვა ეგვიპტეში აღწერილია, როგორც ჩაგვრა და განწირული ღაღადი შველაზე. ღმერთმა ისმინა მათი ღაღადი და ამან ძალიან დაამწუხრა (გამ. 2:23-25). ღმერთმა მათ უწოდა "ჩემი ხალხი" (გამ. 3:7). ესე იგი ჯერ კიდევ სინას მთამდე და რჯულის რატიფიკაციამდე (რატიფიკაცია – ამა თუ იმ დოკუმენტისათვის იურიდიული ძალის მინიჭება ), ისინი უკვე მისი ხალხი იყვნენ, და მას სურდა, რომ დაესახლებინა ეს ხალხი ქანაანის ქვეყანაში და ბედნიერი ცხოვრება მიენიჭებინა მათთვის, როგორც აღუთქვა მათ წინაპრებს, თუკი გაჰყვებოდნენ მას. 

ღმერთმა უთხრა მოსეს, რომ გაგზავნიდა მას ფარაონთან გარკვეული დავალების შესასრულებლად: "ახლა კი წადი და მიგავლენ ფარაონთან, და გამოიყვანე ჩემი ხალხი, ისრაელის ძენი, ეგვიპტიდან" (გამ. 3:10). და აქაც ისევ, ღმერთი "ჩემს ხალხს" უწოდებს მათ. 

მოსეზე დაკისრებული ეს ვალდებულება მარტივი არ ყოფილა. მოსალოდნელი მოვლენების მთელი მნიშვნელობისა და მათში საკუთარი როლის გააზრების შემდეგ მოსე სვამს კითხვას: "მე ვინა ვარ?" მის ისტყვებში ჩვენ მისი ხასიათის ანარეკლს ვხედავთ – თვინიერება და საკუთარი უღირსობის შეგრძნება. 

`რატომ არის ასეთი მნიშვნელოვანი თვინიერება და საკუთარი უღირსობის გააზრება ყველასთვის, ვინც ისწრაფვის უფლის მიმდევრობისა და მისთვის რაიმეს კეთებისკენ?` 



