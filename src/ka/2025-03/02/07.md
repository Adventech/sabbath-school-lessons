---
title: შემდგომი გამოკვლევისათვის
date: 11/07/2025
---


წაიკითხეთ თავი "მოსე" ელენ უაითის წიგნიდან "პატრიარქები და წინასწარმეტყველები" (გვ. 251-256).

მოსეს ცხოვრებაში ყველაზე მნიშვნელოვანი მოვლენა, ალბათ, ალმოდებულ მაყვლის ბუჩქთან მისი მოწოდების დრამატული ისტორია იყო. ყველა სხვა ნათელი მომენტი მის ცხოვრებაში იყო დაკავშირებული იმასთან, თუ როგორ მორჩილად და სრული მიძღვნილობით შეასრულა ღმერთის დავალება იუდეველების ეგვიპტიდან აღთქმულ ქვეყანაში გაყვანის შესახებ. 

ახლა, როდესაც უკვე ვიცით, როგორ დასრულდა ყველაფერი, ეცადეთ წარმოიდგინოთ თქვენი თავი მოსეს ადგილას, როდესაც ის ალმოდებულ ბუჩქთან იდგა. ის საკუთარი სიცოცხლის გადასარჩენად გამოიქცა ეგვიპტიდან. უკანასკნელი ორმოცი წლის განმავლობაში კი ეგვიპტეში გაჩნდა იუდეველთა ახალი თაობა, რომელთა უმეტესობამაც, დიდი ალბათობით, ცოტა რამ თუ იცოდა მოსეს შესახებ. ან, შეიძლება, რაც იცოდნენ, ისიც კი მცდარი და დროთა განმავლობაში, გადმოცემების შედეგად დამახინჯებული იყო. და მაინც, ღმერთმა მოუწოდა მას, რომ გამოეყვანა ეს ხალხი ძლევამოსილი სახელმწიფოდან. რა გასაკვირია, რომ მოსე უარზე იყო!

დიახ, ეს მეტად რთული დავალება იყო, მაგრამ წარმოიდგინეთ რას დაკარგავდა მოსე, თუ ღმერთს უარს ეტყოდა. ის შეიძლებოდა უბრალოდ დავიწყებას მისცემოდა, ნაცვლად იმისა, რომ მასში მოქმედი ღმერთის ძალის დახმარებით ერთ-ერთ ყველაზე დიდებულ და გავლენიან ადამიანად ქცეულიყო არა მხოლოდ ბიბლიაში, არამედ მთელ მსოფლიოში.

**კითხვები მსჯელობისთვის:**

`1.უდაბნოში გატარებულ მშვიდ წლებში, მოსე აკეთებდა იმას, რისკენაც ღმერთმა მოუწოდა: ის იყო ოჯახის მეთაური, ზრუნავდა თავის ცხვრებზე და ღმერთის შთაგონებით დაწერა ორი ბიბლიური წიგნი, ვიდრე ღმერთი თავისი ერის დიდებულ წინამძღოლად ყოფნისკენ მოუწოდებდა. რას გვასწავლის მოსეს გამოცდილება ჩვენს ცხოვრებისეულ ვალდებულებებთან დაკავშირებით?`

`2.შეიძლება ვთქვათ, რომ ერთი შეხედვით, მოსეს არგუმენტები საკმაოდ გონივრული იყო, ასე არ არის? რატომ უნდა ირწმუნოს ჩემი ხალხმა? ვინ ვარ? გამართულად საუბარი არ შემიძლია. რას გვასწავლის ეს ისტორია? როგორ შევასრულოთ ჩვენზე დაკისრებული მისია, რომლისკენაც ღმერთი მოგვიწოდებს?`

`3.უფრო დეტალურად შეჩერდით კვირადღის საგაკვეთილო მასალაზე, სადაც ნათქვამია, რომ მოსე - დაბადების წიგნის ავტორია. რამდენად მნიშვნელოვანია ეს ნაშრომი წმიდა ისტორიისა და გამოსყიდვის გეგმის გაგებისთვის? რატომ უნდა შევეწინააღმდეგოთ მტკიცედ ამ წიგნის ავტორიტეტის შელახვის ნებისმიერ მცდელობას (და ასეთი უამრავია), განსაკუთრებით მაშინ, როდესაც საუბარი ეხება მაგალითად, პირველი 11 თავის ისტორიულობის უარყოფას?`  



