---
title: ოთხი საბაბი
date: 9/07/2025
---


წაიკითხეთ გამ. 4:1-17. რა არგუმენტები მოჰყავს მოსეს, როდესაც განმარტავს, თუ რატომ სურს ღმერთის მოწოდებაზე უარის თქმა? 

მოსე კვლავ შეეცადა უარი ეთქვა იმ ამოცანაზე, რომელიც ღმერთმა დააკისრა (გამ. 3:11). მას არ უნდოდა ეგვიპტეში წასვლა და ფარაონთან დაპირისპირება. ბოლოსდაბოლოს, მან ხომ ეგვიპტეში ერთხელ უკვე განიცადა წარუმატებლობა, როდესაც დამოუკიდებლად სცადა იუდეველთა დახმარება. გარდა ამისა, საკუთარ ხალხს არ სჯეროდა მისი და არ იღებდა მას წინამძღოლად. ამიტომ მისი მესამე საბაბი: "არ დამერწმუნებიან და არ მოისმენენ ჩემს ხმას" (გამ. 4:1) - არ ყოფილა ახალი ინფორმაციის მიღების სურვილით ნაკარნახევი; ეს იმ პასუხისმგებლობის თავიდან არიდების მცდელობა იყო, რომლის აღებაც სთხოვა მას ღმერთმა.

მოსემ მიიღო ორი საოცარი ნიშანი, რომელიც ისრაელის მთავრების, შემდეგ კი ფარაონის წინაშე უნდა შეესრულებინა: 1) მისი კვერთხი ჯერ გველად იქცევა, შემდეგ კი ისევ კვერთხად; 2) მისი ხელი კეთრით იფარება, შემდეგ კი მყისიერად ინკურნება. ორივე ამ სასწაულს უნდა დაერწმუნებინა მთავრები, რომ ღმერთი ნამდვილად მათ სასიკეთოდ მოქმედებს. მაგრამ თუ ისინი ვერ დარწმუნდებოდნენ, დამატებით იყო მესამე სასწაულიც - წყლის სისხლად გადაქცევა (გამ. 4:8,9). 

მიუხედავად იმისა, რომ ღმერთმა მოსეს ეს დიდი ნიშნები უბოძა, მან მაინც გამოთქვა კიდევ ერთი, მეოთხე საბაბი: "ბაგემძიმე და ენამძიმე ვარ".

წაიკითხეთ გამ. 4:10-18. როგორ ფიქრობთ, რა იყო მოსეს უარის ნამდვილი მიზეზი? გაუზიარეთ ჯგუფს მსგავსი გამოცდილებები თქვენი ცხოვრებიდან. 

ეს ოთხი საბაბი აჩვენებს, რომ მოსეს არ სურდა ღმერთის მოწოდების მიღება. "გონივრული" არგუმენტებით ის ცდილობდა, რომ დაეფარა ის ფაქტი, რომ უბრალოდ არ ჰქონდა ეგვიპტეში წასვლის სურვილი. პირველი სამი საბაბი კითხვის სახითაა ფორმირებული: 1) ვინ ვარ? 2) ვინ ხარ? 3) და თუ არ დაერწმუნებიან? ხოლო მეოთხე - მტკიცებითია 4) "ენამჭევრი არ ვარ". ღმერთმა უპასუხა ყველა ამ საბაბს და გამონახა ქმედითი გამოსავალი. საპასუხოდ, ის არაერთ გამამხნევებელ დაპირებასაც აძლევს მოსეს.

ამის შემდეგ მოსე წარმოთქვამს თავის მეხუთე და ბოლო კომენტარს, სადაც პირდაპირ სთხოვს ღმერთს: "გევედრები, უფალო! სხვა მიავლინე ამის გასაკეთებლად" (გამ. 4:13). პასუხად კი ღმერთი ეუბნება, რომ გასამხნევებლად უკვე გამოგზავნილი ჰყავს მისი ძმა, აარონი, მასთან შესახვედრად. აქ კი მოსე უსიტყვოდ თმობს და ეგვიპტეში გამგზავრებამდე ითროს კურთხევას სთხოვს. 

თქვენი აზრით, მაინც რამ დაარწმუნა მოსე, რომ დათანხმებოდა მისთვის დაკისრებულ მისიას? 



