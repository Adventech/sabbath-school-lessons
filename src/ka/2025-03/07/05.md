---
title: ითრო
date: 14/08/2025
---


მოსე მისმა სიმამრმა, ითრომ მოინახულა, რომელიც ასევე ცნობილი იყო, როგორც რეღუელი (გამ. 2:18). ითროს თან მოსეს ცოლი და ძეები - ციფორა, გერშომი და ელიეზერიც ახლდნენ. როდესაც მოსემ მათი მოახლოების შესახებ შეიტყო, მათ დასახვედრად გამოვიდა.

`წაიკითხეთ გამ. 18:1-27. რა ბრძნული რჩევა მისცა ითრომ მოსეს?`

`რა გაკვეთილების გამოტანა შეიძლება ითროს რჩევიდან ჩვენი დღევანდელი ეკლესიისთვის?` 

ითრო მოვიდა იმიტომ, რომ გაიგო, როგორ სასწაულებრივად გაათავისუფლა ღმერთმა ისრაელიანები. მოსემ დაწვრილებით უამბო ითროს "ყველაფერი, რაც გაუკეთა უფალმა ფარაონსა და ეგვიპტელებს ისრაელის გამო, და ყველა იმ გასაჭირზე, რაც მათ გზაზე შეემთხვათ, და როგორ იხსნა უფალმა ისინი" (გამ. 18:8).

ითრომ მოწიწებით გულში აღავლინა ქება ღმერთისადმი მისი სიკეთისა და მისი ერის ბედში სასწაულებრივი ჩარევის გამო: "კურთხეულია უფალი, რომელმაც გიხსნათ თქვენ ეგვიპტელთა ხელიდან და ფარაონის ხელიდან, და, რომ იხსნა ეს ხალხი ეგვიპტელთა ხელიდან.  ახლა კი გავიგე, რომ დიდია უფალი ყველა ღმერთზე. ეს გამოჩნდა, როცა ისინი კადნიერად ქედმაღლობდნენ მათზე" (გამ. 18:10,11). 

ეს ფრაგმენტი ნათელი მაგალითია იმისა, თუ როგორ მოქმედებს ღმერთი თავისი ხალხის მეშვეობით, რათა ისინი მთელი მსოფლიოსთვის  აქციოს ცოცხალ მოწმობად იმისა, თუ ვინ არის ჭეშმარიტი ღმერთი და რისი გაკეთება შეუძლია თავისი შვილებისთვის. 

ითრომ შეიტყო ცოცხალი ღმერთის შესახებ და უკვე თავადაც სთავაზობდა ღვთის ერს ბრძნულ და სასარგებლო რჩევებს. მოსეს სჭირდებოდა პატიოსანი და სამართლიანი სასამართლო სისტემა, რისთვისაც მიძღვნილი და ერთგული მსაჯულები - პატიოსანი და სამართლიანი ადამიანები იყვნენ საჭირო. ითრომ ბრძნულად ჩამოაყალიბა ის პიროვნული თვისებები, რომლებიც ამ ადამიანებს უნდა ჰქონოდათ: 1) უნდა ჰქონოდათ ღმერთის შიში; 2) უნდა ყოფილიყვნენ სანდო; 3) არ უნდა ყოფილიყვნენ ეგოისტები. ითრომ შესთავაზა, რომ ნიჭიერი და კეთილი ხასიათის მქონე ადამიანები დაენიშნათ სხვადასხვა თანამდებობაზე: ათასისთავებად, ასისთავებად, ორმოცდაათისთავებად და ათისთავებად. ამან შეამცირა ადმინისტრაციული დატვირთვა მოსეზე, რათა მას უფრო მნიშვნელოვან საქმეებზე კონცენტრირების საშუალება მისცემოდა. ამრიგად, ხალხის საჭიროებები სამართლის აღსრულებაში საუკეთესოდ კმაყოფილდებოდა. 

მოსემ გაითვალისწინა ითროს ბრძნული რჩევა (გამ. 18:24) და დანიშნა ხელმძღვანელები სხვადასხვა ადმინისტრაციულ თანამდებობაზე (იხ. ასევე რჯლ. 1:9-18). 

`მოსეს შეეძლო უბრალოდ ხელი ჩაექნია და ეთქვა მოხუცისთვის, რომ თავისი საქმეებისთვის მიეხედა. მაგრამ ის ასე არ მოიქცა. რა მნიშვნელოვანი გაკვეთილების გამოტანა შეგვიძლია მოსეს მზაობიდან, რომ მოესმინა ადამიანისთვის, რომელიც იუდეველიც კი არ იყო?` 



