---
title: მწარე წყლები
date: 11/08/2025
---


 როგორც დადებითი, ისე უარყოფითი ბიბლიური გმირები, ერთნაირად მნიშვნელოვან როლს ასრულებენ. ჩვენ ყურადღებით უნდა შევისწავლოთ სიუჟეტური ხაზები, მოვლენათა დრო და ადგილი. მაგრამ ყველაზე მნიშვნელოვანი ელემენტი თხრობაში, როგორც წესი, ის გადაწყვეტილებებია, რომლებსაც ვიღებთ და გაკვეთილები, რომლებიც მათგან გამოგვაქვს. იგივე მიესადაგება მოცემულ ისტორიასაც. 

გამოსვლის წიგნი აჩვენებს, რომ ღმერთი აგვარებს პრობლემებს და შეგვარიგებს მასთან; მაგრამ მისი საქმე ადამიანების ურწმუნოებით რთულდება. გამუდმებული უკმაყოფილებისა და ურჩობის გამო იუდეველებმა მრავალი სირთულე და ტრაგედიაც კი გამოიარეს. მათ თავად შეუქმნეს საკუთარ თავებს მრავალი განსაცდელი, რადგან არ აღიარებდნენ თავიანთ შეცდომებს და არ ისწრაფვოდნენ მონანიებისკენ. 

`წაიკითხეთ გამ. 15:22-27. როგორი იყო ვითარება მეწამული ზღვის გადალახვის შემდეგ, სადაც პირველი სასწაული მოხდა?`

ისრაელის რწმენის პირველი გამოცდა მოხდა მაშინ, როდესაც წყლის მწვავე უკმარისობას გადააწყდნენ ცხელ და მკაცრ უდაბნოში. სამი დღის ხეტიალის შემდეგ მათ, როგორც იქნა, იპოვეს წყალი, მაგრამ აღმოჩნდა, რომ ის დასალევად გამოუსადეგარი იყო. ებრაული სიტყვა მარა "მწარეს" ნიშნავს, და იმის გამო, რომ წყალი მწარე იყო, ისრაელის რწმენა უფლის მზრუნველობაში შეირყა. მაგრამ ღმერთმა გამოიჩინა თანაგრძნობა და პირველი სასწაული ხის მეშვეობით მოახდინა. რა თქმა უნდა, თვით ხემ კი არა, უფალმა გაამტკნარა წყალი და დასალევად გამოსადეგად აქცია. ადამიანებს მნიშვნელოვანი გაკვეთილები ჰქონდათ ასათვისებელი: 1) მათ უფლისგან დადგენილი დროის მოთმინებით ლოდინი უნდა ესწავლათ და 2) ღმერთი ადამიანებთან თანამშრომლობით მოქმედებს. 

მაგრამ ისრაელის ძეებმა ყველაფრის თავისთავად არსებულად მიღება დაიწყეს და ძალიან მალე დაივიწყეს ის დიადი სასწაულები, რომლებიც ღმერთმა მოახდინა მათთვის. ისინი უკვე ისეთი მონდომებით აღარ უგალობდნენ მას ქებას, როგორც მაშინ, როდესაც ერთხმად ღაღადებდნენ: "ვინაა შენი სადარი ღმერთთა შორის, უფალო? ვინაა, შენი სადარი, სიწმინდით დიდებულო. საკვირველო ხოტბებით, მოქმედო სასწაულებისა?" (გამ. 15:11). 

`რა საოცარი დაპირება მისცა ღმერთმა ისრაელიანებს მარას სასწაულის შემდეგ (გამ. 15:26)?`

`რა პირობა ჰქონდა ამ დაპირებას?`  

და მაინც, მათი უკმაყოფილების მიუხედავად, ღმერთი დაჰპირდა ისრაელიანებს, რომ არ მოუვლენს მათ "არცერთ სენს" (გამ. 15:26), რომელმაც ეგვიპტელები განგმირა. იგი დაჰპირდა, რომ დაიცავს მათ. მაგრამ ამ დაპირების მისაღებად, ისინი მისი ერთგული უნდა დარჩენილიყვნენ. 

`რომელი განსაცდელი და სირთულეები მოუვლინეთ თვითონ საკუთარ თავს?`

`რა ნუგეშის პოვნა შეგიძლიათ, როდესაც იცით, რომ ღმერთი მაინც იმოქმედებს თქვენს სასიკეთოდ, თუ ითანამშრომლებთ მასთან?`

