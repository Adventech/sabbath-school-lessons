---
title: პური და წყალი სიცოცხლისა
date: 9/08/2025
---


<h3 class="ka_geo">გამოსაკვლევად შემოთავაზებული ბიბლიური მუხლები:</h3>
ძირითადი ნაწყვეტი: გამ. 15:22-18:27.

დამატებითი მუხლები: დაბ. 3:1-6; 1 კორ. 10:4,11; იოან. 6:48-51. 

> <p>სამახსოვრო მუხლი:</p>
> "და უთხრა უფალმა მოსეს: “როდემდე უნდა უარობდეთ ჩემი მცნებებისა და ჩემი რჯულდებების დაცვას? იცოდეთ, რადგან უფალმა მოგცათ თქვენ შაბათი, ამიტომ გაძლევთ მეექვსე დღეს პურს ორი დღისთვის. იჯდეს თითოეული თავისთან, ნუღარავინ გამოვა თავისი ადგილიდან მეშვიდე დღეს.  და უქმობდა ხალხი მეშვიდე დღეს" (გამ. 16:28-30).  

ეგვიპტიდან გამოსვლის შემდეგ ისრაელიანები აღთქმული ქვეყნისაკენ მიმავალ უცნობ და ეკალ-ბარდიან გზას დაადგნენ. მათ რთული და გრძელი გზა ელოდათ, რომელზეც ბევრ მნიშვნელოვან გაკვეთილს მიიღებდნენ. უფალი ატარებს მათ ამ გზაზე და იზრუნებს მათზე, დაეხმარება მათ ზრდაში. მაგრამ ამ მიზნის მისაღწევად მათ უნდა ესწავლათ დისციპლინა, საკუთარი თავის ფლობა, თავგანწირვა, უანგარობა, ნდობა, და რაც ყველაზე მნიშვნელოვანია, მორჩილება. 

მოსე მათი ხილული წინამძღოლი იყო, და თუ გამარჯვების მოპოვება სურდათ, უნდა გაჰყოლოდნენ მას და დამორჩილებოდნენ მის ხელმძღვანელობას. მათთვის მნიშვნელოვანი იყო, რომ ერთად ყოფილიყვნენ, ეთანამშრომლათ თავიანთ საზოგადოებასთან და დახმარებოდნენ ერთმანეთს. წინ მათ უამრავი წინაღობა და განსაცდელი ელოდათ და მათი სულიერი ზრდა მნიშვნელოვანწილად იყო დამოკიდებული იმაზე, თუ როგორ გაუმკლავდებოდნენ ამ სირთულეებს და როგორი დამოკიდებულება ექნებოდათ მოსესთან, განსაკუთრებით მაშინ, როდესაც განსაცდელები განსაკუთრებულად რთული იყო. 

ცნობილი ჩინური გამოთქმა იმის შესახებ, რომ "ათასი მილის გზა ერთი ნაბიჯით იწყება" (ლაო-ცზი), კარგად გამართლდა მათ მდგომარეობაში, და ისინი უნდა მინდობოდნენ უფლის მითითებებს თითოეულ მათ ნაბიჯზე. სამწუხაროდ, როგორც შემდგომში ვიხილავთ, ისინი არცთუ ისე მარტივად ითვისებდნენ ამ გაკვეთილებს. მაგრამ ვის შეუძლია მათი შეთვისება? 

