---
title: პური და წყალი სიცოცხლისა
date: 14/08/2025
---


`წაიკითხეთ 1კორ. 10:11. პავლეს სიტყვების თანახმად, რატომ უნდა შევისწავლოთ გამოსვლის ისტორია?` 

პავლე მოციქული ჩვენს ყურადღებას ამახვილებს იმაზე, რომ ის მოვლენები, რომლებიც ისრაელიანებს გადახდათ თავს, შეიძლება კარგ მაგალითად და გაფრთხილებად იქცეს ქრისტიანებისთვის. ეს მაგალითები მსგავსი შეცდომების დაშვებისგან დაგვაზღვევს. ეს დროული გაფრთხილებაა ჩვენთვის, "უკანასკნელ საუკუნეებში" მცხოვრები ადამიანებისთვის. ღმერთი უგზავნის თავის ერს სულიწმიდას, რომ გააძლიეროს მორწმუნეები "ძალის, სიყვარულისა და თავშეკავების" მეშვეობით (2ტიმ. 1:6,7), რათა მათ მიიღონ სწორი გადაწყვეტილებები და მიჰყვნენ მის მოძღვრებას. იესო ქრისტე - ახალი სიცოცხლის წყაროა (იოან. 14:6), და მხოლოდ მას შეუძლია გააკეთოს ისე, რომ მსხვერპლად შევწიროთ ჩვენი "სხეული ცოცხალ, წმიდა, ღვთის სასურველ მსხვერპლად" და არ მივესადაგოთ "ამ წუთისოფელს", არამედ გარდავისახოთ "გონების განახლებით… რომ… შევიცნოთ, რა არის ღვთის ნება - კეთილი, სასურველი და სრულყოფილი" (რომ. 12:1,2).

ამ ისტორიებს, განსაკუთრებით კი მანანისა და წყლის შესახებ, იესო იყენებდა იმისთვისაც, რომ მოეთხრო საკუთარი თავისა და იმის შესახებ, თუ როგორ მიჰყავდა ისრაელიანები უდაბნოში. 

`წაიკითხეთ იოან. 4:14 და 6:48-51. როგორ მოიხსენიებს იესო ქრისტე საკუთარ თავს ამ მუხლებში?` 

სამარიელმა აღმოაჩინა, რომ ქრისტე სთავაზობს მას იმას, რასაც სხვაგან ვერსად ვერ მიიღებდა. მშვიდობის, სიხარულისა და ბედნიერების შინაგანი წყურვილი ღმერთისგან მომდინარეობს, და ამიტომ მისი დაკმაყოფილებაც მხოლოდ ღმერთს შეუძლია (ფსალმ. 41:2,3). 

მოგვიანებით, მანანაზე საუბრის დროს, იესომ განმარტა, რომ სწორედ ღმერთმა, და არა მოსემ, მისცა ის ხალხს: "მე ვარ პური სიცოცხლისა. ჩემთან მომსვლელს არ მოშივდება" (იოან. 6:35). იესომ გაიმეორა, რომ ის არის პური სცოცხლისა (იოან. 6:35,48). 

როგორც უდაბნოს მანანა იყო "პური ზეციდან" (იოან. 6:31,32), ასევე წყალი კლდიდან, ქრისტეს ძღვენი იყო ხალხის წყურვილის დასაკმაყოფილებლად. ამ ფიზიკური ასპექტების გარდა, პურსა და წყალს სულიერი მნიშვნელობაც ჰქონდა, იესო ქრისტე ხომ "სიცოცხლის პურია" (იოან. 6:35,48), და "ცოცხალი წყალი" (იოან. 4:10, 11, 14; 7:37, 38). მხოლოდ მასში შეგვიძლია ნამდვილად დავიკმაყოფილოთ ჩვენი სულიერი წყურვილი და შიმშილი. 



