---
title: მწყერი და მანანა
date: 11/08/2025
---


საუბედუროდ, უდაბნოში ხეტიალის ამ ისტორიებში ხშირად ვხვდებით მიდრეკილებას აჯანყებისკენ. ხალხი თავისი გულმავიწყობით იყო ცნობილი, მათ ავიწყდებოდათ, როგორ ეხმარებოდა  ღმერთის ძლევამოსილი ხელი წარსულში და როგორ პოულობდა პრობლემების გადაჭრის გზებს. ისინი იმჟამინდელ სირთულეებს საშუალებას აძლევდნენ, რომ დაეჩრდილათ მათი საბოლოო მიზანი და დაპირებული მშვენიერი მომავალი. ეს პრობლემა დღესაც უწინდებურად აქტუალურია ღმერთის ხალხში.  

`წაიკითხეთ გამ. 16:1-36. რამ გამოიწვია ისრაელიანთა უკმაყოფილება და რა შედეგი მოჰყვა ამას?` 

უნდა აღინიშნოს, რომ ბიბლიაში ცდუნებები ხშირად უკავშირდება საკვებს. ცოდვით დაცემა ედემის ბაღში იმის გამო მოხდა, რომ ადამიანმა კეთილისა და ბოროტის შეცნობის აკრძალული ხის ნაყოფი იგემა (დაბ. 2:16,17; 3:1-6). იესოს ცდუნებისას უდაბნოში სატანის პირველი დარტყმა საკვებს უკავშირდებოდა (მათ. 4:3). ესავმა დაკარგა პირმშოობის უფლება თავისი უკონტროლო მადის გამო (დაბ. 25:29-43). რამდენად ხშირად უკავშირდებოდა ისრაელის დაუმორჩილებლობა საკვებსა და სასმელს! გასაკვირი არ არის, რომ მოსე მომდევნო თაობებს ახსენებს: "არა პურითა ერთითა ცოცხლობს კაცი, არამედ ღვთის პირიდან მომდინარე ყოველი სიტყვით" (რჯლ. 8:3).

მანანა, რა თქმა უნდა, ზეციური პური იყო, რომელიც ღმერთმა უბოძა ისრაელიანებს მათი უდაბნოში ორმოცწლიანი ხეტიალის განმავლობაში. ამ ძღვენის მეშვეობით იგი ასწავლიდა მათ, რომ ის არის შემოქმედი და ყოველივე არსებულის განმკარგველი. მეტიც, ღმერთმა მანანა გამოიყენა იმისათვის, რომ ესწავლებინა მათთვის კვირის მეშვიდე დღის - შაბათის დაცვის მნიშვნელობა. 

ყოველკვირეულად ოთხი სასწაული ხდებოდა: 1) ხუთი დღის განმავლობაში ღმერთი აძლევდა ხალხს მანანის ყოველდღიურ ნორმას; 2) პარასკევობით ეძლეოდათ მანანის ორმაგი ნორმა; 3) პარასკევიდან შაბათამდე მანანა არ ფუჭდებოდა; და 4) მანანა არ მოდიოდა ციდან შაბათ დღეს. ღმერთი მუდმივად ახდენდა ამ სასწაულებს, რომ ხალხს ხსომებოდა და აღენიშნა შაბათი დღე, როგორც ღმერთის მადლის დღე. ღმერთმა თქვა: "იცოდეთ, რადგან უფალმა მოგცათ თქვენ შაბათი" (გამ. 16:29). 

`ადამიანებს უყვართ ჭამა. ჩვენ ჭამისადმი სიყვარულით შევიქმენით. საკვების სიუხვე, რომელსაც ჩვენი დედამიწა წარმოქმნის (ჩვენი პირვანდელი დიეტა), გვაჩვენებს არა მხოლოდ იმას, რომ ღმერთს სურს, რომ ვიკვებოთ, არამედ იმასაც, რომ უნდა მოგვწონდეს ის, რასაც ვჭამთ. ამავდროულად, როგორ შეგვიძლია საკვების, ღმერთის ამ საოცარი ძღვენის ბოროტად გამოყენება?`



