---
title: წყალი კლდიდან
date: 13/08/2025
---


უდაბნოში ადამიანს ბევრი წყალი სჭირდება. ღმერთმა იზრუნა ამ პრობლემაზე, თუმცა ადამიანები პრეტენზიულები იყვნენ, არ ენდობოდნენ მას და სცდიდნენ მის შესაძლებლობასა და მზაობას მათთვის წყლის მიცემისა. 

`წაიკითხეთ გამ. 17:1-3. როგორ ფიქრობთ, რატომ წუწუნებდა ხალხი ასე ხშირად, ღმერთის  აშკარა თანდასწრებისა და მისი მზრუნველობის მიუხედავად?`

საკუთარი ურწმუნოებით, ისინი იხედებოდნენ უკან და უმზერდნენ ეგვიპტეში ყოფნის გამოცდილებას.

`წაიკითხეთ გამ. 17:4-7. რა გაკვეთილი უნდა გამოეტანა ხალხს ამ მოვლენიდან?` 

მოსემ ამ ადგილს ორი დასახელება მისცა: მასსა, რაც "განსაცდელს" ნიშნავს, და მერივა - "უთანხმოება". ისრაელიანთა ურწმუნოების მიუხედავად, უფალმა მისცა მათ წყალი. ამ ორ სახელწოდებას უნდა შეეხსენებინა მათთვის, რომ მათ არ უნდა გამოეცადათ ღმერთი და არ უნდა ეკამათათ მასთან (ებრ. 3:7,8,15). მათ სერიოზულად ეპარებოდათ ეჭვი ღმერთის თანდასწრებაში, მიუხედავად იმისა, რომ არა მხოლოდ მისი თანდასწრების, არამედ მისი ძალისა და ავტორიტეტის უკვე არაერთი ხელშესახები მოწმობა იხილეს.  

"დაჰკრა მოსემ კლდეს, ამ დროს კი მის გვერდით, ღრუბლის სვეტში, იდგა ღვთის ძე, ვინც წყლის მაცოცხლებელი ნაკადი გადმოადინა. არა მხოლოდ მოსემ და უხუცესებმა, არამედ მოშორებით მდგომმა მთელმა ხალხმა იხილა უფლის დიდება. სქელი ღრუბელი ფარავდა ღვთის ძეს, თორემ მის გარეშე ღვთის ძისგან გამოსული საშინელი ნათება დახოცავდა ყველა იქ მყოფს" (ელენ უაითი, პატრიარქები და წინასწარმეტყველები, გვ. 298).

წყალი სიცოცხლის სიმბოლოა, რადგან მის გარეშე შეუძლებელია არსებობა. ჩვენი სხეულის თითოეულ უჯრედს ესაჭიროება წყალი. ჩვენ თავადაც საშუალოდ 60%-ით შევდგებით წყლისგან (ბავშვები მეტად, ხანდაზმულები ნაკლებად). ჩვენი ძვლებიც კი ნაწილობრივ წყლისგან შედგება (20%). ისრაელიანებისთვის წყალი უდაბნოში იმის ნიშანი იყო, რომ ღმერთი ზრუნავს მათ საჭიროებებზე და მათ შეუძლიათ მიენდონ მას. მაგრამ ამ წყლის მისაღებად ისინი უნდა დამორჩილებოდნენ მის ნებას. 

მრავალი საუკუნის შემდეგ 1კორ. 10:4-ში პავლე მოციქული ახსენებს მორწმუნეებს, რომ ისრაელიანთა ცხოვრება უდაბნოში უნიკალური იყო. თვით ქრისტე არა მხოლოდ უძღვებოდა მათ, არამედ წყლითაც უზრუნველყოფდა (ფსალმ. 77:15,16), და ამასთან ერთად აკმაყოფილებდა მათ სულიერ და ფიზიკურ საჭიროებებს. პავლე ამბობს: "ხოლო ეს კლდე იყო ქრისტე". მათთვის ქრისტე იყო სიცოცხლის წყარო და მარადიული სიცოცხლის მიმნიჭებელი. როგორი მყარიცაა კლდე, ისე მტკიცედ მიჰყავდა ღმერთსაც თავისი ერი. მას შეგვიძლია მივენდოთ, რადგან ის შეუცვლელად ასრულებს თავის დაპირებებს. 

`კონკრეტულად რა საკითხში გჭირდებათ ახლა ღმერთზე მინდობა?`

`როგორ ვისწავლოთ მისი ნების მიმდევრობა და სათანადო დროის ლოდინი, როდესაც ის დაიწყებს მოქმედებას?`

`რატომ შეიძლება ეს ზოგჯერ ძალიან რთული იყოს?`



