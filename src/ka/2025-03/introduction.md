## გამოსვლის წიგნი
გამოსვლის წიგნი – მოსეს სახარებაა. მასში ღმერთი წარმოდგენილია, როგორც მოსიყვარულე უფალი, რომელმაც, განსაზღვრულ დროს, თავისი გასაოცარი ქმედებებით ხსნა და თავისუფლება მიანიჭა საკუთარ ხალხს (დაბ. 15:12-16). ეგვიპტიდან გამოსვლა და წითელი ზღვის გადალახვა (ებრ. იამ სუფ – ლერწმის ზღვა) საკვანძო და უჩვეულო მოვლენებია ძველი ისრაელის ისტორიაში – ეს ღმერთის მეტად მნიშვნელოვანი და საოცარი საქმეებია. 

ღმერთი განაგრძობდა ისრაელიანებზე ზრუნვას და მათ დაცვას, მიუხედავად იმისა, რომ ისინი არაერთხელ განუდგნენ მას. მისი წყალობა ბევრად აღემატებოდა ხალხის წარმოდგენებს მის შესახებ. უფალმა საკუთარი გაშლილი მარჯვენით, ჯერ არნახულად მიიყვანა ერი თავისუფლებამდე. ღვთაებრივი ჩარევების ეს მოულოდნელი წყება ღმერთთან ერთად ახალი მოგზაურობის დასაბამად იქცა – ეგვიპტიდან ქანაანისკენ, რამაც საბოლოო ჯამში ერი აღთქმულ ქვეყნამდე მიიყვანა. 

მართალია მოსეს მნიშვნელოვანი ადგილი უჭირავს გამოსვლის წიგნში, მაგრამ ეს წიგნი მის შესახებ არ არის, ეს არის წიგნი ღმერთის შესახებ – სიყვარულის, ჭეშმარიტების, სამართლიანობის, თავისუფლებისა და მიტევების ღმერთის შესახებ, რომელიც საბოლოოდ ჯვარს ეცვა ჩვენი გულისთვის. გამოსვლის წიგნის შესწავლით ჩვენ გვიყალიბდება უნიკალური ხედვა იმისა, თუ როგორია სინამდვილეში ჩვენი ღმერთი. 

და როგორია ის? ერის ღალატის მიუხედავად, ღმერთი მაინც მისი ერთგულია. ის ყოველთვის ისრაელიანთა მხარესაა, მაშინაც კი, როდესაც ისინი მის წინააღმდეგ არიან. ის კვლავ და კვლავ იჩენს მათ მიმართ წყალობას, მხარს უჭერს, კურნავს და არიგებს. მას სურდა, რომ ხალხის თაყვანისცემა და მორჩილება ნებაყოფლობითი და მისდამი სიყვარულზე დაფუძნებული ყოფილიყო. და ყველაფერი ეს – მათსავე სასიკეთოდ. 

მოსეს ღმერთი – ურთიერთობების ღმერთია. მისი მთავარი მიზანი არა საკუთარი განზრახვის განხორციელება, არამედ თავის ერთან – ისრაელთან აზრიანი და ღრმა ურთიერთობების დამყარება იყო. მან ისინი სწორედ ასეთი ურთიერთობის დასამყარებლად მიიყვანა სინას მთაზე. 
პავლე მოციქული ამტკიცებს, რომ წარსულში ღვთის ერის ისტორია ჩვენთვის სანიმუშო დარიგებად უნდა იქცეს, რათა დღეს შეგვეძლოს სხვების შეცდომებზე სწავლა და უფლის გზებზე ერთგულებით სიარული: "ყოველივე ეს მათ დაემართათ სამაგალითოდ და აღწერილია ჩვენს დასარიგებლად, რომლებმაც მივაღწიეთ სოფლის აღსასრულს" (1კორ. 10:11). წარსულის მოვლენები გაფრთხილებად და დაუვიწყარი მაგალითების წყაროდ უნდა იქცეს ჩვენთვის. ჩვენ უნდა ვიკითხოთ, ვიკვლიოთ ისინი და მოვიძიოთ მათში დარიგებები, რადგან რაოდენ განსხვავებულიც არ უნდა იყოს ვითარებები, მათ მიღმა მდგომი სულიერი პრინციპები უცვლელი რჩება. 

## ავტორის შესახებ:
ირჟი მოსკალა – ძველი აღთქმის ეგზეგეზის პროფესორი, ენდრიუსის უნივერსიტეტის მეშვიდე დღის ადვენტისტთა სასულიერო სემინარიის დეკანი.