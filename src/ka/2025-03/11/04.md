---
title: გარყვნილება
date: 09/09/2025
---


`წაიკითხეთ გამ. 32:7,8. რატომ იყო ღმერთი ასეთი კატეგორიული კერპთაყვანისმცემლობასთან დაკავშირებით?`

კერპისადმი მიმართვით ისრაელიანები ჩამოშორდნენ ჭეშმარიტ ღმერთს, რომელმაც გაათავისუფლა ისინი ეგვიპტის მონობიდან. უფალმა პირდაპირ დაადანაშაულა ისინი როდესაც თქვა, რომ ისინი "გაირყვნენ" (გამ. 32:7) და საკუთარი ეგვიპტიდან დახსნაც კი ამ კერპს მიაწერეს. როგორი პირდაპირი წინააღმდეგობაა იმასთან, რაც ღმერთმა უთხრა მათ (გამ. 20:2)! ღმერთის თანდასწრებისა და მისი ძლევამოსილი საქმეების ასეთი უარყოფა სერიოზული საკითხი იყო. მათი აზროვნება და გრძნობები გადაგვარებული და მთლიანად გარყვნილი იყო.

ეზეკიელ წინასწარმეტყველის აზრით, ღვთის ერის ყველა სატანჯველს ფესვი კერპთაყვანისმცემლობაში ედგა და მისგანვე მომდინარეობდნენ სხვა ცოდვებიც (იხ., მაგალითად ეზეკ. 8:1-18; 20:1-44; 22:1-12). ჩვენ ხშირად გვიკვირს, თუ რატომ ეფლობოდნენ ძველად მორწმუნეები კერპთაყვანისმცემლობაში. ჩვენ დარწმუნებული ვართ, რომ თავად არასდროს არ მოვიქცეოდით ასე. მაგრამ ვართ თუ არა ნამდვილად თავისუფალი კერპთაყვანისმცემლობისგან? თანამედროვე კერპებს სხვადასხვა ფორმა შეიძლება ჰქონდეს, მაგრამ ისინი საკმაოდ მიმზიდველი არიან.

კერპი ის არის, რაც ღმერთის ადგილს იკავებს ჩვენს ცხოვრებაში. შეიძლება ვერც ვაცნობიერებთ, რომ ეს არასწორია, და მაინც ვეთაყვანებით მას, თანაც საკმაოდ ხშირად. ის იპყრობს ჩვენს წარმოსახვას, იწვევს დამოკიდებულებას, გვართმევს დროს და ღმერთზე მეტად იპყრობს ჩვენს გონებას. მან შეიძლება დაიმონოს კიდეც ჩვენი გონება. ჩვენ ფაქტობრივად იმად ვიქცევით, რასაც ჩვენს წინ ვხედვათ და ვეღარ მივიწევთ იმაზე მაღლა, ვიდრე ნებისმიერი "ღმერთი", რომელსაც ვემსახურებით. 

თუ ღმერთი არ არის ჩვენი ცხოვრების ცენტრში, მაშინ მის ადგილს სხვა "ღმერთები" დაიკავებენ. თუ არ ვეძიებთ ღმერთს და არ ვტკბებით მისი ცოცხალი თანდასწრებით, მაშინ ჩვენს ცხოვრებას რამეს ან ვინმეს სხვას მივუძღვნით. ის, რასაც ქრისტეს ადგილზე ვაყენებთ სხვადასხვაგვარად შეიძლება გამოიყურებოდეს: სიამაყე, ეგოცენტრულობა, ფული, ძალაუფლება, სექსი, საჭმელი, ტელევიზია, ნარკოტიკები, ალკოჰოლი, უწმიდური აზრები, პორნოგრაფია, სიამოვნებები, სამსახური, სპორტი, ოჯახი, ვიდეოთამაშები, ფილმები, შოპინგი, იდეები, პოლიტიკა, მუსიკა, თანამდებობა, ტიტული, შეფასებები და ა.შ. ამ სიას დასასრული არ აქვს.

ამ მხრივ ჩვენ ძალიან კრეატიულები ვართ. ჩვენ შეგვიძლია კერპად ვაქციოთ ყველაფერი, რაც კარგია, ლამაზია, მნიშვნელოვანია. კერპთაყვანისმცემლობა ძალიან საშიშია, რადგან ცვლის ჩვენს პიროვნებას, ჩვენი აზროვნების ტიპს, ჩვენს მიჯაჭვულობებს და ჩვენს სოციალურ ცხოვრებას. ის ცვლის ჩვენს პიროვნებას და ანაცვლებს ნამდვილ ურთიერთობებს ცარიელი და უაზრო საგნებით, რომლებსაც, საბოლოო ჯამში, ჩვენი გადარჩენა არ შეუძლიათ. 



