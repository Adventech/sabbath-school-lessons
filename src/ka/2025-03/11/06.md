---
title: შუამდგომლობა
date: 11/09/2025
---


`წაიკითხეთ გამ. 32:30-32. რამდენად შორს მიდის მოსე თავის შუამდგომლურ ლოცვაში ცოდვილთათვის?`

`როგორ განივითარა მოსემ საკუთარ თავში ისეთი თვისებები, რომ ხალხის გულისთვის მზად იყო მარადიული სიცოცხლე დაეთმო?`

ამბოხების გამო ისრაელიანთა ბანაკში ბევრი საზარელი მოვლენა მოხდა, მათ შორის, არაერთი ადამიანის სიკვდილიც (გამ. 32:28). მომდევნო დღეს მოსემ განუცხადა ხალხს: "დიდი ცოდვა ჩაიდინეთ და ახლა ავალ უფალთან, ეგების გამოვისყიდო თქვენი ცოდვა" (გამ. 32:30).

"და გაბრუნდა მოსე უფალთან, და თქვა: ‘ცოდვა დიდი ჩაიდინა ამ ხალხმა: გაიკეთეს ოქროს ღმერთი.  და ახლა, თუ შეუნდობ მათ ცოდვას, შეუნდე, და თუ არა, ამომშალე მეც შენი წიგნიდან, შენ რომ დაწერე’" (გამ. 32:31,32).

რა გასაკვირია, რომ მოსე ქრისტეს პროტოტიპი გახდა! ის ლოცულობდა ცოდვილთათვის და მზად იყო მათთვის სიცოცხლე გაეწირა, რასაც ქრისტე აკეთებს თითოეული ჩვენგანისთვის. რა გასაოცარი თანაგრძნობაა ცოდვილთა მიმართ! მოსემ გამოიჩინა თავისი სრული ერთგულება უფლისადმი და მისი თავგანწირული სიყვარული ხალხისადმი. გამოსვლის წიგნში არ არის დაკონკრეტებული, რა დრო გაატარა მოსემ ამჯერად უფალთან მთაზე, მაგრამ მეორე რჯულის წიგნში ნათქვამია, რომ ახლა ის სინაის მთაზე ორმოცი დღის განმავობაში იმყოფებოდა (იხ. რჯლ. 9:18).

გამ. 32:32-ში სიტყვა, რომელიც ნათარგმნია, როგორც "შენდობა", წარმოებულია ზმნიდან, რომლის ძირითადი მნიშვნელობაა "ტვირთის ტარება", როგორც, მაგალითად, ეს. 53:4, სადაც იესოს შესახებ ნათქვამია: "მაგრამ იტვირთა მან ჩვენი სნეულებანი და ჩვენი ტკივილებით გაიტანჯა". ერთი და იგივე ზმნა ნათარგმნია, როგორც "შენდობა" გამ. 32:32-ში და "ტვირთის ტარება" ეს. 53:4-ში. როგორი ღრმა გააზრებაა ხსნისა და მიტევების პროცესის, და ასევე იმის, თუ რა ფასად დაუჯდა ღმერთს ჩვენი გადარჩენა!

მართლაც, მოსე სთხოვდა უფალს, რომ "ეტვირთა" ხალხის ცოდვები, რაც მან, რა თქმა უნდა, გააკეთა ჯვრაზე, ათასი წლის შემდეგ. გამ. 32:32-ში ნაჩვენებია არა მხოლოდ შემნაცვლებელი გამოსყიდვის იდეა, არამედ ისიც, თუ ვინ ასრულებს შემნაცვლებელ გამოსყიდვას - თვით ღმერთი.

ეს მუხლი გვაჩვენებს, თუ როგორ ხდება მიტევება. ღმერთმა ქრისტეში იტვირთა ჩვენი ცოდვები და მხოლოდ ასე გახდა ჩვენთვის შესაძლებელი მიტევების მიღება. გამოსყიდვის გეგმის რა საოცარი გამოხატულებაა და როგორი კარგი შეხსენებაა ჩვენთვის და მთელი სამყაროსთვის, თუ რის ფასად დაუჯდა ღმერთს ჩვენი გადარჩენა!

`მოსე თვით ღმერთს სთხოვს, რომ იტვირთოს ხალხის ცოდვები და საბოლოო ჯამში, იესოს სახით, ის სწორედ ასე იქცევა. როგორ გავიგოთ ეს საკვირველი ჭეშმარიტება?`

`რას გვაუწყებს ის ღმერთის სიყვარულზე დაცემული კაცობრიობისადმი?`



