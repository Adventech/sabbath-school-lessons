---
title: კერპთაყვანისმცემლობა და ბოროტება
date: 09/09/2025
---


`წაიკითხეთ გამ. 32:6. რა შედეგი მოჰყვა მათ კერპთაყვანისმცემლობას მაშინვე?` 

ოქროს ხბო ეგვიპტელებს ღმერთ-ხარს, აპისს, ან ღმერთ-ძროხას, ჰატჰორს ახსენებდა. ეს პირველი და მეორე მცნებების აშკარა დარღვევა იყო (გამ. 20:3-6). ეს დარღვევა დაუსჯელი ვერ დარჩებოდა, რადგან ეს ცოცხალ ღმერთთან ურთიერთობაში ღია გარღვევა იყო. შემოქმედის თაყვანისცემის ნაცვლად, ისრაელიანები თაყვანს სცემდნენ საკუთარ ქმნილებას, რომელსაც არ შეეძლო დანახვა, მოსმენა, ყნოსვა, ლაპარაკი, ზრუნვა, სიყვარული ან ხელმძღვანელობა. 

სამყაროს შექმნის წესრიგი შეიცვალა: იმის გაცნობიერების ნაცვლად, რომ ღმერთის ხატად და მსგავსად არიან შექმნილი, ისინი ახლა თავად ქმნიან საკუთარ ღმერთს და თანაც არა საკუთარი, არამედ პირუტყვის ხატად და მსგავსად. განა ეს ის ღმერთი იყო, რომლის თაყვანისცემისთვისაც უნდოდათ მათ ეგვიპტიდან გამოსვლა? ამრიგად, მათ მძიმე ცოდვა ჩაიდინეს უფლის წინააღმდეგ (გამ. 31:7; 42:17).

`რა კავშირშია ოქროს ხბოს შექმნა, რომელიც განდგომის სიმბოლოდ იქცა, იმასთან, რაც რომ. 1:23,25-შია ნათქვამი?`

კერპთაყვანისმცემლობა უარყოფს ღვთისმეტყველურ გაგებას იმისა, რომ ღმერთი ღმერთია, ხოლო ადამიანი - ადამიანი. კერპთაყვანისმცემლობა სპობს ღმერთსა და ადამიანს შორის არსებულ უფსკრულს (ეკლ. 5:1). ის წარმოადგენს ადამიანის ღმერთთან კავშირის გაწყვეტას. აშკარად გამოხატულს თუ გულში დაფარულს, კერპთაყვანისმცემლობას სწრაფად მივყავართ უფალთან კავშირის გაწყვეტამდე და ზნეობრივ დაცემამდე. არ უნდა გაგვიკვირდეს ბიბლიის მონათხრობი იმის შესახებ, თუ რა გააკეთეს მათ მომდევნო დღეს: კერპისთვის მსხვერპლის შეწირვის შემდეგ მათ მოაწყეს დღესასწაული და აღასრულებდნენ იმას, რასაც ელენ უაითი უწოდებს: "ეგვიპტის წარმართული დღესასწაულების მსგავს რიტუალს" (პატრიარქები და წინასწარმეტყველები. გვ. 320). 

ადამიანები საკუთარი თავისთვის კერპების შექმნაში გენიალურობას ამჟღავნებენ. ისინი ქმნიან საკუთარ ღმერთებს. მაგრამ ეს ჯერ კიდევ ყველაზე საშიში არ არის. ყველაზე საშიში ის არის, რომ ისინი ეთაყვანებიან და ემსახურებიან ამ ღმერთებს. იმის ნაცვლად, რომ შემოქმედს მიმართონ, ადამიანები ირჩევენ გზას, რომელსაც, საბოლოო ჯამში, ზნეობრივ გახრწნამდე მივყავართ. 

`როგორ ეთაყვანებიან დღეს ადამიანები ქმნილებას და არა ღმერთს?`



