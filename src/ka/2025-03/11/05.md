---
title: ღმერთის სამართლიანი რისხვა
date: 10/09/2025
---


`წაიკითხეთ გამ. 32:9-29. რა რეაქცია ჰქონდა მოსეს ღმერთის მუქარაზე ისრაელის განადგურების შესახებ?`

როდესაც მოსე ჯერ კიდევ სინაის მთაზე იყო, ღმერთმა უთხრა მას, რომ გაანადგურებს მეამბოხეებს, ხოლო მოსეს შთამომავლობას დიად ერად აქცევს. მაგრამ მოსეს არ უნდოდა ეს. ამის ნაცვლად მან ვედრებით მიმართა უფალს და მიუთითა, რომ ისრაელიანები - მისი კი არა, ღმერთის ხალხია. მან, მოსემ კი არ გამოიყვანა ისინი ეგვიპტიდან, არამედ ღმერთმა გააკეთა ეს თავისი დიდებული საქმეებით. და აი, მოსემ ლოცვით მიმართა ღმერთს და შეახსენა მათი მამებისთვის მიცემული აღთქმები. მოსე მართლაც შუამდგომელი იყო ხალხსა და ღმერთს შორის. 

მას შემდეგ, რაც "გადაიფიქრა უფალმა ბოროტების გაკეთება, რომელზეც თქვა, რომ დაატეხდა თავის ხალხს" (გამ. 32:14), მოსე დაუბრუნდა ისრაელიანებს. გამ. 34:29,30-ში აღწერილი შემთხვევისგან განსხვავებით, სადაც საუბარია, რომ მისი სახე ასხივებდა უფლის თანდასწრებისგან, ამჯერად მსგავსი არაფერი არ არის მოხსენიებული. აქ შეიძლება მისი სახე მხოლოდ რისხვას ასხივებდა. 

"და როცა მიუახლოვდა ბანაკს და იხილა ხბო და როკვა, აღეგზნო მოსეს რისხვა, და მოისროლა მან ხელიდან დაფები, და დაამსხვრია ისინი მთის ძირას" (გამ. 32:19). ეს აღთქმების დარღვევის გარეგნული ნიშანი იყო. ღმერთმა უსაყვედურა მოსეს მისი საქციელი, მაგრამ მოგვიანებით უბრძანა, რომ ახალი ფიქალები გაეკეთებინა (იხ. რჯლ. 10:2). ეს მცნებები თვით ღმერთმა დაწერა. 

მოსემ მკაცრად უსაყვედურა აარონს იმის გამო, რომ დაუთმო და შეუსრულა ხალხის მოთხოვნები. "რა გაგიკეთა ამ ხალხმა, ასეთი დიდი ცოდვა რომ მოაწიე მასზე?" (გამ. 32:21). აარონი შეეცადა, რომ გაემართლებინა საკუთარი საქციელი, 1) სხვების დადანაშაულებით და 2) მაგიური განმარტებით: "და ჩავაგდე იგი [ოქრო] ცეცხლში და გამოვიდა ეს ხბო" (გამ. 32:24). ამ გარემოებებს ის ამძიმებდა, რომ აარონი ღმერთის მიერ იყო არჩეული მსახურებისთვის. მას არაერთი პრივილეგია ჰქონდა მინიჭებული, მათ შორის, მოსესა და სამოცდაათ მთავართან ერთად მთაზე ასვლა (გამ. 24:1).

რა ირონიულია! სასწაულზე საუბრისას აარონს საკუთარი ძმის მოტყუება სურდა. მიაქცეით ყურადღება, რომ ერთ ცოდვას მეორესთან მივყავართ; მოცემულ შემთხვევაში კერპთაყვანისმცემლობას მივყავართ სიცრუემდე. თუმცა მოსე არ მოტყუვდა, როდესაც დაინახა, როგორ უკონტროლოდ იქცეოდა ხალხი. აშკარა იყო, რომ ამას უარყოფითი შედეგები მოჰყვებოდა, ამიტომ მოსეს მოუწია, რომ დაუყოვნებლივ შეეჩერებინა ამბოხება.

`რა უნდა გვასწავლოს ამ ისტორიამ შუამდგომლური ლოცვის ძალის შესახებ?`

`ვის შესახებ უნდა ილოცოთ ახლავე?`



