---
title: წარუმატებელი მმართველობა
date: 08/09/2025
---


ღმერთმა მოუხმო მოსეს, რომ მასთან გაეტარებინა დრო. ორმოცი დღე და ორმოცი ღამე, შეიძლება, ხანმოკლე პერიოდი იყო მოსესთვის, მაგრამ ისრაელიანებს ეს დრო ძალიან ხანგრძლივად, შეიძლება ზედმეტად ხანგრძლივადაც კი მოეჩვენათ. ისინი ვერ ხედავდნენ საკუთარ წინამძღოლს და ეს დაბნეულობას, მოუთმენლობას, შიშსა და გაურკვევლობას იწვევდა მათში. მათ სურდათ ჰყოლოდათ ხილული ღმერთი, რომელიც წარუძღვებოდა მათ, "ღმერთები", რომლებსაც მთელი თავიანთი ცხოვრების განმავლობაში ხედავდნენ კერპთაყვანისმცემელ ეგვიპტეში.

`წაიკითხეთ გამ. 32:1-6. როგორ მოხდა, რომ აარონის მმართველობამ ასეთი მარცხი განიცადა?`

აარონმა ვერ გამოიყენა მომენტი და ვერ გააკეთა ის, რაც სწორი იყო. იმის ნაცვლად, რომ ღმერთს მინდობოდა, მან უმრავლესობას დაუთმო. ხალხმა წარმოუდგენელი რამ მოითხოვა: "ადექ, გაგვიკეთე ჩვენ ღმერთი, რომელიც ჩვენი წინამძღოლი იქნება" (გამ. 32:1), და ის დათანხმდა. 

ხალხმა დიდი ენთუზიაზმით შესწირა ოქრო კერპის ასაშენებლად, აარონმა კი არათუ არ გააჩერა ისინი, არამედ მოუწოდებდა კიდეც შემოწირულობებისკენ. შემდეგ ის თავადაც მონაწილეობდა ამ ცრუ ღმერთის შექმნაში. ამის შემდეგ ხალხმა განაცხადა: "ესაა ღმერთი შენი, ისრაელო, რომელმაც გამოგიყვანა შენ ეგვიპტის ქვეყნიდან" (გამ. 32:4). როგორი ცოდვილობა, მანკიერება და წინდაუხედაობაა! მათ უბრალოდ ჩამოასხეს ოქროს კერპი, შემდეგ კი განაცხადეს, რომ სწორედ მან, ამ კერპმა გაათავისუფლა ისინი. განა გასაკვირია, თუ რამდენად ცოდვილი სურვილები შეიძლება გვიბინდავდეს გონებას? ადამიანები განადიდებენ საკუთარ შემოქმედებას, რა დროსაც მდაბლდება მათი ადამიანობა და ზნეობა. 

"ამ მეტად რთულ ვითარებაში საჭირო იყო კაცი - მტკიცე, ურყევი, მამაცი, რომელიც ადამიანთა მისდამი კეთილგანწყობაზე, საკუთარ უსაფრთხოებასა და თვით სიცოცხლეზე მაღლაც კი ღმერთის ავტორიტეტს დააყენებდა. მაგრამ ისრაელის ამ წინამძღოლს ასეთი თვისებები არ გააჩნდა. მეტად სუსტი აღმოჩნდა აარონის შეგონება; ასეთ გადამწყვეტ ვითარებაში მისმა გაუბედაობამ და ყოყმანმა უფრო გაათავხედა ისრაელიანნი. ყვირილი და ხმაური გაძლიერდა. მხოლოდ მცირე ნაწილმა შეინარჩუნა ღვთისადმი ერთგულება, უმრავლესობა კი განუდგა მას. უმიზეზო, ბრმა მრისხანებამ მოიცვა თითქმის მთელი ბანაკი. რამოდენიმე კაცი, რომელმაც ამ კერპს კერპი უწოდა და არა ღმერთი, აღელვებულმა, უმართავმა ბრბომ სიცოცხლეს გამოასალმა. 

შეშინდა აარონიც. და უფლის ავტორიტეტის დაცვის ნაცვლად ხალხის ნებას დაჰყვა" (ელენ უაითი, პატრიარქები და წინასწარმეტყველები. გვ. 316,317).

`როგორ შეეძლო ხელმძღვანელ აარონს ასეთი სუსტი ყოფილიყო?`

`როგორ შეეძლო აარონს გულში გაემართლებინა თავისი საშინელი ქმედებები?` 

