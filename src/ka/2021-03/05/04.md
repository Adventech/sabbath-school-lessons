---
title: "მე მშვიდი და თავმდაბალი ვარ"
date: 27/07/2021
---
 ამჟამად თვინიერებას არ აფასებენ, ხოლო თავმდაბლობას დასცინიან. სოციალურმა ქსელებმა მიგვაჩვია ყურადღება მივაქციოთ ხმაურიან, მკვეთრსა და ექსტრავაგანტურს. სინამდვილეში კი საზოგადოების მრავალი სტანდარტი ეწინააღმდეგება იმას, რასაც ღმერთი მნიშვნელოვნად და ფასეულად თვლის.

"ჭეშმარიტების შემეცნება დამოკიდებულია არა იმდენად ადამიანის გონებრივ შესაძლებლობებზე, არამედ მიზნების სიწმიდეზე და უთვალთმაქცო რწმენის უბრალოებაზე. უფლის ანგელოზები მუდამ მათ გვერდით არიან, ვინც უფლის ხელმძღვანელობას მთელი გულითა და მოწიწებით ეძებს. სწორედ მათ უცხადებს ღვთის წმიდა სული თავის ჭეშმარიტებათა საგანძურს" (ე. უაითი. ქრისტეს იგავები, გვ. 29).

წაიკითხეთ მათ. 5:5; 1პეტ. 3:4 და ეს. 57:15. როგორ განმარტავდით სიტყვებს "თვინიერება" და "თავმდაბლობა" ამ მუხლების საფუძველზე?

2კორ. 10:1-ში პავლე მიუთითებს ქრისტეს "თვინიერებასა" და "კეთილგანწყობაზე". თვინიერება და თავმდაბლობა არ ახასიათებს რბილი ხასიათის, სუსტი ნებისყოფის მქონე, მერყევ ადამიანებს, რომელთაც არ ძალუძთ საკუთარი პოზიციის დაცვა. იესო არ ეძებდა კონფლიქტებს და ხშირად თავიდან ირიდებდა მათ, რადგან ჯერ არ ჰქონდა შესრულებული თავის მისია (იხ. იოან. 4:1-3). თუმცაღა, როდესაც მისი მისამართით პრეტენზიას გამოთქვამდნენ, იგი მტკიცედ და გაბედულად პასუხობდა, მაგრამ ამავე დროს თავაზიანად. როდესაც თავის ჯვარცმის წინ იერუსალიმს დასტიროდა, იესოს არ დაუწყევლია მისი მცხოვრებლები, მაგრამ თვალცრემლიანი ლაპარაკობდა მომავალში მისი საშინელი გაპარტახების შესახებ (იხ. ლუკ. 19:41-44).

ახალი აღთქმის წიგნში იესო ხშირად არის წარმოდგენილი როგორც მეორე მოსე. იგი მთიდან აცხადებს თავისი სამეფოს პრინციპებს (იხ. მათ. 5:1). იგი სასწაულის მეშვეობით აპურებს უზარმაზარ ბრბოს (იხ. მათ. 14:13-21). რიცხვ. 12:3-ში მოსე წოდებულია "თავმდაბალ" ადამიანად დედამიწის ზურგზე მცხოვრებ ყველა ადამიანთაგან, რაც ექოსავით მეორდება მათ. 11:29-ში. ხუთი ათასი ადამიანის დაპურების მოწმეები გაოცებით იძახდნენ: "ესაა ჭეშმარიტად ის წინასწარმეტყველი, რომელიც სოფელში უნდა მოსულიყო" (იოან. 6:14), - ეს არის მითითება რჯლ. 18:15-სა და მოსეს როგორც წინასწარმეტყველის როლზე.

იესოს თვინიერება და თავმდაბლობა მნიშვნელოვნად აღემატება მოსეს ამ თვისებებს. ის ხომ ჩვენი ღვთიური მხსნელია. მართალია მოსე მზად იყო საკუთარი სიცოცხლე გაეწირა, რათა ეხსნა თავისი ხალხი (იხ. გამ. 32:32), მისი სიკვდილი ვერ შეასრულებდა ამ ამოცანას, რადგან მოსე თავად იყო ცოდვილი და საჭიროებდა მხსნელს, რომელიც გადაიხდიდა მისი ცოდვებისთვის. ჩვენ შეგვიძლია ბევრი რამ ვისწავლოთ მოსესგან მისი ცხოვრების ისტორიის შესწავლით, მაგრამ ჩვენ არ შეგვიძლია მასში ვპოვოთ ხსნა.

ჩვენ გვჭირდება მხსნელი, რომელიც შეძლებს გვიშუამდგომლოს, თან ამასთანავე არა მხოლოდ როგორც ქომაგმა, არამედ როგორც გამომსყიდველმაც. შუამდგომლობა ჩვენ გვჭირდება, მაგრამ მხოლოდ ღმერთს, რომელიც ჯვარს ეცვა, იტვირთა რა ჩვენი ცოდვები და ჩვენი ცოდვების გამო საკუთარ თავზე მიიღო სასჯელი, შეუძლია ჩვენი ხსნა რჯულის დარღვევის იურიდიული შედეგებისგან, რომლებიც სამართლიანად დაგვატეხა თავს ჩვენმა ცოდვებმა. ამიტომ, რაოდენ დიდი მაგალითიც არ უნდა იყოს ჩვენთვის იესო, ყველაფერი ეს ფუჭი იქნებოდა ჯვრისა და აღდგომის გარეშე. 