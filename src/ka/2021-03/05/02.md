---
title: "მე მოგასვენებთ თქვენ"
date: 25/07/2021
---
`წაიკითხეთ მათ. 11:20-28, სადაც იესო ამბობს: „მოდით ჩემთან, ყოველნო მაშვრალნო და ტვირთმძიმენო, და მე მოგასვენებთ თქვენ“. როგორია ამ მოწვევის კონტექსტი? როგორ გვამშვიდებს იესო?`

იესოს ეს გამოთქმა რომ გავიგოთ და არ შევცდეთ, უნდა გავითვალისწინოთ კონტექსტი, რომელშიც ეს სიტყვები გაჟღერდა.

მათ. 11 გარდამტეხია მათეს სახარებაში. ეს თავი შეიცავს ყველაზე მკაცრ სიტყვებს, რომლებიც განიკითხავს გალილეის ყველაზე მნიშვნელოვან ქალაქებს იმათგან, რომლებიც ამ სახარებაში გვხვდება. იესო არ ცდილობს იყოს თავაზიანი; იგი მტკივნეულ ადგილს ეხება. იგი ურთიერთობს „არასწორ“ ადამიანებთან (იხ. მათ. 9:9-13). მისი განცხადება ცოდვების მიტევების შესახებ რელიგიური ლიდერების მიერ აღიქმება როგორც ღვთის გმობა (იხ. მათ. 9:1-8). 

უფრო მეტიც, იესო წარმოთქვამს განმკითხავ სიტყვებს ხელმწიფებით, ადამიანებს ადარებს სოდომს, რომელიც იმ დროში (როგორც დღეს) უკიდურესი უკეთურების ადგილად ითვლებოდა. „ხოლო გეუბნებით თქვენ, რომ სოდომის მიწას უფრო გაუადვილდება განკითხვის დღეს, ვიდრე შენ“ (იხ. მათ. 11:24).

დაძაბულობა მატულობს, და აი, პიკის მომენტში იესო ცვლის თემას და სთავაზობს ჭეშმარიტ სიმშვიდეს. იგი არწმუნებს, რომ შეუძლია ამ სიმშვიდის მოცემა, რადგან „ყოველივე ჩემი მამის მიერ გადმომეცა მე და არავინ იცნობს ძეს, გარდა მამისა. არც მამას იცნობს ვინმე, გარდა ძისა და იმისა, ვისაც ძეს სურს, რომ გამოუცხადოს“ (მათ. 11:27). იესოს უნარი, მოგვცეს სიმშვიდე, დაფუძნებულია მის ღვთაებრიობაზე და მის ერთობაზე მამასთან.

სანამ საკუთარ ტვირთს მოვიხსნიდეთ, უნდა გავიგოთ, რომ არ შეგვიძლია მისი ტარება მარტოკას. ბევრი ჩვენგანი ვერ მიხვდება ამას, სანამ არ გააცნობიერებს თავის ჭეშმარიტ მდგომარეობას. იესოს მოწვევა დაფუძნებულია ჩვენ საჭიროებებზე.

მისი მიმართვა მათ. 11:28-ში იწყება ზმნიზედით, რომელიც ბერძნულიდან შეიძლება ითარგმნოს როგორც „(მოდით) აქ!“ ( მოწოდება ანუ ბრძანება). „მოდით“ - ეს არ არის ერთ-ერთი ვარიანტი ასარჩევად, ეს არის აუცილებელი პირობა სიმშვიდის მოსაპოვებლად. „მოდით“ ნიშნავს იმას, რომ ჩვენ ჩვენი ცხოვრების მართვის სადავეები უნდა გადავცეთ იესოს. დღეს, როდესაც ჩვენ შეგვიძლია მარტივად ვაკონტროლოთ ბევრი რამ ჩვენს ცხოვრებაში სმარტფონის მეშვეობით, იესოსთან მოსვლა - ეს არ არის ბუნებრივი მოქმედება ჩვენთვის. დაემორჩილე მის ნებას - ყველაზე რთული ნაწილია ქრისტიანულ ცხოვრებაში მრავალი ადამიანისთვის.

ჩვენ გვიყვარს ლაპარაკი მის შესახებ, თუ რას აკეთებს ღმერთი ჩვენთვის ქრისტეში, და იმის შესახებ, თუ როგორ არ შეგვიძლია საკუთარი თავის ხსნა და ა.შ. ეს ყველაფერი სიმართლეა. მაგრამ საბოლოო ჯამში ჩვენ მაინც უნდა გავაკეთოთ შეგნებული არჩევანი „მოვიდეთ“ იესოსთან, რაც ნიშნავს დავემორჩილოთ მას. სწორედ ამაში მდგომარეობს თავისუფალი ნების მნიშვნელობა ქრისტიანის ცხოვრებაში.

რა სახის ტვირთს ატარებთ? როგორ შეგიძლიათ ისწავლოთ მათი გადაცემა იესოსთვის, რათა მოიპოვოთ ის სიმშვიდე, რომელსაც იესო გვთავაზობს, და თან მის მიერ გადახდილ ესოდენ დიდ ფასად.