---
title: შუამდგომელი
date: 07/07/2021
---

`რა შესაძლებლობას სთავაზობს ღმერთი მოსეს ამ ამბოხებულთა წინაშე? წაიკითხეთ რიცხ. 14:11-12.`

უფალი სთავაზობს ისრაელიანთა განადგურებას და მოსესგან ახალი ძლიერი ერის შექმნას.

`როგორ პასუხობს მოსე ამ ღია ამბოხებას, რომელიც იყო ამბოხება არა უბრალოდ მის წინააღმდეგ, არამედ ღმერთის წინააღმდეგ? იხ. რიცხ. 14:13-19.`

აი, ის - ღვთის ჭეშმარიტი კაცი. დროში გაყინული მოსეს პასუხი იუწყება შუამდგომლის შესახებ, რომელიც 1400 წლის შემდეგ ილოცებს გასაჭირში მყოფი თავისი მიმდევრებისთვის (იხ. იოან. 17). ნამდვილად, მოსეს ამ საქციელში ბიბლიის მრავალმა თეოლოგმა და მკვლევარმა დაინახა მაგალითი იმისა, რასაც ქრისტე აკეთებს ჩვენთვის. მათი დანაშაული და ჩვენი დანაშაული ეჭვგარეშეა. და მაინც მოსე ევედრება და ამბობს: "მიუტევე, გთხოვ, ეს დანაშაული ამ ხალხს შენი დიადი მოწყალებისამებრ" (რიცხ. 14:19). როგორც უფალი მოექცა ამ ხალხს მოსეს შუამდგომლობის წყალობით ასევე გვექცევა ღმერთი ყველა ჩვენგანს იესო ქრისტეს სიკვდილის, აღდგომისა და ჩვენთვის შუამდგომლობის წყალობით.   

მოსე შუამდგომლობს: "მიუტევე, გთხოვ, ეს დანაშაული ამ ხალხს შენი დიადი მოწყალებისამებრ, როგორც მიგიტევებია ამ ხალხისთვის ეგვიპტიდან ვიდრე აქამდე" (რიცხ. 14:19). წყალობა თავისი არსით ეწინააღმდეგება ამბოხებას და შფოთს, მიტევება კი სთავაზობს ყველაფერი დაიწყონ თავიდან. 

მაგრამ ყველაფერს თავისი ფასი აქვს. ჩვენ არ შეგვიძლია ვისარგებლოთ მადლით შედეგების გარეშე. მართალია მიეტევათ, მაგრამ ხალხი მაინც მოიმკის თავის ამბოხების შედეგებს და ამბოხებულთა თაობა ვერ შევა აღთქმულ ქვეყანაში (რიცხ. 14:20-23).

დიახ, ღმერთი მათ დაეხმარება ოცდათვრამეტი წლის განმავლობაში უდაბნოში. ის მათ გამოკვებავს, დაელაპარაკება საწმიდარიდან, მათ გვერდით იქნება. მაგრამ ისინი დაიხოცებიან და ვერ შევლენ აღთქმულ ქვეყანაში.

ეს განაჩენს ჰგავს, მაგრამ სინამდვილეში ეს არის მადლი. როგორ შეძლებდა ეს თაობა ქანაანის უძლიერესი ქალაქების დაპყრობას, თუ ხალხმა ვერ ისწავა ღმერთისადმი ნდობა? როგორ იქნებოდნენ ისინი სინათლე ხალხებისთვის, თუ თავად წყვდიადში იმყოფებოდნენ?

რა სახის სერიოზული გაკვეთილები შეითვისეთ მიტევებული ცოდვის შედეგებთან დაკავშირებით?