---
title: შფოთი იწვევს ამბოხებას
date: 06/07/2021
---

ამ ისტორიას კარგი დასაწყისი აქვს. ისრაელიანებმა ბოლოსდაბოლოს მიაღწიეს ქანაანის საზღვრებს, და, ეს მიწა რომ გამოეკვლიათ, იქ გაგზავნილ იქნა თორმეტი მზვერავი. მათი ანგარიში მეტად გასაოცარია.

`წაიკითხეთ მზვერავთა ანგარიში რიცხ. 13:27-33-ში. რამ გააცრუა ისრაელიანთა მოლოდინი?`

ქალების ჩარევის მიუხედავად, ხალხში დაეჭვებულთა და სკეპტიკოსთა ხმა ჭარბობს. ისრაელიანები ვერ ბედავენ გაემართონ და დაიპყრონ ის, რასაც ღმერთი შეჰპირდა. შეშფოთებულებმა ტირილი და წუწუნი დაიწყეს, ნაცვლად იმისა, რომ რწმენით და ღმერთისადმი ნდობით წასულიყვნენ და გამარჯვების შეძახილებით დაეპყროთ მიწა.

როდესაც გულში შფოთი გვაქვს, გვიჭირს რწმენით ცხოვრება. თუმცაღა შფოთი გავლენას ახდენს არა მარტო ჩვენს ემოციებზე. მეცნიერები ამბობენ, რომ არსებობს პირდაპირი მიზეზ-შედეგობრივი კავშირი სიმშვიდის მწვავე უკმარისობასა (მათ შორის უძილობასა) და არასწორი გადაწყვეტილებების მიღებას შორის, რომლებიც იწვევს სიმსუქნეს, დამოკიდებულებებს, მომატებულ შფოთვას და მწუხარებას.

`წაიკითხეთ რიცხ. 14:1-10. რა მოხდა შემდეგ?`

სიტუაცია სულ უფრო და უფრო უარესდება. ქალების სასოწარკვეთილი ვედრება - "ოღონდ უფლის წინააღმდეგ ნუ ამბოხდებით" (რიცხ. 14:9) - უყურადღებოდ რჩება და მთელი საზოგადოება ემზადება ქვებით ჩაქოლოს თავისი ხელმძღვანელები. შფოთი იწვევს ამბოხს, ამბოხი კი საბოლოოდ იწვევს სიკვდილს.

"ქალები და იესო ნავეს ძე ხმამაღლა ამხილებდნენ ცრუ მზვერავთ, მაგრამ ხალხმა თავად მათი ჩაქოლვა მოინდომა. გაგიჟებული ხალხი ქვებს დასწვდა, რათა ჩაექოლათ ეს ერთგული ადამიანები. გულისგამგმირავი შეძახილებით წაიწია წინ გონდაკარგულმა ბრბომ, მაგრამ, მოულოდნელად, ქვები ხელიდან გაუვარდათ. შიშმა შეიპყრო ისრაელიანნი და დადუმდნენ. უფალი ჩაერია, რათა თავიდან აეცილებინა სისხლისღვრა. მისმა დიდებამ ელვასავით გაანათა კარავი. მთელი ხალხი უფლის ნიშანს შესცქეროდა. მათზე ბევრად ძლიერი გამოეცხადა საზოგადოებას და ახლა ვეღარავინ ბედავდა ხმის ამოღებას. ცრუ მსტოვრები, საშინლად შეშინებულნი, თავიანთ კარვებში შეცვივდნენ" (ე. უაითი, პატრიარქების და წინასწარმეტყველები, გვ. 240).

სწორედ ამ კრიტიკულ მომენტში გამოავლინა უფალმა თავისი დიდება. როდესაც ამ ისტორიას ვკითხულობთ რიცხ. 14-ში, თითქოს, მთელი ეს ვითარება შეჩერდა და ახლა ჩვენ საშუალება გვაქვს გავიგონოთ ღმერთის საუბარი მოსესთან. ღმერთი აღიარებს, მართალია ქვები განკუთვნილია მოსესთვის, ქალებისა და იესო ნავეს ძისთვის, საბოლოოდ ამბოხება მიმართულია თავად მის წინააღმდეგ.