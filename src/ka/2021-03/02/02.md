---
title: მშფოთვარენი უდაბნოში
date: 04/07/2021
---

ისრაელიანები უკმაყოფილო იყვნენ და სიმშვიდე არ ჰქონდათ, როცა სინაიდან ქანაანისკენ მიემართებოდნენ. ერთ წელზე მეტი გავიდა, რაც ისინი ეგვიპტიდან გამოვიდნენ (იხ. რიცხ. 1:1). ისინი მზად იყვნენ აღთქმულ მიწაზე შესასვლელად. ისრაელიანები "აღრიცხული" და ორგანიზებული იყვნენ. ისინი მოწმე იყვნენ ღვთის მადლის მრავალი წარმოუდგენელი გამოვლინებისა და ღმერთის აშკარა თანდასწრებისა მათ შორის. მიუხედავად ამისა, პირველ ადგილას, სადაც ისინი გაჩერდნენ თავისი მოგზაურობის დროს სინაის მთასთან, მათ დაიწყეს დრტვნივა.

`წაიკითხეთ რიცხ. 11:1-15. რის გამო წუწუნებდნენ ისრაელიანები?`

ისრაელიანებს სურდათ ის საკვები, რომლითაც ეგვიპტეში იკვებებოდნენ, - ეს იყო ხორცი, კიტრი, ნესვი, პრასი, ხახვი და ნიორი. "ვინ გვაჭმევს ჩვენ ხორცს? გვახსოვს თევზი, მუქთად რომ ვჭამდით ეგვიპტეში, აგრეთვე კიტრები და ნესვები, და პრასი, ხახვი და ნიორი. და ახლა ჩვენი სული ჩამოხმა, არაფერია მანანის გარდა ჩვენ თვალწინ" (რიცხ. 11:4-6). ისინი ვერ ივიწყებდნენ საკვებს და ავიწყდებოდათ მონობა და წარმოუდგენელი გაჭირვება (შეადარეთ გამ. 1-ს).

ისრაელიანები ერთ წელზე მეტხანს იკვებებოდნენ ღვთის მანანით, თუმცაღა მათ ეს არ აწყობდათ, მათ სურდათ კიდევ რაღაც. უკვე მოსეც ვეღარ უძლებდა. ადვილი არაა უხელმძღვანელო დიდი რაოდენობის მშფოთვარე ადამიანებს. მაგრამ მოსემ იცოდა, ვისთვის მიემართა: "რად უბოროტე შენს მსახურს, რად ვერ ვპოვე წყალობა შენს თვალში, ამ ხალხის ტვირთი რომ ამკიდე?" (რიცხ. 11:11).

`როგორ პასუხობს ღმერთი ამ საჩივრებს? წაიკითხეთ რიცხ. 11:16-33.`

ღმერთი გულგრილი როდია ჩვენი მოთხოვნილებებისადმი, როდესაც შფოთს განვიცდით. ისრაელიანთა შემთხვევაში მან მათ მისცა მწყერები, რათა დაეკმაყოფილებინა მათი სურვილი ეჭამათ ხორცი. მაგრამ სინამდვილეში ისრაელის უკმაყოფილების წყარო უფრო ღრმა იყო. როდესაც უბედური ვართ, ვშფოთავთ, ვბრაზობთ, მაშინ ის, რაზეც ვბრაზობთ, ხშირად ჩვენი მწყობრიდან გამოსვლის უბრალოდ სასხლეტი კაუჭია და არა კონფლიქტის მიზეზი. ჩვენ ვჯანყდებით, რადგან არსებობს რაღაც უფრო ღრმა პრობლემა, რომელიც გავლენას ახდენს ჩვენს ურთიერთობებზე. ისრაელი აჯანყდა ღვთის ხელმძღვანელობის წინააღმდეგ. ამასთან დაკავშირებით კი ჩვენ ფრთხილად უნდა ვიყოთ მიუხედავად შექმნილი სიტუაციისა, რადგან ისრაელიანთა შფოთვის გამეორება ბევრად ადვილია, ვიდრე ვფიქრობთ.

რატომ გვეჩვენება ჩვენი წარსული უფრო უკეთესად, ვიდრე იგი სინამდვილეში იყო?