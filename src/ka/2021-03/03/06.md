---
title: შფოთის ამოძირკვა
date: 15/07/2021
---

`წაიკითხეთ იოან. 14:1-6. როდესაც შფოთს განვიცდით, რა უნდა გავაკეთოთ, რომ მოვიპოვოთ სიმშვიდე. რა არის უთანხმოების მოგვარების, ეგოიზმსა და თვალთმაქცობაზე გამარჯვებისა და ნამდვილი სიმშვიდის მოპოვების გასაღები?`

ჩვენ შეგვიძლია დავძლიოთ შფოთი იესოსთან ერთად. იგი არის გზა, ჭეშმარიტება და სიცოცხლე. მან იცის სწორი გზა, რათა წარგვმართოს ამ გზით უმიზნოდ მოხეტიალენი უდაბნოში ჩვენი სამყაროსი, რომელსაც მასმედია მართავს. როგორც ღვთიური კანონმდებელი, იგი თავად არის ჭეშმარიტების განსახიერება და მისი სული შეგვიძღვება სრულ ჭეშმარიტებაში (იოან. 16:13). როდესაც განაწყენებული, გადაღლილი, ძალაგამოცლილი, დასნეულებული და იმედგაცრუებული ვართ, გავიხსენოთ, რომ იესო არის სიცოცხლე. იგი შეგვპირდა უხვ სიცოცხლეს (იხ. იოან. 10:10). ეს შეიცავს მარადიულ სიცოცხლეს, მაგრამ ასევე ნიშნავს სიცოცხლის სხვა ხარისხსაც პირდაპირ აქ და ამჟამად. შემოქმედს, უეჭველად, შეუძლია მოგვცეს უხვად და ზომაზე მეტად ამჟამადაც კი.

„ნუ შეკრთება თქვენი გული“ - ეს არის მოწვევა, რომ ვიცხოვროთ და წინასწარ დავტკბეთ. როდესაც თავს დათრგუნულად და დამცირებულად ვგრძნობთ, მას შეუძლია ჩვენი წამოყენება. როდესაც წყვდიადს და ცოდვას ვებრძვით, ის მოდის ჩვენთან როგორც არა მხოლოდ დამწყები ჩვენში კეთილი საქმისა, არამედ ის, ვინც შეასრულებს კიდეც მას ბოლომდე (იხ. ფილიპ. 1:6).  მიუხედავად იმისა, თუ რამდენად ცუდადაა ჩვენი საქმე, შეხედეთ აღთქმას, რომელიც იესოში მოგვეცა. იგი ამზადებს „ადგილს“ ჩვენთვის, ადგილს, სადაც ჩვენი ტკივილი, შფოთი და ტანჯვები სამუდამოდ გაქრება. ეს ის იმედია, რომელიც იესო ქრისტეში გვაქვს მოცემული და იგი ეძლევა ყველას მიუხედავად იმისა, თუ ვინ ვართ, როგორია ჩვენი წარმოშობა, რამდენად ცოდვილი იყო ჩვენი ცხოვრება ან არის ასეთი ამჟამად.

ჩვენ გვაქვს გამოსავალი - მივიდეთ ღმერთთან ისეთი, როგორიც ვართ, - ჩვენი სისუსტეებითა და ტკივილით, დამსხვრეული სულით, დაცემულ მდგომარეობაში, და ვიცით, რომ იგი გვღებულობს ამ ყველაფრის მიუხედავად. აი, რაში მდგომარეობს მადლის არსი; აი, რატომ უნდა გვწამდეს, რომ  ჩვენ ის უკვე მოგვეცა, თუკი მას რწმენით ვეძებთ.

`წაიკითხეთ იერ. 3:22. რას გვთხოვს ღმერთი და რას გააკეთებს ის საპასუხოდ?`

დაფიქრდით იესოს სიტყვებზე: „როცა წავალ და ადგილს გაგიმზადებთ, ისევ მოვალ და ჩემთან წაგიყვანთ, რათა, სადაც მე ვარ, თქვენც იქ იყოთ“ (იოან. 14:3).  რას ნიშნავს   ეს მუხლი ჩვენთვის? რამდენად მნიშვნელოვანი და გადამწყვეტია დაპირება მეორედ მოსვლის შესახებ? რატომ არის განსაკუთრებით ჩვენთვის, ადვენტისტებისთვის (მკვდართა მდგომარეობის ჩვენეული გაგებით) დაპირება მეორედ მოსვლის შესახებ ესოდენ ძვირფასი?