---
title: ამბიციები
date: 13/07/2021
---
ქრისტეს მსახურება ბოლო კვირაში მისი ჯვარცმის წინ - ჩვენი გამხნევებისა შთაგონების წყაროა. ადამიანთა რეაქცია იესოს მსახურების მიმართ წარმოდგენას გვაძლევს იმის შესახებ, თუ როგორ აიძულებს შფოთი  და ამბიციები მრავალ ადამიანს ილაპარაკოს და მოიქცეს უგუნურად.

`წაიკითხეთ ლუკ. 22:14-30. იფიქრეთ იესოს გრძნობების შესახებ, როდესაც სადღესასწაულო ტრაპეზის დროს მას ესმის, თუ როგორ კამათობენ მისი მოწაფეები იმის შესახებ, "რომელი მათგანი უნდა ჩათვლილიყო დიდად" (მუხლი 24). ამ მნიშვნელოვანი მოვლენისგან რატომ გადაიტანეს მოწაფეებმა ყურადღება ადამიანურ სიდიადეზე?`

ჩვენ იშვიათად განვიხილავ სხვებთან, ვინ არის დიდი ჩვენს ეკლესიაში, ჩვენს ოჯახში ან ჩვენს სამსახურში. შეგვიძლია ბევრი ვიფიქროთ ამის შესახებ, მაგრამ სინამდვილეში ვინ საუბრობს ამის შესახებ ღიად? ეს პირველი შემთხვევა როდი იყო, როდესაც ეს საკითხი წამოიჭრა იესოს მოწაფეებს შორის. მათ.18:1-ში საუბარია, რომ მოციქულებმა ეს შეკითხვა უფრო განზოგადებულად დაუსვეს: "ვინ უფრო დიდია ცათა სასუფეველში?" იესომ მათ თვალსაჩინო გაკვეთილით უპასუხა. მან დაუძახა ბავშვს და ჩააყენა იგი მოწაფეებს შუა. მოწაფეები გაოცდნენ და თვალები გაუფართოვდათ. იესოს ქმედებები განმარტებას მოითხოვს და მოძღვარიც განმარტავს: "ჭეშმარიტად გეუბნებით თქვენ: თუ არ მოიქცევით და არ იქნებით, როგორც ბავშვები, ვერ შეხვალთ ცათა სასუფეველში" (მუხლი 3).

მოქცევა - აი, საფუძველი იესოში ჭეშმარიტი სიმშვიდის მოპოვებისთვის.  ვაღიარებთ, რომ გვჭირდება  დახმარება გარედან. ჩვენ უცებ ვხვდებით, რომ არ შეგვიძლია საკუთარი თავის იმედი გვქონდეს, არამედ უნდა მივენდოთ იესოს. ჩვენი ფასეულობები იცვლება, ამბიციები კი უკან იხევს. იესო ეუბნება თავის მოწაფეებს: „მომენდეთ მე და გქონდეთ ჩემი იმედი, როგორც ამ პატარა ბავშვს. ჭეშმარიტი სიდიადე - ეს არის საკუთარ უფლებებზე უარის თქმა და სასუფევლის ფასეულობების მიღება“.

სამწუხაროდ, მოწაფეებმა ვერ შეითვისეს ეს გაკვეთილი იმ დროისათვის, როდესაც იესო მათთან ერთად ეზიარებოდა ბოლო სერობას. მათმა ჩხუბმა და კინკლაობამ  დაჩრდილა წმინდა ურთიერთობის მომენტი, რომელიც უკვე აღარასოდეს განმეორდება.

და ეს იესოსთან რამდენიმე წელიწადი ყოფნის შემდეგ, იესოსთან ერთად მსახურების შემდეგ, როდესაც ისინი ისმენდნენ მის სიტყვებს და სწავლობდნენ მის ფერხთით? რა სამწუხარო მაგალითია იმისა, რამდენად წამხდარია ადამიანის გული! მაგრამ, მეორე მხრივ, იფიქრეთ უფლის მადლის მუდმივი რეალობის შესახებ: მიუხედავად ამ მწვავე დისკუსიებისა მის მიმდევრებს შორის, იესომ არ მიატოვა ისინი.

ჯვარცმულ იესოზე ჩვენი ყურადღების გამახვილება რატომ არის თვითგანდიდების სურვილის საწინააღმდეგო ეფექტური საშუალება?