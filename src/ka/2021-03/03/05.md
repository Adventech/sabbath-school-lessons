---
title: თვალთმაქცობა
date: 14/07/2021
---
თვალთმაქცი - ეს არის ის, ვინც სახეს ღებულობს, რათა გამოჩნდეს ისეთი, როგორიც სინამდვილეში არ არის. იესო ამ ტერმინს შვიდჯერ იყენებს თავის საუბარში, როდესაც სახალხოდ საყვედურობს იუდეველთა რელიგიურ ხელმძღვანელობას - მწიგნობრებსა და ფარისევლებს (იხ. მათ. 23:13-15,23,25,27,29). სახარება გვიჩვენებს იესოს, რომელიც წყალობას და მიტევებას სთავაზობს მრუშებს, გადასახადების ამკრეფებს, მეძავებს და მკვლელებსაც კი, მაგრამ იგი არ იყო შემწყნარებელი თვალთმაქცების მიმართ (იხ. მაგალითად, მათ. 6:2,5,16; 7:5; 15:7-9; 22:18).

წაიკითხეთ მათ. 23:1-13 და  ჩამოთვალეთ იესოს მიერ მოხსენიებული ოთხი ძირითადი მახასიათებელი თვალთმაქცისა.

იესო ამ ოთხ მახასიათებელს მიაკუთვნებს მწიგნობრებსა და ფარისევლებს.  პირველი საუკუნის იუდაიზმში ფარისევლები წარმოადგენდნენ კონსერვატიულ რელიგიურ პარტიას. ისინი სწავლობდნენ წერილობით და ზეპირ კანონებს და განსაკუთრებულ ყურადღებას უთმობენ რიტუალურ სიწმინდეს. სადუკეველები კი - ეს იყო ჯგუფი საკმაოდ მდიდარი ლიდერებისა, რომლებიც გაიგივებული იყო ელიტასთან, მღვდლებთან. ისინი უმაღლეს დონეზე იყვნენ ელინიზირებული (ანუ საუბრობენ ბერძნულად და კარგად ერკვეოდნენ ბერძნულ ფილოსოფიაში), არ სწამდათ ანგელოზების არსებობა და მკვდართა აღდგომა. ჩვენ მათ დავარქმევდით ლიბერალებს. ორივე ჯგუფი დამნაშავე იყო თვალთმაქცობაში.

 იესოს სიტყვების თანახმად, ჩვენ თვალთმაქცები ვართ, თუ არ ვაკეთებთ იმას, რასაც ვასწავლით; თუკი რელიგიას ვაქცევთ ტვირთად სხვებისთვის და იგივე სტანდარტებს საკუთარი თავის მიმართ არ ვიყენებთ; თუ გვსურს, რომ სხვებმა შეაქონ ჩვენი რელიგიური მოშურნეობა; თუკი მოვითხოვთ პატივისცემასა და აღიარებას, რომლებიც მხოლოდ ჩვენს ზეციერ მამას ეკუთვნის.

როგორი მწარე და მართებულიც არ უნდა ყოფილიყო იესოს სიტყვები, მისი დამოკიდებულება მათ მიმართ, ვისაც თვალთმაქცებს უწოდებდა, სიყვარულითა და მზრუნველობით იყო აღსავსე.

„ღვთიური თანაგრძნობით მიაპყრო უკანასკნელი მზერა მაცხოვარმა ტაძარს და თავის გარშემო შეკრებილ ხალხს. ღრმა გულისტკივილისა და მწარე ცრემლებისაგან დახშული ხმით მიმართა მან იერუსალიმს: „იერუსალიმო, იერუსალიმო, წინასწარმეტყველთა დამხოცველო და შენთან მოვლინებულთა ჩამქოლავო! რამდენჯერ მინდოდა შენი შვილების შემოკრება, როგორც ფრინველი იკრებს ფრთებქვეშ თავის ბარტყებს, მაგრამ არ ინდომეთ!" (მათ. 23:37) (ე. უაითი, ქრისტე - წუთისოფლის იმედი, გვ. 484).

რატომ არ არის აუცილებელი ვიყოთ რელიგიური ლიდერი, რათა დამნაშავე ვიყოთ თვალთმაქცობაში, რომელსაც იესო ასე სერიოზულად გმობს? როგორ ვისწავლოთ საკუთარ თავში თვალთმაქცობის დანახვა, თუ ეს არის ჩვენში და როგორ შევძლოთ მისი მოშორება?