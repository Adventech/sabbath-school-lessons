---
title: მოსეს მიერ მონათლულები
date: 05/09/2021
---

`წაიკითხეთ 1კორ. 10:1-11. რის შესახებ სურდა ეცნობებინა პავლეს თავისი მკითხველებისთვის კორინთოში, როდესაც იგი მიმართავს „მაგალითებს“?`

1კორ. 10:6-ში გამოყენებულია ბერძნული სიტყვა „ტიუპოს“ (აგრეთვე მისი ანალოგიური ფორმა 1კორ. 10:11-ში), რომელიც ითარგმნება როგორც „მაგალითი“.  სიტყვა „ტიპი“ წარმოიშვა ამ ბერძნული არსებითი სახელისგან.  ტიპი (ანუ მაგალითი) - ეს არ არის ორიგინალი, ეს არის ასლი ანუ მისი ანარეკლი. ეს არის რაღაცის მოდელი.

ებრ. 8:5-ში კარგად არის ნაჩვენები მოდელისა და ორიგინალის თანაფარდობა: ძველაღთქმისეული ტაძრის მსახურების მღვდლები «ემსახურებიან ზეციურ სახესა და ჩრდილს, როგორც მოსეს ებრძანა, როცა იგი შეუდგა კარვის გასრულებას. “იხილე, - ეუბნება, - და გააკეთე ყოველივე იმის მსგავსად, რაც მთაზე გეჩვენა”».

ამ მუხლში ხაზგასმულია პირდაპირი კავშირი ზეციურ და მიწიერ რეალობებს შორის და ციტირებულია გამ. 25:40, სადაც ღმერთმა მოსეს უბრძანა აეგო საწმიდარი უდაბნოში „იმ ნიმუშის მიხედვით“ (ებრ. თავნით - გეგმა, ნიმუში, ნახაზი),  რომელიც მან მთაზე იხილა. საქმე იმაშია, რომ მიწიერი საწმიდარი თავისი რიტუალებითა და პროცედურებით იყო „მაგალითი“, სიმბოლო, მოდელი იმისა, რაც ხდება ზეცაში, სადაც იესო, როგორც ჩვენი მღვდელმთავარი, ასრულებს მსახურებას ზეციური საწმიდარში.

ამის გათვალისწინებით, შეგვიძლია უკეთესად გავიგოთ, რის შესახებ საუბრობს პავლე 1კორ. 10-ში. ამ მუხლებში მოციქული ხელახლა განიხილავს ზოგიერთ ძირითად მოვლენას უდაბნოში მყოფი ღვთის ხალხის ცხოვრებიდან აღთქმული ქვეყნისკენ მიმავალ გზაზე. „ჩვენი მამები“ ეხება მათ წინაპარ-ებრაელებს, რომლებმაც დატოვეს ეგვიპტე, იყვნენ ღრუბელქვეშ, გაიარეს ზღვაში, და, ასეთნაირად, ყველა მოინათლა ახალი ცხოვრებით, რომელიც თავისუფალი იყო მონობისგან.

პავლე განიხილავს უდაბნოში მოგზაურობის ამ მნიშვნელოვან ეტაპებს როგორც წინასახეებს ანუ მაგალითებს პირადი ნათლობისა. პავლეს ლოგიკის მიხედვით, „სულიერი საკვების“ მოხსენიება უნდა ეხებოდეს მანანას (შეადარეთ გამ. 16:31-35). ისრაელი სვამდა კლდიდან, რომელსაც პავლე უწოდებს ქრისტეს (იხ. 1კორ. 10:4). დაფიქრდით იესოს შესახებ, მაგალითად, როგორც „სიცოცხლის პურის“ შესახებ (იხ. იოან. 6:48) და როგორც „ცოცხალი წყლის“ შესახებ (იხ. იოან. 4:10), და ეს ყველა მეტაფორა ჭეშმარიტ აზრს იძენს. ამრიგად, ჩვენ აქ ვხედავთ პავლეს მიერ ძველი აღთქმის ისტორიის გამოყენებას მაგალითის სახით იმ სულიერი ჭეშმარიტებების გასახსნელად, რომლებიც შეიძლება მიესადაგოს ცალკეულ ქრისტიანებს ამჟამად.

`გაიხსენეთ ისრაელიანთა გამოცდილება გამოსვლის წიგნში. რა სახის სულიერი გაკვეთილები შეგვიძლია შევიძინოთ მათი „მაგალითებიდან“, როგორც კარგიდან, ისე ცუდიდან, რომლებიც ჩვენ დაგვიტოვეს?`