---
title: მარადის იხარეთ უფალში
date: 23/09/2021
---
ერთ-ერთი ყველაზე მოხმარებადი დანართი ჩვენს სმარტფონებში - ეს არის Google Maps (Google-ის კომპანიის რუკები). ბევრი ჩვენგანი ვერ იხსენებს, როგორ ვცხოვრობდით იქამდე, სანამ ჩვენს ტელეფონებში გაჩნდებოდა რუკები GPS-ის საფუძველზე (ნავიგაციის თანამგზავრული სისტემა, რომელიც განსაზღვრავს ჩვენს ადგილმდებარეობას გეოგრაფიულ კოორდინატებში). ჩვენ შეიძლება ვღელავდეთ, როდესაც მივემართებით ადგილისკენ, სადაც ადრე არასოდეს არ ვყოფილვართ, მაგრამ ჩვენს ტელეფონებში არსებული რუკებით შეგვიძლია თავდაჯერებულად გავემართოთ და ვიპოვოთ ჩვენი გზა ნებისმიერ უცხო ქალაქში. შეიძლება თუ არა ეს თავდაჯერებულობა გამოდგეს იმ სიმშვიდის ილუსტრაციად, რომლის მოცემაც ღმერთს სურს, როდესაც წარმოგვიდგინა თავისი წინასწარმეტყველური რუკა?

თუმცა ზოგჯერ დანართში შეიძლება არასწორი მისამართი შევიყვანოთ ან უბრალოდ გადავწყვიტოთ არ მივდიოთ მის მითითებებს, რადგან დარწმუნებული ვართ, რომ გზა უკეთესად ვიცით. ნებისმიერ შემთხვევაში შეიძლება აღმოვჩნდეთ იქ, სადაც არ მოვისურვებდით. 

წაიკითხეთ ფილიპ. 4:4-6. რის შესახებ გვესაუბრება პავლე? როგორ მოვიპოვოთ ნამდვილი სიმშვიდე, როდესაც ასეთ რთულ, დაძაბულობითა და შფოთით აღსავსე სამყაროში ვცხოვრობთ?

ამ ნაწყვეტში პავლე არ გვთავაზობს ყოველთვის გვიხაროდეს ყველა განსაცდელი, რომლებსაც ვაწყდებით. ამის ნაცვლად იგი გვეუბნება: "მარადის იხარეთ უფალში". მიუხედავად ჩვენი ამჟამინდელი სიტუაციისა, მიუხედავად იმისა, თუ როგორ განსაცდელებს ვაწყდებით, თუ ვიფიქრებთ ღმერთზე, მის სიკეთეზე, მის სიყვარულსა და ჩვენი გულისთვის ჯვარზე მის მიერ გაღებულ მსხვერპლზე, ჩვენ შევძლებთ გავიხაროთ მასში და გვქონდეს მშვიდობა გულში.

თავად ამ მუხლების განწყობა გვთავაზობს სიმშვიდეს, სულიერ მშვიდობასა და მტკიცე იმედს იმისა, რაც ამ ქვეყნიერების საზღვრებს გარეთ არსებობს.

წარმოიდგინეთ, როგორი სიმშვიდე იქნებოდა ჩვენს გულებში, ჩვენ რომ ნამდვილად შეგვეძლოს არაფერზე არ ვიღელვოთ. თითქოს, ეს არარეალურია, პავლესაც უამრავი საზრუნავი ჰქონდა. მაგრამ, კვლავ, ცოდნა იმისა, რომ მოსიყვარულე ღმერთი ყველაფერს აკონტროლებს და გადაგვარჩენს თავისი სამეფოსთვის, უეჭველად, დაგვეხმარება სხვანაირად შევხედოთ იმ საკითხებს, რომელთა შესახებაც ვწუხვართ.

"ახლოა უფალი"? დიახ, იგი ყოველთვის ჩვენ გვერდითაა. და როგორც კი სიკვდილის ძილით განვისვენებთ, შემდეგი, რასაც ჩვენ დავინახავთ, - ეს არის ქრისტეს დაბრუნება.

ეჭვგარეშეა, ცხოვრება აღსავსეა შფოთით, განსაცდელებითა და ბრძოლით. ვერცერთი ჩვენგანი ვერ აიცილებს ამას, როგორც ვერ აიცილა პავლემ (იხ. 2კორ. 11). მაგრამ მას სურდა ჩვენთვის ეთქვა, რომ იმ ყველაფერთან ერთადაც კი, რაც ჩვენ გადაგვაქვს და რასაც ჩვენ ვითმენთ ამჟამად, შეგვიძლია გვიხაროდეს იმის გამო, რაც უკვე მოგვეცა ქრისტეში, და ვპოვოთ სულის სიმშვიდე.

კვლავ წაიკითხეთ ფილიპ. 4:4-6. როგორ შეგიძლიათ გამოიყენოთ ეს სიტყვები თქვენს ცხოვრებაში პირდაპირ ახლა, მიუხედავად განსაცდელებისა და გასაჭირისა, რომლებსაც თქვენ აწყდებით?