---
title: აღსასრულის ხილვა
date: 19/09/2021
---

გადარჩენილ მოწაფეთა შორის ყველაზე ხნიერი, რომელიც ნამდვილად იყო იესოსთან ერთად, კლდოვან კუნძულ-ციხეში იჯდა მოშორებული ყველაფერს, რაც მისთვის ახლო და ძვირფასი იყო. რაზე ფიქრობდა იოანე, როდესაც იგი ამ უკაცრიელ კუნძულზე მოხვდა? შესაძლოა, იმის შესახებ, თუ რატომ მოხვდა აქ. მან ხომ იხილა, როგორ  ამაღლდა იესო, იხილა ორი ანგელოზი, იქ მდგომი და მოსაუბრე:

„გალილეველო კაცებო, რას დგახართ და შეჰყურებთ ზეცას? ეს იესო, რომელიც თქვენგან ამაღლდა ზეცად, კვლავ მოვა ისევე, როგორც ზეცად აღმავალი იხილეთ“ (საქ. 1:11).

მრავალი წელი გავიდა, იესო კი ჯერ არ დაბრუნებულა. სხვა მოციქულები, იმ დღეს იქ მყოფნი, უკვე დაიხოცნენ, რომელთა უმრავლესობა მოწამებრივი სიკვდილი მოკვდა იესოს შესახებ თავიანთი მოწმობის გამო. ახალგაზრდა ეკლესიამ განიცადა თაობათა ცვლილება და ახლა შეეჯახა საშინელ დევნას სახელმწიფოსა და თანამორწმუნეებს შორის არსებული ერეტიკული მოძრაობების მხრიდან. იოანე, ალბათ, თავს მარტოსულად, დაღლილად და იმედდაკარგულად გრძნობდა. მაგრამ უეცრად მას მიეცა ხილვა.

`წარმოიდგინეთ, როგორი ნუგეში მიიღო იოანემ ამ ხილვაში. წაიკითხეთ გამოცხ. 1:9-19.`

იესომ თავის მიმდევრებს უთხრა: „აჰა, მე თქვენთანა ვარ დღენიადაგ საუკუნის დასასრულამდე“ (მათ. 28:20) - სიტყვები, რომლებსაც, უეჭველად, უნდა გაემხნევებინა იოანე, მარტოხელა დევნილი. ეს ხილვა - „გამოცხადება“ იესოსი - მისთვის უდიდეს ნუგეშად იქცა. იესო ხომ, „ალფა და ომეგა, დასაწყისი და დასასრული“, განსაკუთრებული სახით გამოეცხადა მოციქულს.

ამას მოჰყვა ამ ქვეყნიერების მომავლის ხილვა. მის წინაშე გადაიშალა საოცარი პანორამა იმისა, რასაც ამჟამად ქრისტიანული ეკლესიის ისტორიას ვუწოდებთ, მაგრამ მოციქულისთვის ეს იყო ეკლესიის მომავლის პანორამა. და მაინც მომავალი განსაცდელებისა და გასაჭირის ფონზე, იოანეს ეჩვენა, რით დამთავრდება ეს ყველაფერი.

„ვიხილე ახალი ცა და ახალი მიწა, ვინაიდან პირველი ცა და პირველი მიწა გარდახდნენ, და ზღვა აღარ იყო. ვიხილე წმიდა ქალაქი ახალი იერუსალიმი, რომელიც ღვთისაგან ეშვებოდა ციდან გამზადებული, როგორც თავისი ქმრისათვის მორთული სასძლო“ (გამოცხ. 21:1-2).

ეს დიდებული აპოკალიფსური ხილვა, რომელიც იოანემ გამოცხადების წიგნში ჩაწერა, დაეხმარა მას რწმენით განესვენა ღვთის ზრუნვასა და ღვთის დაპირებებში.

`ცხოვრება ამჟამად შეიძლება იყოს რთული და დროდადრო საშინელიც. შემეცნება იმისა, რომ ღმერთმა იცის მომავალი და რომ ყველაფერი საბოლოოდ კარგად იქნება, როგორ გვანუგეშებს ამჟამად?`