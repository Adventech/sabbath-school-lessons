---
title: ძვირფასი მითითებები
date: 21/09/2021
---

ისტორიის წინასწარმეტყველური სურათი საშუალებას არ გვაძლევს გულხელდაკრეფილი ვისხდეთ და არაფერი არ ვაკეთოთ ბოლო ჟამის მოვლენათა განვითარების შესაბამისად. ჩვენი დამოკიდებულება შეიძლება იყოს ასეთი: „ეს მოვლენები მოხდება, როგორც იყო ნაწინასწარმეტყველები, ამიტომ მე უბრალოდ მივყვები დინებას. განა შემიძლია თუნდაც მცირე მნიშვნელოვანი წვლილი შევიტანო ამ გარდაუვალ პროცესში?“

ქრისტიანს ასეთი დამოკიდებულება არ უნდა ჰქონდეს. გამოცხ. 14-ში საუბარია იმის შესახებ, რომ ამ ისტორიულ მომენტში ჩვენ უნდა ვუამბოთ სხვებს ღვთის სამსჯავროს შესახებ და დავეხმაროთ მათ მოემზადონ იესოს მეორედ მოსვლისთვის.

`წაიკითხეთ გამოცხ. 14:6-12.  რის შესახებ არის ეს ნაწყვეტი? რა უნდა ვაუწყოთ ქვეყნიერებას? რატომ არის ეს უწყება ასე მნიშვნელოვანი?`

ჩვენ, როგორც მეშვიდე დღის ადვენტისტებს, გვწამს, რომ ამჟამინდელი დროის ჭეშმარიტებას შეიცავს გამოცხადების ეს მუხლები, რომლებსაც ჩვენ ვუწოდებთ სამი ანგელოზის უწყებას. სწორედ გამოცხ. 14:6-12-დან ვიგებთ, რის შესახებ უნდა ვაუწყოთ დედამიწის ისტორიის უკანასკნელ პერიოდში.

ყურადღება მიაქციეთ, რომ უწყება იწყება „მარადიული სახარებით“ - საოცარი უწყებით ქრისტეს სიკვდილისა და აღდგომის შესახებ, რომელზეც დამყარებულია ჩვენი ერთადერთი იმედი ხსნისა. მასში ასევე საუბარია იმის შესახებ, რომ „დადგა მისი სამსჯავროს ჟამი“ (გამოცხ. 14:7), - მნიშვნელოვანი ფაქტი, რომელიც მიუთითებს ჟამის აღსასრულზე. ამას მოსდევს მოწოდება თაყვანი ვცეთ „ცისა და მიწის შემქმნელს“, რომელიც არ ჰგავს იმ მკაცრ გაფრთხილებას მათ მიმართ, ვინც ბაბილონში რჩება და თაყვანს სცემს „მხეცს და მის ხატებას“. დაბოლოს, იგი შეიცავს აღწერას ბოლო ჟამს მცხოვრები ღვთის ხალხისა: „აქაა წმიდათა მოთმინება, რომლებიც იცავენ ღვთის მცნებებს და იესოს რწმენას“ (გამოცხ. 14:12).

`წაიკითხეთ გამოცხ. 14:11. რა არის აქ ნათქვამი მოსვენების არქონის შესახებ იმ ადამიანებში, ვინც მხეცსა და მის ხატებას ეთაყვანება?`

არ ექნებათ მოსვენება არც დღისით და არც ღამით მხეცისა და მისი ხატების თაყვანისმცემლებს? თუმცა არსებობს ამ ფრაზის განსხვავებული განმარტებები, ყველა ეთანხმება იმას, რომ ეს ადამიანები ვერ შეიგრძნობენ სიმშვიდეს, რომელსაც ღმერთი თავის ერთგულ შვილებს სთავაზობს.

`როგორ ფიქრობთ, სამი ანგელოზის უწყების პირველი ნაწილი რატომ არის „მარადიული სახარება“? რატომ არ უნდა გამოგვრჩეს არასოდეს მხედველობიდან ეს ჭეშმარიტება, არამედ მივუთითოთ მასზე ქვეყნიერებისთვის სამი ანგელოზის უწყების გამოცხადებისას? როგორ მოქმედებს სახარების გაგება სიმშვიდის მოპოვებაზე?`