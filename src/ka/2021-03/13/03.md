---
title: უკუ ათვლა
date: 20/09/2021
---

ზეთისხილის მთაზე იესომ ზოგადად დახატა მომავლის ისტორია, როდესაც მოწაფეთა შეკითხვებს პასუხობდა: „როდის მოხდება ეს და რა იქნება შენი მოსვლისა და საუკუნის აღსასრულის ნიშანი?“ (მათ. 24:3). თავის ქადაგებაში უწყვეტი ისტორიული ხაზი გაავლო თავის დღეებიდან მოყოლებული მის მეორედ მოსვლამდე და შემდეგ.

იესოს არ სურდა, რომ მისი ხალხი უმეცრებაში ყოფილიყო მომავალთან დაკავშირებით, ამიტომ იგი იძლევა ბოლო ჟამის წინასწარმეტყველებას, რათა იმ ადამიანებმა, რომლებიც ბოლო ჟამს ცხოვრობენ, შეძლონ მომზადება ამ მოვლენებისთვის. იესოს სურს, რომ ჩვენ თავდაჯერებულად დავისვენოთ მის სიყვარულში მაშინაც კი, როდესაც ჩვენ გარშემო ყველაფერი ინგრევა.

ადვენტისტური ეკლესიისთვის კარგად არის ცნობილი სიტყვები მწუხრის ჟამის შესახებ დანიელ წინასწარმეტყველის წიგნიდან, „ხალხის არსებობიდან ამ დრომდე რომ არ ყოფილა“ (დან.12:1). იესოს სურს, რომ ჩვენ მზად ვიყოთ ამ დროისთვის, რომელიც მის მეორედ მოსვლამდე იქნება.

`როგორი იქნება მისი მოსვლა? როგორ ავიცილოთ თავიდან ცრუ შეხედულებები ამ საკითხში? წაიკითხეთ მათ. 24:4-8, 23-31.`

იესოს მოსვლა პირდაპირი გაგებით მოხდება ჟამთა აღსასრულს. იგი გრანდიოზული იქნება, თუ გავითვალისწინებთ, რა ადგილი უკავია თემას მისი დაბრუნების შესახებ წინასწარმეტყველებებში და თავად იესოს ქადაგებებშიც.

ერთხელ, როდესაც მთელი მსოფლიოსთვის საბედისწერო მოვლენა მოხდა, ამისთვის მზად მხოლოდ რვა ადამიანი იყო. იესო მეორედ მოსვლის მოულოდნელობას ადარებს წარღვნას (იხ. მათ. 24:37-39). მართალია არავინ იცის მეორედ მოსვლის დღე და საათი (იხ. მათ. 24:36), ღმერთმა წინასწარმეტყველებაში მოგცა დროის უკუ ათვლა, რათა შევძლოთ დავაკვირდეთ მომხდარს სამყაროში ჩვენ გარშემო.

`რა როლი გვაქვს ამ წინასწარმეტყველურ დრამაში? იხ. მათ. 24:9-14.`

არ უნდა დაგვავიწყდეს, რომ ამ სამყაროსეულ კონფლიქტში ჩვენ უნდა ვიყოთ იმაზე მეტი, ვიდრე უბრალოდ დამკვირვებლები. ჩვენ მოწოდებული ვართ ვიყოთ აქტიური მონაწილეები სახარების გავრცელებისა მთელ მსოფლიოში, ეს კი ნიშნავს, რომ ჩვენც შევეჯახებით დევნას.

`რას ნიშნავს „ბოლომდე დამთმენი“? ამას როგორ ვაკეთებთ? რა სახის არჩევანი უნდა გავაკეთოთ ყოველდღე, რათა არ ვიყოთ განდგომილთა რიცხვში, რომლებიც უკვე არიან და რომლებიც კიდევ იქნებიან?`