---
title: სიმშვიდე და მეტიც
date: 19/08/2021
---

ღმერთმა იცის, რომ გაქცევამ მოქანცა ელია. ღმერთმა იცის, რომ ელია დაიღალა უფრო ემოციურად, ვიდრე ფიზიკურად, იგი ხომ დანაშაულის უზარმაზარ ტვირთს ატარებს. როგორც იესო ექცევა დავრდომილს მრავალი წლის შემდეგ, ასევე ექცევა ღმერთი ელიას, ჩამოხსნის მას მთელ დანაშაულს და ანიჭებს სიმშვიდეს. ის კი ბოლოსდაბოლოს ახერხებს ჩაძინებას და ძალების მოკრებას.

ჩვენ ვიფიქრებდით, რომ ეს ისტორიის დასასრულია,  მაგრამ არა. ღვთიური სიმშვიდე - ეს არ არის ერთჯერადი გამოცდილება. ღვთიურ სიმშვიდეში შესვლა დაკავშირებულია განკურნებასთან, აზროვნების ნეგატიური სტერეოტიპებისგან და დამანგრეველი ჩვევებისგან თანდათანობით გათავისუფლებასთან. ღმერთი შეგნებულად არ აჩქარებს განკურნებას.

`წაიკითხეთ 3მეფ. 19:5-8. საით მიემართება ელია და რისთვის?`

დასვენების შემდეგ ელია კვლავ გარბის. მაგრამ ამჯერად ღმერთი ცვლის მიმართულებას. უფალს ესმის, რომ ცხოვრებას ამ ცოდვილ წუთისოფელში შეუძლია მიგვიყვანოს და მივყავართ დეპრესიასთან. მას ესმის ჩვენი გაქცევის სურვილი, მაგრამ სურს შეცვალოს ჩვენი მიმართულება. პრობლემებთან გამკლავების ყველა თვითგამანდგურებელი მექანიზმის ნაცვლად, რომელთა გამოყენებასაც ვცდილობთ, მას სურს, რომ გავიქცეთ მისკენ. და როგორც კი მისკენ დავიწყებთ სირბილს, ღმერთი გვასწავლის ყური მივუგდოთ „ოდნავ ჩქამს“ (3მეფ. 19:12), რომელიც სიმშვიდეს გვანიჭებს.

ელიას ძალა არ ჰყოფნიდა წამომდგარიყო და წასულიყო ღმერთის შესახვედრად. უფალი აძლევს ძალას ამ შეხვედრისთვის და იგი სთავაზობს ნათელ მომავალს.

`როდესაც ელია ბელეკონის ბუჩქის ძირას დაჯდა და სიკვდილი ინატრა, მას ეგონა, რომ უკეთესი დღეები წარსულში დარჩა. წაიკითხეთ 3მეფ. 19:15-16 და 4მეფ. 2:11. კიდევ რა იყო მომზადებული ელიასთვის?`

ღმერთმა იცოდა, რომ ელიას უკეთესი დღეები ჯერ კიდევ წინ არის. წინასწარმეტყველი მიიღებს განკურნებას, როდესაც ისწავლის დაუქვემდებაროს თავისი ცხოვრება ღვთის რიტმს  და მიიღოს მისი სიმშვიდე. კიდევ რჩებოდა მეფეთა ცხება და მემკვიდრის არჩევა. ღმერთმა უკვე იცოდა ელისეს შესახებ, რომელიც ელიასთვის ღვიძლი შვილივით გახდება. ღმერთმა იცოდა, რომ ელიას რწმენის მიხედვით კვლავ ჩამოვა ცეცხლი ზეციდან (იხ. 4მეფ. 1:10). ელიას ელოდება არა სიკვდილი ბელეკონის ბუჩქის ძირას სასოწარკვეთილებისგან და უიმედობისგან, არამედ გამგზავრება ცეცხლოვანი ეტლით  ზეციური სიმშვიდისკენ.

`რა შეიძლება ვისწავლოთ ელიას ისტორიიდან? რაოდენ ცუდადაც არ უნდა ვიყოთ, მიუხედავად ამისა, რატომ უნდა ვეძებოთ მაინც ღვთის ძალა და არ დავნებდეთ?`