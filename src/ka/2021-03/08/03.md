---
title: დაავადების მიზეზის მკურნალობა
date: 16/08/2021
---
დავრდომილი იესოს წინ ჩამოუშვეს და ყველამ იესოს მიაპყრო მზერა. მოისურვებს თუ არა ქრისტე განკურნოს აშკარა ცოდვილი? წარმოთქვამს თუ არა განკითხვის სიტყვებს მის ავადმყოფობასთან დაკავშირებით?

როგორ კურნავს იესო დავრდომილს? რას აკეთებს ქრისტე მისთვის პირველ რიგში? წაიკითხეთ მარკ. 2:5-12.

რადგანაც ჩვენ ხშირად არ ვიცით დაავადების შესახებ მანამ, სანამ არ შევამჩნევთ მის სიმპტომებს, ხშირად ვფიქრობთ დაავადების შესახებ როგორც სიმპტომებზე. ჩვენ გვგონია, რომ სიმპტომების მოშორება - ეს არის განკურნება. იესო ავადმყოფობას განსხვავებულად უდგება. მან იცის ყოველი ტანჯვისა და ავადმყოფობის ფესვი და სურს ჯერ ამისგან გვიხსნას.

დავრდომილის შემთხვევაში, ნაცვლად იმისა, რომ დაუყოვნებლივ შედგომოდა მისი დაავადების აშკარა შედეგების მკურნალობას, იესო მიმართავს იმას, რაც ადამიანს ყველაზე მეტად აწუხებს. დავრდომილი თავისი დანაშაულისა და ღმერთთან განშორების სიმძიმეს უფრო ძლიერ გრძნობს, ვიდრე თავისი დაავადების სიმპტომებისგან იტანჯება. ადამიანს, რომელიც ფლობს სიმშვიდეს ღმერთისგან, აქვს უნარი გადაიტანოს ნებისმიერი ფიზიკური ტანჯვა, რომლებიც მას შეიძლება ცოდვით დაავადებულ სამყაროში შეხვდეს. ამრიგად, იესო იხედება პირდაპირ გულში და ჯერ მიტევებას სთავაზობს. 

რელიგიური ხელმძღვანელები გაოგნებული არიან, როდესაც ესმით, როგორ წარმოთქვამს იესო მიტევების სიტყვებს. მათი გამოუთქმელი ბრალდების საპასუხოდ იესო შეკითხვას სვამს.

წაიკითხეთ მარკ. 2:8-9. რა გამოწვევას უყენებს იესო მწიგნობრებს? სინამდვილეში რომელ პრობლემას აგვარებს იგი?

ღმერთის უძლიერესი სიტყვის წყალობით ყველაფერი შეიქმნა (იხ. დაბ. 1). მართალია მიტევება - ეს ის არ არის, რისი დანახვაც შეგვიძლია, იგი ძვირადღირებულია. მიტევება  ჯვარზე ღვთის ძის სიკვდილის ფასად დაჯდა. დანარჩენი ყველაფერი მეორეხარისხოვანია. მიტევების ძალა და ჭეშმარიტება რომ აჩვენოს, იესო კურნავს დავრდომილს.

ღმერთს სურს ჯერ შიგნიდან განგვკურნოს. შემდეგ კი მას შეუძლია გვაჩუქოს დაუყოვნებელი ფიზიკური განკურნება, როგორც ეს დავრდომილის შემთხვევაში მოხდა, ან ზოგჯერ მოგვიწევს ველოდოთ აღდგომის დილას, რათა ფიზიკურად განვიკურნოთ.  ნებისმიერ შემთხვევაში ჩვენს მაცხოვარს სურს, რომ შევძლოთ მოვიპოვოთ სიმშვიდე მის სიყვარულში, მადლსა და მიტევებაში  უკვე ამჟამად, ჩვენს ტანჯვებშიც კი.

როგორ შეგვიძლია მოვიპოვოთ სიმშვიდე მაშინაც კი, თუ განკურნების შესახებ ჩვენს ლოცვებზე დაუყოვნებლივ არ ვღებულობთ პასუხს? 