---
title: განმკურნებელი სიმშვიდე
date: 15/08/2021
---

ავადმყოფობის დროს გვჭირდება დასვენება, რათა იმუნური სისტემა გაძლიერდეს.

ჩვენ აგრეთვე გვჭირდება დასვენება ინტელექტუალური დაძაბულობისგან. იგი სიცოცხლისთვის საშიში არ არის, როგორც გაციება ან შაკიკი. მაგრამ უნდა ვისწავლოთ არ ვიფიქროთ ყველა იმ საქმის შესახებ, რომლებიც გასაკეთებელია, მაგრამ რომელთა განხორციელებაც ჯერ არ შეგვიძლია.

ზოგჯერ, როცა დაავადება შეიძლება საშიში იყოს სიცოცხლისთვის, ვშფოთავთ და ვერ ვიძინებთ იმის ფიქრში, თუ როგორი იქნება სამედიცინო გამოკვლევის შედეგი. და მაშინ ხშირად ვსვამთ შეკითხვას: „რატომ?“ ნუთუ ეს არაჯანსაღი ცხოვრების შედეგია? იქნებ  ეს შედეგია იმისა, რომ ჩვენ 20 წლის წინათ გავსინჯეთ ნარკოტიკი? იქნებ დამნაშავე ზედმეტი წონაა, რომელიც ბოლო რამდენიმე წელში ავკრიფეთ? იქნებ, ღმერთი გვსჯის იმ საიდუმლო ცოდვის გამო, რომლის შესახებაც არავინ იცის?

`წაიკითხეთ მარკ. 2:1-4.  რა მოხდა?`

ის, რაც ამ ისტორიაში დავრდომილს დაემართა, კანონზომიერი მოვლენა იყო.  წიგნიდან „ქრისტე - წუთისოფლის იმედი“ (გვ. 196-199) ვიგებთ მისი წარსულის შესახებ. დავრდომილი ისეთ საქმეებს სჩადიოდა, რომლებითაც არ ღირდა ეამაყა. მისი ცოდვილი ცხოვრება გახდა მიზეზი ასეთი დაავადებისა, და „სულიერი სპეციალისტები“ დამაჯერებლად მიუთითებდნენ ამაზე - მან თავისი ცოდვებით დაიტეხა თავს ეს ავადმყოფობა, ცოდვების გამო განკურნების წამალი კი არ არსებობდა.

დამოკიდებულება მსგავსი შემთხვევების მიმართ საკმაო ტიპიურია. ჩვენ ხშირად ვეძებ დამნაშავეებს ნებისმიერი უსიამოვნების დროს.  მან, ვინც დანაშაული ჩაიდინა, ამისთვის უნდა ზღოს. სადმე ავარია ხდება, დამნაშავე სასამართლოს უნდა გადაეცეს. მაგრამ დანაშაულის სხვა ადამიანზე გადატანას განკურნება არ მოაქვს იმ ადამიანისთვის, ვინც ავად არის. 

ღმერთის თავდაპირველი ჩანაფიქრი არ შეიცავდა ავადმყოფობებს და ტანჯვებს. ავადმყოფობა ამ პლანეტაზე მხოლოდ ცოდვის შემოჭრით მოხდა. ღმერთი გვაძლევს რჩევებს, როგორ შევინარჩუნოთ ჯანმრთელობა, რათა შევძლოთ დავტკბეთ სიცოცხლის უკეთესი ხარისხით ამჟამად. მაგრამ სანამ ცოდვით დასნეულებულ სამყაროში ვცხოვრობთ, არასოდეს გვექნება აბსოლუტური ჯანმრთელობა, რაოდენ გულმოდგინედაც არ უნდა ვიცავდეთ ჯანსაღი ცხოვრების წესებს.

კეთილი უწყება იმაში მდგომარეობს, რომ ღმერთს შეუძლია მოგვანიჭოს სიმშვიდე მიუხედავად იმისა, ავადმყოფები ვართ თუ ჯანმრთელები, და მიუხედავად იმისა, ჩვენი ავადმყოფობა ჩვენივე ქმედებების შედეგად გაჩნდა თუ ვიღაცის დაუდევრობის გამო, ჩვენი გენების შედეგად თუ უბრალოდ ამ ცოდვილ სამყაროში ცხოვრების გვერდითი მოვლენების შედეგად. ღმერთმა იცის, როგორ მოგვცეს სიმშვიდე.

`როდესაც ვიღაც ავადდება, არ არის საჭირო დამნაშავის ძებნა. ამავე დროს დაავადების მიზეზის გაგება რატომ არის ზოგიერთ შემთხვევაში გადამწყვეტი ნაბიჯი განკურნებისა და გამოჯანმრთელებისთვის?`