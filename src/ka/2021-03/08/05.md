---
title: ძალიან დაიღალა, რომ გაიქცეს
date: 18/08/2021
---
ელია ძალიან დაიღალა, რათა შორს გაქცეულიყო. მაშინ იგი კვლავ ლოცულობს. ეს ლოცვა ძლიერ განსხვავდება იმ რწმენით აღსავსე ლოცვისაგან, რომელზეც ღმერთმა უპასუხა ქარმელის მთაზე (იხ. 3მეფ. 18:36-37) ბაალის მღვდლებისა და წინასწარმეტყველთა წინაშე,  სამეფო სასახლის წარმომადგენლებისა და უბრალო ადამიანების წინაშე. ეს არის უბრალო მოკლე ლოცვა სასოწარკვეთილებისა.

`3მეფ. 19:4-ში ელია აცხადებს, რომ ის არ არის თავის მამებზე უკეთესი. რის შესახებ საუბრობს იგი? `

როდესაც ბოლოსდაბოლოს ელია ჩერდება, მას დანაშაულის გრძნობა იპყრობს. იგი აცნობიერებს, რომ თავისი გაქცევით საკუთარ თავს მოაკლო მშვენიერი შესაძლებლობა, რეფორმაცია გაეგრძელებინა ისრაელში. ელიას ესმის, რომ იმედი გაუცრუა იმათ, ვინც მას საჭიროებდა. და იგი უძლურია რაიმე მოუხერხოს ამას. ამიტომ საკუთარ თავზე ფიქრის მტკივნეულ მომენტში, მშვენივრად იცის რა თავისი ხალხის ისტორია, ელია საკუთარ თავს ხედავს ისეთად, როგორიც სინამდვილეშია.

ვიხილოთ საკუთარი თავი ისეთად, როგორიც სინამდვილეში ვართ, ნებისმიერი ჩვენგანისთვის მტკივნეულია, ხომ ასეა? რაოდენ მადლიერი უნდა ვიყოთ იმ დაპირების გამო, რომ, რაოდენ ცოდვილიც არ უნდა იყოს ჩვენი ცხოვრება, ქრისტეში ღმერთი დაგვინახავს ისეთად, როგორადაც იგი ამჟამად ხედავს იესოს. განა შეიძლება იმაზე მეტის იმედი გვქონდეს, ვიდრე მოპოვება ქრისტეს სიმართლისა ჩვენი რწმენისამებრ? (იხ. ფილიპ. 3:9).

მიუხედავად ამისა, დეპრესიამ შეიძლება ჩაგვითრიოს საკუთარი თავისადმი სიძულვილის ბნელ მორევში. და ზოგჯერ ჩვენ ვიწყებთ ფიქრს, რომ სიკვდილი - ეს არის ერთადერთი გამოსავალი.

როგორც ჩანს, ეს დაემართა ელიას. მას უკვე აღარ შეეძლო ამ ყველაფრის გადატანა. წინასწარმეტყველი ამბობს: „ახლა კი კმარა, უფალო, წაიღე ჩემი სული, რადგან ჩემს მამებზე უკეთესი არა ვარ“ (3მეფ. 19:4).

კეთილი უწყება იმაში მდგომარეობს, დიდებული მკურნალი არ კიცხავს ელიას. ღმერთმა ჩვენზე უკეთესად იცის, რას ვაწყდებით დეპრესიასთან ბრძოლაში.

„შეიძლება, არ გაგვაჩნია აშკარა მოწმობა იმისა, რომ ჩვენი მაცხოვარი ამ დროს სიყვარულითა და თანაგრძნობით გვისმენს, მაგრამ, მიუხედავად ამისა, ეს ასეა. ჩვენ შეიძლება ვერ ვგრძნობდეთ მის აშკარა შეხებას, მაგრამ იგი ხელს იწვდის ჩვენკენ სიყვარულითა და ლმობიერებით“ (ე. უაითი. ქრისტესკენ მიმავალი გზა, გვ. 123).

ღმერთმა იცის და ესმის, რომ ჩვენ გველის „შორი გზა“ (3მეფ. 19:7), მაგრამ ზოგჯერ იგი იძულებულია გველოდოს მანამ, სანამ არ შევწყვეტთ საკუთარ გაქცევას. მხოლოდ ამის შემდეგ შეუძლია მას ჩაერიოს.

ზოგჯერ ადამიანები, რომლებიც ზღვაში იხრჩობიან, იმდენად იბნევიან, რომ მაშველს ებრძვიან. მაშინ მაშველი იძულებულია მოშორდეს და დაელოდოს, სანამ მსხვერპლი გონებას არ დაკარგავს.

`როგორი იმედი და ნუგეში შეგიძლიათ იპოვოთ მოცემულ მუხლებში: ფსალმ. 33:19; მათ. 5:1-3; ფსალმ. 72:26; ეს. 53:4-6?`