---
title: გაქცევა
date: 17/08/2021
---

მსოფლიო ჯანდაცვის ორგანიზაციის თანახმად (WHO), მსოფლიოში ყველაზე გავრცელებულ დაავადებას, რომლის შედეგადაც ყოველწლიურად 300 მილიონზე მეტი ადამიანი იტანჯება, ყოველთვის როდი აქვს ხილული სიმპტომები. დეპრესია არის მთელ მსოფლიოში შრომისუუნარობის ძირითადი მიზეზი და ჩვენი დროის დაავადებების ერთ-ერთი ძირითადი ფაქტორი. 

სამწუხაროდ, ქრისტიანობაში ხშირად არ საუბრობენ დეპრესიის შესახებ, რადგან იგი შეიძლება განიხილებოდეს როგორც რწმენის უქონლობის ნიშანი. ბოლოსდაბოლოს, განა ქრისტიანები ყოველთვის სიხარულით, ბედნიერებითა და ამის მსგავსით არ უნდა იყონ აღსავსენი? ამრიგად, ხომ არ არის დეპრესია ნიშანი იმისა, რომ ჩვენს ღმერთთან ურთიერთობაში რაღაც რიგზე ვერ არის?

ადამიანთა უმრავლესობამ იცის, რომ ეს არ არის სიმართლე. ერთგული ქრისტიანებიც ზოგჯერ შეიძლება ებრძოდნენ დეპრესიას, განსაკუთრებით სამწუხარო მოვლენის შემდეგ, და ეს არ არის ნიშანი რწმენის ან ღმერთისადმი ნდობის არქონისა. ამას გარდა, შეიძლება წაიკითხო ფსალმუნების წიგნი და დაინახო ტკივილი, ტანჯვა და წამება, რასაც ღმერთის ერთგული ადამიანები განიცდიდნენ.

ხანდახან დეპრესია ნელა და ჩუმად გვეუფლება, ჩვენ კი მის შესახებ მხოლოდ მაშინ ვიგებთ, როდესაც იგი ძლიერდება. ზოგჯერ იგი სწრაფად გვემართება იმ მოვლენის შემდეგ, რომელიც უკიდურესად გვფიტავს ემოციურად ან ფიზიკურად. მაგალითად, ღვთის ერთგული წინასწარმეტყველი ელია მთლიანად გამოფიტული იყო ემოციურად და ფიზიკურად ქარმელის მთაზე მომხდარი მოვლენების შემდეგ.

`3მეფ. 18-ში ელიამ დაინახა ღვთიური სასწაული ზეციდან ჩამომავალი ცეცხლისა. თავისი ლოცვის საპასუხოდ მან იხილა, როგორ წამოვიდა წვიმა, რომელმაც ბოლო მოუღო სამწლიან გვალვას. რატომ გარბის ელია იზებელის მუქარის შემდეგ? წაიკითხეთ 3მეფ. 19:1-5.`

ელიას ძალიან რთული დღე ჰქონდა. ეს გამოცდილება სიკვდილის მუქარასთან ერთად ელიაში იწვევს დეპრესიას. ამას გარდა, ელია იმყოფებოდა ბაალის წინასწარმეტყველთა დახოცვის ადგილას, შესაძლოა, ზოგიერთი მან საკუთარი ხელით მოკლა (იხ. 3მეფ. 18:40). ასეთ მოვლენას, თუნდაც სამართლიანი საქმისთვის, ადვილად შეუძლია გამოიწვიოს იმ ადამიანთა ტრავმული სტრესი, რომლებიც უცქერენ ან, უფრო უარესი, მონაწილეობას ღებულობენ მასში.

ამრიგად, ელია გარბის. ზოგჯერ მაცივართან მივირბენთ ხოლმე, რათა ასეთნაირად „გავაბედნიეროთ“ საკუთარი თავი. ზოგჯერ ვცდილობთ ემოციური გამოფიტვა თავიდან ავიცილოთ ძილის მეშვეობით. ზოგჯერ ვეძებთ ახალ ურთიერთობებს, ახალ სამსახურს ან ადგილს, რათა ავიცილოთ შფოთი. ხან კი საკუთარ თავს დიდი რაოდენობის დავალებებით და შეხვედრებით ვტვირთავთ სამსახურში და მთელი ძალით ვცდილობთ გავექცეთ იმას, რაც ჩვენს სიხარულსა და სიმშვიდეს გვართმევს. და, რა თქმა უნდა, მრავალი ადამიანი იყენებს ამა თუ იმ „წამალს“, რათა გაიყუჩოს ტკივილი. თუმცაღა, საბოლოოდ ეს ყველაფერი მხოლოდ მალავს სიმპტომებს; ისინი პრობლემას არ აგვარებს და ხშირად შეიძლება მხოლოდ გააღრმავოს იგი. 