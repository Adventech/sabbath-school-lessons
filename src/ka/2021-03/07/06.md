---
title: სიმშვიდის მოპოვება მიტევების შემდეგ
date: 12/08/2021
---

იოსების ოჯახი ბოლოსდაბოლოს ეგვიპტეშია. ამ ოჯახში უკვე აღარ არსებობს ბნელი საიდუმლოებები. მისმა ძმებმა, სავარაუდოდ, აღიარეს, რომ გაყიდეს იოსები, როცა თავიანთ მამას განუმარტავდნენ, რომ ძე, რომელსაც იგი მოკლულად თვლიდა, ახლა ეგვიპტის პრემიერ-მინისტრია.

ურთიერთობების აღდგენა ყოველთვის როდია შესაძლებელი და ყოველთვის როდია მიზანშეწონილი. მაგრამ ეს არ ნიშნავს, რომ ჩვენ არ უნდა მივუტევოთ. შესაძლოა, ჩვენ ვერ გადავეხვიოთ და ვერ ვიტიროთ იმ ადამიანთან, ვინც გვაწყენინა, მაგრამ შეგვიძლია გამოვხატოთ ჩვენი მიტევება სიტყვიერად ან წერილის მიწერით. შემდეგ კი ყველაფერი გავაკეთოთ, რაც ჩვენზეა დამოკიდებული, რათა მოვიშოროთ ტკივილი. შეიძლება, გარკვეული ტკივილი სამუდამოდ დარჩეს, მაგრამ, ყოველ შემთხვევაში, შევძლებთ განკურნების გზით სვლას.

`წაიკითხეთ დაბ. 50:15-21. რის გამო სწუხან იოსების ძმები და რატომ? რას ამბობს ეს შიში თავად მათ შესახებ?`

იოსების ძმებმა ეგვიპტეში ჩვიდმეტი წელი იცხოვრეს (იხ. დაბ. 47:28), მაგრამ, როცა იაკობი მოკვდა, მათ ეშინოდათ, რომ იოსები შურს იძიებს მათზე. მათ კვლავ გააცნობიერეს, რამდენად სასტიკად მოქცნენ თავის ძმას. იოსები კვლავ არწმუნებს მათ თავის მიტევებაში, ახლა უკვე მათი მამის სიკვდილის შემდეგ. ალბათ, ამ შეხსენების შემდეგ არა მარტო ძმებმა იგრძნეს თავი კარგად, არამედ იოსებმაც. 

თუ ჭრილობა ღრმა არის, შესაძლოა, ჩვენ რამდენჯერმე მოგვიწიოს მიტევება. როდესაც გონებაში მოდის მოგონებები ცუდის შესახებ, დაუყოვნებლივ ღმერთს უნდა მივმართოთ ლოცვაში და გავაკეთოთ არჩევანი კვლავ მივუტევოთ. 

`წაიკითხეთ დაბ. 50:20. როგორ გვეხმარება ეს მუხლი ნაწილობრივ მაინც გავიგოთ იოსების სურვილი მიუტევოს თავის ძმებს ცოდვა, რომელიც მათ მის წინააღმდეგ ჩაიდინეს?`

იოსებს მტკიცედ სწამდა, რომ მისი ცხოვრება იყო ქვეყნის შიმშილისგან ხსნის ღვთის დიადი გეგმის ნაწილი, შემდეგ კი იგი უნდა დახმარებოდა თავის ოჯახს ღვთის დაპირების შესრულებაში, გამხდარიყვნენ დიადი ერი. შემეცნება იმისა, რომ ღმერთმა მისი ძმების ყველა ბოროტი განზრახვა მთელი ოჯახის საკეთილდღეოდ შემოაბრუნა, იოსებს დაეხმარა მიეტევებინა მათთვის.

`იოსების ისტორიას ბედნიერი დასასრული ჰქონდა. და თუ რაიმე სხვა ისტორიის დასასრული ასეთი ბედნიერი არ არის? მაშინ რა ვქნათ? თუ შეიძლება ვამტკიცოთ, რომ მაინც ბედნიერი დასასრული ექნება (ოდესმე), როცა განადგურდება ცოდვა და დასრულდება დიადი ბრძოლა? როგორ შეიძლება დაგვეხმაროს ეს იმედი სწორად დავინახოთ ის ისტორიები, რომლებიც საკმაოდ შორს არის იდეალისგან?`