---
title: შეხვედრა წარსულთან
date: 08/08/2021
---
ბოლოსდაბოლოს იოსებს საქმეები მოუგვარდა. იგი არა მარტო საპყრობილიდან გამოდის, არამედ ეგვიპტის პრემიერ-მინისტრიც ხდება ფარაონის სიზმრების განმარტების შემდეგ (იხ. დაბ. 41). იგი დაქორწინებულია და ორი შვილი ჰყავს (იხ. დაბ. 41:50-52). ეგვიპტის საცავები სავსეა და უკვე დაიწყო მის მიერ ნაწინასწარმეტყველები შიმშილი. და აი, ერთხელ იოსების ძმები ჩადიან ეგვიპტეში.

`წაიკითხეთ  იოსების თავის ძმებთან პირველი შეხვედრის შესახებ დაბ. 42:7-20. რატომ იქცევა იგი სწორედ ასე? რისი მიღწევა სურდა იოსებს პირველი შეხვედრის დროს?`

იოსებს ჰქონდა ძალაუფლება და მას შეეძლო შური ეძია თავის ძმებზე, თავისი სამართლიანი სასჯელის გამართლების გარეშე. მაგრამ შურისძიების ნაცვლად იოსები სწუხს თავისი ოჯახის სახლში დარჩენილ წევრებზე. იგი სწუხს თავის მამაზე. ცოცხალია თუ არა იგი თუ მისი დისფუნქციური ოჯახი უკვე პატრიარქის გარეშე დარჩა? რა დაემართა მის ძმას ბენიამინს? ხომ არ აღმოჩნდა ბენიამინი, თავისი მამის სიხარული, იმავე მდგომარეობაში, რომელშიც ოდესღაც იყო იოსები? ნუთუ ძმებმა თავისი საშიში შური ბენიამინზე გადაიტანეს? ახლა იოსებს აქვს საშუალება იზრუნოს ამ უძლურ ადამიანებზე თავის ოჯახში და ის ამას აკეთებს. 

ჩვენს ურთიერთობებში ბიბლიური პრინციპების გამოყენებისას არ უნდა გამოვავლინოთ ძალადობა, მაგრამ არც ძალადობას უნდა შევეგუოთ. ყველანი ძვირფასი ვართ ღვთის თვალში. იესომ ჯვარზე უმაღლესი ფასი გადაიხადა ყოველი ჩვენგანისთვის.

`რატომ მიაქვს გულთან ასე ახლოს იესოს სხვა ადამიანების მიმართ სასტიკი ან უპატივცემულო მოპყრობა? წაიკითხეთ მათ. 25:41-46.`

ყველანი ნაყიდი ვართ იესო ქრისტეს სისხლით და კანონით ყველანი მას ვეკუთვნით. ყოველი, ვინც ვინმეს შეურაცხყოფას აყენებს და ვინმეს სასტიკად ეპყრობა, იესოს საკუთრებას ხელყოფს. ოჯახურ ურთიერთობაში არასოდეს არ უნდა იყოს არც სექსუალური ძალადობა, არც ემოციური ან ფიზიკური ძალადობა. ეს ისეთი პრობლემაა, რომელიც მხოლოდ ოჯახის შიგნით არ გვარდება. იგი მოითხოვს დახმარებას და ჩარევას გარედან. თუ თქვენზე ან თქვენი ოჯახის რომელიმე წევრზე ძალადობენ, დახმარებისთვის მიმართეთ საიმედო სპეციალისტს.

`რომელი ბიბლიური პრინციპის გამოყენებაა საჭირო ნებისმიერ რთულ ოჯახურ ურთიერთობაში?`