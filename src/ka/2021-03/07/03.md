---
title: პირობების შექმნა
date: 09/08/2021
---
იოსებმა უკვე აპატია თავის ძმებს. ჩვენთვის უცნობია ზუსტად როდის აპატია მან მათ, მაგრამ აშკარაა, დიდი ხნით ადრე, ვიდრე ისინი ეგვიპტეში ჩავიდოდნენ. იოსებს, როგორც ჩანს, არასოდეს ექნებოდა წარმატება ეგვიპტეში, რომ არ ეპატიებინა, რადგან რისხვა და მწუხარება შემუსრავდა მის სულს და მთლიანად გაანადგურებდა მის ურთიერთობებს უფალთან.

რამდენიმე გამოკვლევამ, რომლებიც სხვა ადამიანთა დანაშაულის გამო მომხდარი ტრაგედიების მსხვერპლებს მიეძღვნა, გამოავლინა ის ფაქტი, რომ მათთვის, ვინც ყველაზე საშინელი ტანჯვები გადაიტანა, მიტევება ძირითად როლს თამაშობდა განკურნებაში და ურთიერთობების აღდგენაში. მიტევების გარეშე ჩვენ მსხვერპლებად ვრჩებით. მიტევება ჩვენთან უფრო მეტად არის დაკავშირებული, ვიდრე იმ ადამიანთან ან ადამიანებთან, რომლებმაც ბოროტება გაგვიკეთეს.

მართალია იოსებმა უკვე აპატია თავის ძმებს, მას არ სურს დაუშვას, რომ ის ოჯახური ურთიერთობები, რომლებიც მან ცარიელ ჭასთან დატოვა დოთანში, გაგრძელდეს. იგი უნდა დარწმუნდეს, შეიცვალნენ თუ არა მისი ძმები.

რა მოისმინა იოსებმა? წაიკითხეთ დაბ. 42:21-24. რა გაიგო მან თავისი ძმების შესახებ?

მათი ურთიერთობა თარჯიმნის მეშვეობით ხდებოდა, ამიტომ იოსების ძმებმა არ იცოდნენ, რომ მას ესმის მათი საუბარი. იოსები ისმენს თავისი ძმების აღსარებას. ადრე ძმებს ეგონათ, რომ იოსების მოშორებით გათავისუფლდებოდნენ მისი მხრიდან ამბის მიტანისგან მამასთან. ისინი ვარაუდობდნენ, რომ მათ აღარ მოუწევდათ მისი ზღაპრების მოსმენა სიზმრების შესახებ ან იმის დანახვა, თუ როგორ ტკბება იგი თავისი მამის ყველაზე უფრო საყვარელი შვილის როლით. მაგრამ, ნაცვლად იმისა, რომ სიმშვიდე მოეპოვებინათ, მთელი ეს წლები მათ აწუხებთ სინდისის ქენჯნა. მათმა საქციელმა გამოიწვია შფოთი და დამთრგუნველი შიში ღვთის სამსჯავროს წინაშე. იოსებს შეეცოდა თავისი ძმები. იგი ტირის, როდესაც ხედავს, თუ როგორ იტანჯებიან ისინი.

იოსებმა იცის, რომ შიმშილი კიდევ რამდენიმე წელი გაგრძელდება, ამიტომ იგი დაჟინებით მოითხოვს, რომ შემდეგ ჯერზე, როდესაც პურისთვის წამოვლენ, მათ თან წამოიყვანონ ბენიამინი (იხ. დაბ. 42:20). იგი ასევე მძევლად იტოვებს სიმონს (იხ. დაბ. 42:24).

როდესაც ხედავს, რომ ბენიამინი ცოცხალი და ჯანმრთელია, იგი აწყობს ნადიმს, სადაც განსაკუთრებულ კეთილგანწყობას გამოხატავს ბენიამინის მიმართ (იხ. დაბ. 43:34), რათა გაარკვიოს, შემორჩათ თუ არა მათ იგივე ძველი შური. ძმები შურის არანაირ ნიშნებს არ გამოხატავენ, მაგრამ იოსებმა იცის, რამდენად ცბიერი არიან ისინი. მათ ხომ ერთხელ მთელი ქალაქი მოატყუეს (იხ. დაბ. 34:13), და იგი დარწმუნებულია, რომ მათ ტყუილი უთხრეს თავიანთ მამას იმის შესახებ, თუ რა დაემართა მის საყვარელ შვილს (იხ. დაბ. 37:31-34). ამიტომ იოსები ფიქრობს, როგორ მოუწყოს მათ კიდევ ერთი სერიოზული შემოწმება.

წაიკითხეთ დაბ. 45:1-15. რას გვეუბნება ეს ნაწყვეტი თავისი ძმების მიმართ იოსების გრძნობებისა და მისი მიტევების შესახებ? რას გვასწავლის ეს ისტორია?