---
title: ძალაგამოცლილი და დაღლილი
date: 18/07/2021
---

გაზაფხულის თბილ საღამოს შეშფოთებული დავით მეფე თავისი სასახლის ბანზე სეირნობდა. მას თავისი ჯარისთვის უნდა ეხელმძღვანელა იორდანეს მეორე ნაპირზე. მას უნდა ეხელმძღვანელა ღვთის ხალხისთვის, რათა დაემარცხებინა ყამონელები და საბოლოოდ მშვიდობა მოეტანა სამეფოსთვის.

`დავითის არყოფნამ იქ, სადაც ის უნდა ყოფილიყო, კარი გაუღო ცდუნებას. წაიკითხეთ ისტორია 2მეფ. 11:1-5-ში.  რა მოხდა და რა საშინელი ცოდვა ჩაიდინა დავითმა?`

ბანზე სეირნობისას მეფემ „ძალზე ლამაზი“ მობანავე ქალი დაინახა. იმ საღამოს მეფე ცოდვილმა ვნებებმა შეიპყრო. დავითმა მოაყვანინა ბათ-შებაყი - თავისი ერთგული მებრძოლის ურიას ცოლი და იმრუშა მასთან. როგორც ყველა სხვა მეფე, დავითიც აბსოლუტურ ძალაუფლებას ფლობდა. მაგრამ მისი ოჯახის ტრაგიკული ისტორია ამ საშინელი დანაშაულის შემდეგ შეგვახსენებს იმის შესახებ, რომ, თუნდაც როგორც მეფეს, მას თავის ძალაუფლებაზე მაღლა უნდა ეღიარებინა ღვთის რჯულის ძალაუფლება.

რჯული განკუთვნილია დაცვისთვის, ამიტომ, როდესაც დავითმა დაარღვია იგი, საშინელ შედეგებს შეეჯახა თავისი ცხოვრების ყველა სფეროში. დავითი ფიქრობდა, რომ მის მრუშობას ვერავინ გაიგებდა, მაგრამ ბათ-შებაყი ქმრის არყოფნის პერიოდში დაორსულდა.

`წაიკითხეთ 2მეფ. 11:6-27. როგორ ცდილობს დავითი თავისი ცოდვის დამალვას?`

დავითის მზაკვრული ჩანაფიქრი იყო ასეთი: ურია სახლში უნდა მისულიყო და დრო გაეტარებინა თავის ცოლთან ბათ-შებაყთან. მაგრამ მისმა გეგმამ კრახი განიცადა. ურია ბრწყინვალე რეპუტაციის ადამიანი იყო, ამიტომ დავითის დახვეწილ მინიშნებებზე ასე პასუხობდა: „როცა უფლის კიდობანი, ისრაელი და იუდა კარვებში არიან, ჩემი ბატონი იოაბი და ჩემი ბატონის ხალხი ველზე დგანან, როგორ წავიდე ჩემს სახლში, როგორ ვჭამო და ვსვა, როგორ დავწვე ცოლთან?“ (2მეფ. 11:11). საბოლოო ჯამში სასოწარკვეთილი დავითი „დისტანციურად მართვად“ მკვლელობას მიმართავს, რათა დამალოს თავისი ცოდვა.

`ძნელი დასაჯერებელია ის,  რომ დავითი, რომელიც ღმერთმა ასე უხვად აკურთხა, ასე დაეშვა. მიუხედავად იმისა, თუ ვინ ვართ და რა მდგომარეობა გვიკავია საზოგადოებაში,  რა სახის გაფრთხილებაა ჩვენთვის ამ ისტორიაში?`