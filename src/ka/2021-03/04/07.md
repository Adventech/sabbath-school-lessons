---
title: შემდგომი გამოკვლევისათვის
date: 23/07/2021
---

"მეტად გულწრფელი და ღრმა იყო დავითის სინანული. ერთხელაც არ უცდია თავისი დანაშაულის გამართლება. ლოცულობდა არა იმიტომ, რომ სასჯელის თავიდან აცილება სურდა… თავისი სულის სიმდაბლეს ხედავდა და სძულდა თავისი დანაშაული. არა მხოლოდ მიტევებას ითხოვდა დავითი, არამედ - გულის სიწრფელეს… უფლის აღთქმებში მომნანიებელი ცოდვილის მიმართ ხედავდა იმედს, რომ უფალი მიუტევებს და მიიღებს… „შესაწირავი ღმერთისა - სული მოდრეკილი; მოდრეკილისა და მორჩილის გული არ დაამცირო, ღმერთო“ (ფსალმ. 50:19). თუმცა დაეცა დავითი, მაგრამ ხელი შეაშველა და ფეხზე დააყენა უფალმა... დავითმა თავი დაიმდაბლა და დანაშაული მოინანია, საულმა კი არ მიიღო მხილება, გული გაისასტიკა და არ მოინანია. 

დავითის ცხოვრების ეს ისტორია… ერთერთი ნათელი ილუსტრაციაა ბრძოლისა და ცდუნებისა, ადამიანს რომ ხვდება თავისი ცხოვრების გზაზე; ღვთის წინაშე ჭეშმარიტი მონანიებისა და ჩვენი უფლის, იესო ქრისტეს რწმენისა. ყოველ საუკუნეში... ათასობით მორწმუნისათვის, რომლებმაც შესცოდეს და სასოწარკვეთას მიეცნენ, ის ფაქტი, რომ ღმერთმა მიიღო დავითის გულწრფელი მონანიება და აღსარება... დიდი იმედი იყო: ინანიებდნენ, ღმერთთან ბრუნდებოდნენ და ღვთის მცნებათა გზით სიარულს ესწრაფოდნენ.

ყველას, ვინც, დავითის მაგალითისამებრ… დანაშაულს აღიარებს და მოინანიებს, შეუძლია, დარწმუნებული იყოს, რომ არსებობს იმედი. არასოდეს მიატოვებს უფალი მას, ვინც გულწრფელად მოინანიებს" (ე. უაითი. "პატრიარქები და წინასწარმეტყველები", გვ. 458, 459). 

**კითხვები მსჯელობისათვის:**

`1. როგორ შეგიძლია ვიპოვოთ ბალანსი ჩვენთვის დამახასიათებელი ცოდვილი მდგომარეობის გაცნობიერებასა და მიტევების მოთხოვნილებას შორის და ამავე დროს ვიცხოვროთ როგორც სამყაროს მეფის მიტევებულმა ძეებმა და ასულებმა?`

`2. რატომ არის ცოდვა საბოლოო ჯამში ცოდვა ღმერთის წინააღმდეგ? რას ნიშნავს შესცოდო ღმერთის წინააღმდეგ?`

`3. რა შეგვიძლია ვუთხრათ ურწმუნო ადამიანს, რომელსაც უჭირს გაიგოს, რატომ დაზარალდნენ უდანაშაულო ადამიანები, ისეთები როგორიცაა ურია და დავითისა და ბათ-შებაყის ახალშობილი ვაჟი? როგორ შეგვიძლია ავხსნათ ღმერთის სიყვარული და სამართლიანობა ასეთ სიტუაციაში? როგორ გვეხმარება დიადი ბრძოლის გაცნობიერება ამ საკითხში?`

`4. რატომ ეთმობა ბიბლიაში ორი თავი დავითისა და ბათ-შებაყის არასასიამოვნო ისტორიას? რა მიზანს ემსახურება ეს მოთხრობა?`

`5. დაფიქრდით იმის შესახებ, რომ ცოდვა გვაშორებს  ღმერთისგან, როგორც ნათქვამია ფსალმ. 50:13-14-ში. როგორ განიცადეთ ეს პირადად? როგორ განუმარტავდით ვინმეს, რა მდგომარეობაა  ეს (ცხოვრება ღმერთის გარეშე) და რატომ გვეუფლება ამის გამო შფოთი? რატომ არის მადლის დაპირება დანაშაულისგან გათავისუფლების ერთადერთი წამალი?`