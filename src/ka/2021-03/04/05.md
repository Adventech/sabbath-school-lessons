---
title: რაღაც ახალი
date: 21/07/2021
---

`მას შემდეგ, რაც დავითმა აღიარა თავისი ცოდვა და არ უცდია გაემართლებინა ან დაემალა ეს, იგი აგრძელებს ღმერთისადმი მიმართვას. რის შესახებ ევედრება იგი უფალს? წაიკითხეთ ფსალმ. 50:9-14.`

როდესაც უსუპით სხურებას ახსენებს, დავითი იყენებს ტერმინოლოგიას, რომელიც ცნობილია საწმიდარში ნამყოფი ყოველი ისრაელიანისთვის. მიმართავს რა განწმენდის რიტუალს, რომელიც მოსეს რჯულშია აღწერილი (იხ. ლევ. 14:4-7), იგი აღიარებს იმ მსხვერპლის ძალას, რომელიც მომავალში მოვა, რათა იტვირთოს მთელი ქვეყნიერების ცოდვები.

დავითი ასევე თხოვს „ლხინისა“ და „მხიარულების“ შესახებ (იხ. ფსალმ. 50:10). ხომ არ ჩანს ეს თხოვნა თავხედურად ჩადენილი საშინელი ცოდვის  წინაშე?

შესაძლოა, ეს ნიშნავს შემდეგს: „მითხარი, რომ მიტევებული ვარ და კვლავ შემიძლია შევიდე საწმიდარში, სადაც გავიგონებ ლხინს და მხიარულებას იმ ადამიანებისა, რომლებიც თაყვანს გცემენ შენ“.

`როდესაც ადამმა და ევამ შესცოდეს, ისინი დაემალნენ უფალ ღმერთს (იხ. დაბ. 3:8). როგორ ფიქრობთ, რატომ არის დავითის სათხოვარი მის ცოდვით დაცემის შემდეგ ესოდენ განსხვავებული? წაიკითხეთ ფსალმ. 50:13,14.`

დავითს არ სურს დაკარგოს შემეცნება იმისა, რომ იგი ღმერთის თანდასწრებაში ცხოვრობს. მეფეს ესმის, რომ სულიწმიდის გარეშე იგი უძლურია. დავითი აცნობიერებს: რადგანაც იგი ესოდენ ადვილად ჩავარდა ცოდვაში ბათ-შებაყთან, მაშინ ადვილად შეიძლება ჩავარდეს ნებისმიერ ცოდვაში კვლავ. მისი თვითდაჯერებულობა გაქრა.

დავითს ესმის, მომავალი გამარჯვებები აღარ იქნება მოპოვებული  მისი მეშვეობით; ისინი იქნება მხოლოდ ღმერთისგან და მხოლოდ იმ შემთხვევაში, თუკი მეფე მთლიანად იქნება დამოკიდებული ღმერთზე.

გამარჯვებული ქრისტიანული ცხოვრება - ეს ნამდვილად  ჩვენ შესახებ არ არის.  ეს ყველაფერი არის იესოს შესახებ. ჩვენ გვწყურია მისი თანდასწრება; ჩვენ გვსურს მისი სული; ჩვენ გვინდა მისი ხსნის სიხარული. ჩვენ ვაცნობიერებთ, რომ გვჭირდება განახლება და აღდგენა. ჩვენ გვჭირდება მისი სიმშვიდე - ჩვენში მისი ხატების აღდგენის ღვთიური საქმე. სიმშვიდის მოპოვება ახლოს არის მიტევებასთან. "სუფთა გული შეჰქმენი ჩემში, ღმერთო, და წრფელი სული განაახლე ჩემს სხეულში" (ფსალმ. 50:12) - აქ გამოყენებულია შექმნის ტერმინოლოგია. ძველ აღთქმაში მხოლოდ ღმერთს შეუძლია "შექმნას", და როგორც კი ხელახლა ვიქნებით შექმნილი, შევძლებთ მოვიპოვოთ სიმშვიდე.

თუ თქვენ ჯერ არ განგიცდიათ სინდისის ქენჯნისაგან გათავისუფლების სიხარული, რა გიშლით ხელს? თუკი ეს არის დანაშაული, მაშინ რა შეგიძლიათ ისწავლოთ ამ ისტორიიდან, რომელიც თქვენს დასახმარებლადაა?