---
title: განგაშის სიგნალი
date: 19/07/2021
---

დავითის ცხოვრების ერთ-ერთ ყველაზე ბნელ პერიოდში ღმერთი მას უგზავნის თავის წინასწარმეტყველს ნათანს. ისინი კარგად იცნობდნენ ერთმანეთს. ადრე ნათანი რჩევებს აძლევდა დავითს ტაძრის მშენებლობის გეგმებთან დაკავშირებით (იხ. 2მეფ. 7).  მაგრამ ამჟამად წინასწარმეტყველი თავის მეფესთან სხვა საქმის გამო მოვიდა.

როგორ ფიქრობთ, რატომ გადაწყვიტა ნათანმა ისტორიის მოყოლა, და არა მაშინვე მხილება და შერცხვენა დავითისა? წაიკითხეთ 2მეფ. 12:1-14.

ნათანმა იცოდა, რა ეთქვა და ეს ისე თქვა, რომ დავითი მიმხვდარიყო. მან მოუთხრო მას ისტორია ცხვრების შესახებ როგორც ყოფილ მწყემსს. წინასწარმეტყველმა იცოდა, რომ დავითს კარგად ჰქონდა განვითარებული სამართლიანობის და ღირსების გრძნობა. ამიტომ, შეიძლება ითქვას, რომ ნათანმა დავითს მოუწყო მახე და ის ამ მახეში გაება.

როდესაც დავითს გაუცნობიერებლად გამოაქვს საკუთარი თავისთვის სასიკვდილო განაჩენი, ნათანი მას ეუბნება: „შენა ხარ ის კაცი“ (2მეფ. 12:7).  არსებობს სხვადასხვა ხერხი, რომ თქვა: „შენა ხარ ის კაცი“. შეიძლება უყვირო, დაადანაშაულო და თითი პირდაპირ სახეში ატაკო სხვა ადამიანს, და შეიძლება გამოხატო შეშფოთება და ზრუნვა. ნათანის სიტყვები უფრო გულმოწყალებით იყო გამსჭვალული. იმ მომენტში დავითმა ალბათ იგრძნო ის ტკივილი, რომელსაც ღმერთი განიცდის მაშინ, როცა ვინმე მისი ძეებიდან ან ასულებიდან შეგნებულად არღვევს მის ნებას. დავითი უცებ რაღაცას მიხვდა. შემდეგ კი რაღაც დაემართა მის გულს. ის თითქოს გამოფხიზლდა.

`რატომ პასუხობს დავითი: „შევცოდე უფალს“, და არა: „შევცოდე ბათ-შებაყის წინააღმდეგ“ ან: „მე მკვლელი ვარ“ (2მეფ. 12:13; იხ. აგრეთვე ფსალმ. 50:6)?`

დავითმა შეიგნო, რომ ცოდვა, რომელმაც შფოთი გამოიწვია მის გულში, პირველ რიგში შეურაცხყოფს ღმერთს, შემქმნელს და გამომსყიდველს. როდესაც ვცოდავთ, ზიანს ვაყენებთ საკუთარ თავს და გამანადგურებელ გავლენას ვახდენთ სხვებზე.  ვარცხვენთ ჩვენს ოჯახებსა და ეკლესიებს. მაგრამ საბოლოო ჯამში ტკივილს ვაყენებთ ღმერთს და კიდევ ერთ ლურსმანს ვაჭედებთ უხეშ ძელში, რომელიც გოლგოთაზე დგას და ზეცისკენ არის აღმართული.

„სულის სიღრმემდე შეძრა დავითი წინასწარმეტყველის სიტყვებმა. სინდისმა დაუწყო ქენჯნა; თვალწინ დაუდგა ჩადენილი დანაშაულის საშინელება. მოიდრიკა მისი სული უზენაესის წინაშე და მთრთოლვარე ბაგეებით წარმოთქვა: „შევცოდე უფალს!” სხვებისადმი მიყენებული ყოველი ბოროტება - ბოროტებაა ღვთის წინაშე. უმძიმესი ცოდვა ჩაიდინა დავითმა ურიასა და ბათ-შებაყის წინაშე და გრძნობდა ამას. მაგრამ რა უსასრულოდ დიდი იყო მისი დანაშაული ღმერთის წინაშე!“ (ე. უაითი. პატრიარქები და წინასწარმეტყველები, გვ. 455).