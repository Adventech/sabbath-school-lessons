---
title: "მაშვრალნო და ტვირთმძიმენო"
date: 27/06/2021
---
წაიკითხეთ დაბ. 2:1-3. რატომ შექმნა ღმერთმა დასვენების დღე მანამდე, სანამ ვინმე დაიღალა? 

ჯერ კიდევ მანამდე, სანამ კაცობრიობა ნებაყოფლობით ჩაიძირებოდა მღელვარებითა და სტრესით აღსავსე ცხოვრებაში, ღმერთმა დაადგინა ძეგლი დროში, რათა ჩვენ არ დაგვავიწყდეს შეჩერება ყოველი ახალი დღის მუდმივ, მომქანცველ რბოლაში. შაბათი - ეს არის შეჩერებისა და სიცოცხლით აუჩქარებლად ტკბობის დღე; ეს არის "ყოფნის", და არა "კეთების" დღე; განსაკუთრებული სიხარულისა და მადლიერების სადღესასწაულო დღე შემოქმედის უხვი საბოძვრების - მცენარეების, ჰაერის, ცხოველების, წყლის, ადამიანების გამო; მაგრამ ყველაზე მეტად ეს არის დღე სასიხარულო ურთიერთობისა შემოქმედთან ყველა ამ სიკეთისა. მოწვევა ამ დღესასწაულზე ერთჯერადი არ ყოფილა, მისი ვადა არ ამოწურულა ადამიანების ედემის ბაღიდან განდევნის მომენტიდან. და ამ მოწვევას დროის გამოცდისთვის რომ გაეძლო, ღმერთმა თავიდანვე განსაკუთრებულ ძაფად ჩააქსოვა შაბათის დასვენება დროის ქსოვილში. ამიტომ კვლავ და კვლავ გაისმის მოწვევა გახადო ყოველი მეშვიდე დღე შექმნის დღესასწაულად, საქმეებისა და საზრუნავისაგან თავისუფალ დღედ. 

თითქოს, თანამედროვე გამოგონებების წყალობით, რომლებიც მნიშვნელოვნად ამსუბუქებს ჩვენს შრომას, გაცილებით ნაკლებად უნდა დავიღალოთ ფიზიკურად, ვიდრე ორასი წლის წინათ მცხოვრები ადამიანები. მაგრამ ეს ასე არაა. იმ მომენტებშიც კი, როცა ჩვენ არ ვმუშაობთ, ვაგრძელებთ ენერგიულ საქმიანობს. ყოველთვის გვეჩვენება, რომ დროულად ვერ ვასწრებთ. მიუხედავად იმისა, რამდენი საქმის შესრულებას ვახერხებთ, ყოველთვის კიდევ უფრო მეტი რჩება გასაკეთებელი. 

კვლევები აჩვენებს, რომ ადამიანებს ნაკლებად სძინავთ. შრომისუნარიანობის შესანარჩუნებლად მრავალი კოფეინზე დამოკიდებული ხდება. მიუხედავად იმისა, რომ ტელეფონები, კომპიუტერები და ინტერნეტი სულ უფრო სწრაფად და სწრაფად მუშაობს, ჩვენ მაინც არ გვყოფნის დრო. 

რატომ არის ჩვენთვის მნიშვნელოვანი გვქონდეს დრო დასვენებისთვის? რას ამბობს ამის შესახებ მოცემული მუხლები? იხ. მარკ. 6:31; ფსალმ. 4:9; გამ. 23:12; რჯლ. 5:14; მათ. 11:28.

ღმერთმა, რომელმაც შეგვქმნა, იცოდა, რომ ფიზიკური დასვენება დაგვჭირდებოდა. მან ჩვენ გვაჩუქა ღამე და შაბათი, რათა საშუალება მოგვცეს აღვიდგინოთ ძალები. იესოს აღიარება ჩვენი სიცოცხლის შემოქმედად ასევე გულისხმობს სერიოზულ დამოკიდებულებას ჩვენი მოვალეობისადმი - გამოვყოთ დრო დასვენებისთვის. მცნება შაბათის შესახებ - ეს არაა რჩევა. ეს არის ბრძანება!

დაფიქრდით იმის შესახებ, რომ მუდმივად ჩქარობთ. რისი გაკეთება შეგიძლია იმისთვის, რომ სრულად დატკბეთ - როგორც ფიზიკურად, ისე სულიერად - იმ დასვენებით, რომელიც ღმერთმა გაითვალისწინა ჩვენთვის?