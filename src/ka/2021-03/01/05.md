---
title: დასვენება ახალი აღთქმის წიგნში
date: 30/06/2021
---
ახალი აღთქმის წიგნში ხშირად გვხვდება ზმნა anapauō (ანაპაუო) - "დასვენება, დამშვიდება, განახლება". იგი გამოყენებულია ქრისტეს ერთ-ერთ ყველაზე ცნობილ გამონათქვამში: "მოდით ჩემთან, ყოველნო მაშვრალნო და ტვირთმძიმენო, და მე მოგასვენებთ თქვენ" (მათ. 11:28). ეს სიტყვა ფიზიკურ დასვენებასაც ნიშნავს (იხ. მათ. 26:45).

თავის საბოლოო სურვილებში კორინთელების მიმართ პავლე გამოხატავს სიხარულს მეგობრების მოსვლის გამო, რომლებმაც დაამშვიდეს მისი სული (იხ. 1კორ. 16:18).

სხვა ზმნა, რომელიც დასვენებას აღნიშნავს არის hēsychazō (ჰისიხაძო). იგი გამოხატავს მოწაფეთა დასვენებას შაბათს, როცა იესო სამარხში განისვენებდა (იხ. ლუკ. 23:56). იგი ასევე გამოიყენება წყნარი, მშვიდი ცხოვრების აღსაწერად (იხ. 1თეს. 4:11) და შეიძლება მიუთითებდეს იმას, რომ ვინმეს საწინააღმდეგო არაფერი აქვს და ამიტომ ინარჩუნებს სიმშვიდეს (იხ. საქმე. 11:18).

ებრაელთა მიმართ ეპისტოლეში მეშვიდე დღეს ღვთის შექმნის დასვენების აღსაწერად გამოიყენება ბერძნული ზმნა katapauō (კატაპაუო) - "შეწყვეტა, დასვენება" (იხ. ებრ. 4:4), რომელიც ეხმიანება სეპტუაგინტას, ძველი აღთქმის ბერძნულ თარგმანს (იხ. დაბ. 2:2). აღსანიშნავია, რომ გამოყენების ოთხი შემთხვევიდან ახალ აღთქმაში ეს ზმნა სამჯერ გამოიყენება ებრაელთა მიმართ ეპისტოლეს მე-4 თავში.

წაიკითხეთ მარკ. 6:30-32. რატომ უბრძანა იესომ თავის მოწაფეებს წასულიყვნენ უდაბურ ადგილას და მოესვენათ, მისიისთვის იმ მრავალრიცხოვანი შესაძლებლობების გათვალისწინებით, რომლებიც მათ ჰქონდათ იმ მომენტში? შეხედეთ მარკ. 6-ის უფრო ვრცელ კონტექსტს, როდესაც ამ საკითხზე იფიქრებთ.

ფრაზა "წამოდით მარტო თქვენ... და მცირედ მოისვენეთ" (მარკ. 6:31) გამოხატულია ბრძანებით ფორმაში. იგი ჟღერს არა როგორც თხოვნა ან შეთავაზება, არამედ როგორც ბრძანება ან განკარგულება. იესო ზრუნავდა თავის მოწაფეებზე, მათ ფიზიკურ და ემოციურ ჯანმრთელობაზე. ისინი ხომ სულ ახლახანს დაბრუნდნენ მისიონერული მოგზაურობიდან, სადაც იესომ ისინი ორ-ორი გააგზავნა (იხ. მარკ. 6:7). მარკოზის სახარების 6:30 აღწერს მათ აღფრთოვანებულ დაბრუნებას. მოწაფეებს სურდათ იესოსთვის გაეზიარებინათ თავისი გამარჯვებები და დამარცხებები; და მაინც, ქრისტე აჩერებს მათ და უბრძანებს დაისვენონ. მარკოზი ამას იმით ხსნის, რომ "მრავალი იყო მიმსვლელ-მომსვლელი და საჭმელადაც ვერ იცლიდნენ" (მარკ. 6:31). უზარმაზარი დატვირთვა და საკმაოდ დიდად დაკავებულობა ღვთის საქმეში - ესეც რეალური პრობლემაა ქრისტეს მიმდევრებისთვის. იგი შეგვახსენებს, რომ ჩვენ უნდა გავუფრთხილდეთ საკუთარ ჯანმრთელობას და ემოციურ კეთილდღეობას და დავგეგმოთ დრო დასვენებისთვის.

როგორ შეიძლება დაეხმაროთ პასტორს, ადგილობრივი ეკლესიის მსახურს ან ვინმე თქვენს ნაცნობს, რომელსაც შეიძლება დაეწყოს "ემოციური გამოფიტვა" დიდი რაოდენობის ღვთის საქმის შესრულების გამო? როგორ გამოხატავდით საკუთარ მადლიერებას და დაეხმარებოდით ამ ადამიანს გამონახოს დრო დასვენებისთვის?