---
title: ფიზიკური და ემოციური დაუძლურება
date: 28/06/2021
---
ძილის უკმარისობა და ფიზიკური გადატვირთვის გამო დაუძლურება - რეალური პრობლემებია. მაგრამ უფრო სერიოზული პრობლემები წამოიჭრება მაშინ, როდესაც ემოციურ დაუძლურებას განვიცდით. ხოლო თუ ემოციურ განცდებს დავუმატებთ უძილობას, ამას შეიძლება მოჰყვეს სრული სასოწარკვეთილება და სერიოზული შედეგები. ბარუქი, იერემიას მწერალი, ალბათ, ხშირად განიცდიდა მსგავსს იერუსალიმის ბოლო შფოთით აღსავსე წლებში, სანამ დაინგრეოდა და გაუკაცრიელდებოდა ბაბილონელების მიერ.

`წაიკითხეთ იერ. 45:1-5. რა შეიძლება ითქვას ბარუქის ემოციური ჯანმრთელობის შესახებ? რა დიაგნოზს დაუსვამდით მას?`

წარმოიდგინეთ, როგორ იგრძნობდით საკუთარ თავს, ღმერთს რომ თავისი შეტყობინება პირადად თქვენთვის გამოეგზავნა? ბარუქმა უწყება თავად ღმერთისგან მიიღო, პირდაპირ სატახტო დარბაზიდან (იხ. იერ. 45:2).

ეს მოხდა "იეჰოიაკიმ იოშიას ძის, იუდას მეფის, მეფობის მეოთხე წელს", დაახლოებით ძვ. წ. 605 ან 604 წელს. იერ. 45:3-ში კარგად არის გადმოცემული ადამიანის საერთო მდგომარეობა, როცა მისი ძალები ამოწურულია. 

იმ ყველაფრიდან, რაც წმიდა წერილიდან ვიცით ამ პერიოდის შესახებ, აშკარაა, რომ ბარუქის ჩივილი არ იყო უსაფუძვლო წუხილი. მას საფუძვლიანი მიზეზები ჰქონდა განეცადა იმედგაცრუება და ემოციური დაღლილობა. სიტუაცია ქვეყანაში დაძაბული იყო, წინ კი უფრო რთული დრო ელოდათ. 

`როგორ უპასუხა ღმერთმა ბარუქის ტკივილსა და ტანჯვას? წაიკითხეთ იერ. 45:4-5.`

ღმერთის პასუხი ბარუქის ტკივილზე შეგვახსენებს იმის შესახებ, რომ ღმერთი უფრო ძლიერ განიცდიდა, ვიდრე ბარუქი. მან აღაშენა იერუსალიმი, მაგრამ იძულებული იყო დაეშვა მისი დანგრევა; იგი ზრუნავდა ისრაელზე, როგორც ვენახზე (იხ. ეს. 5:1-7), მაგრამ ახლა იძულებული იყო ამოეძირკვა იგი ფესვიანად და განედევნა. ღმერთს ბოროტება არ სურდა თავისი ხალხისთვის. მაგრამ ეს ყველაფერი მოხდა ისრაელიანთა მის წინააღმდეგ ამბოხების გამო.

ბარუქს კი ჰქონდა იმედი. ღმერთმა სიცოცხლე შეუნარჩუნა მწერალს ყველაზე კრიტიკულ პირობებში: განადგურების, განდევნისა და დანაკარგების დროს.

`კვლავ წაიკითხეთ ბარუქის მისამართით წარმოთქმული ღმერთის სიტყვები. რა სახის ზოგადი გზავნილია მასში ჩვენთვის? არის თუ არა მასში საუბარი იმის შესახებ, რომ ღმერთი იქნება ჩვენთან და ჩვენს მხარეს, მიუხედავად სიტუაციისა, რომელშიც ჩვენ ვიმყოფებით?`
