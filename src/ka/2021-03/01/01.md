---
title: ცხოვრება "24/7 საზოგადოებაში"
date: 26/06/2021
---
<h3 class="ka_geo">გამოსაკვლევად შემოთავაზებული ბიბლიური მუხლები:</h3>
დაბ. 2:1-3; იერ. 45:1-5; გამ. 20:11; 2მეფ. 7:12; მარკ. 6:30-32; დაბ. 4:1-17. 

> <p>სამახსოვრო მუხლი:</p>
> "ნატრობს და ელტვის კიდეც ჩემი სული უფლის ეზოებს; გული ჩემი და სხეული ჩემი უმღერიან ცოცხალ ღმერთს" (ფსალმ. 83:3).

შაბათის დადგომამდე სულ რაღაც ორი საათი რჩებოდა. მერიმ ამოიოხრა და მზერა მოავლო თავის პატარა ბინას. მთელ სასტუმრო ოთახში მიმოფანტული იყო საბავშვო სათამაშოები, სამზარეულოში უწესრიგობა სუფევდა, უმცროსი ქალიშვილი სარა სიცხიანი იწვა საწოლში. რადგან მერი დათანხმდა ეკლესიის შესასვლელში დახვედროდა ადამიანებს, ამიტომ დილით ისინი ჩვეულებრივზე ნახევარი საათით ადრე უნდა გავიდნენ. "მხოლოდ ხვალ რომ შემეძლოს ცოტა ხნით სიწყნარეში ყოფნა", - სინანულით გაიფიქრა ქალმა.

ამ დროს ქალაქის მეორე ბოლოში მერის ქმარი - ჯოში სალაროს რიგში იდგა, რათა გადაეხადა იმ პროდუქტების საფასური, რომლებიც მთელი ოჯახისთვის იყიდა ერთი კვირის საყოფად. რიგები ყველა სალაროსთან ისეთი გრძელი იყო, ხოლო მისი რიგი ისე ნელა მიიწევდა წინ, თითქოს ქალაქის ყველა მცხოვრებმა სწორედ ამ მომენტში გადაწყვიტა საყიდლებზე მოსვლა. "დასვენება მჭირდება. მეტი აღარ შემიძლია - ეუბნებოდა საკუთარ თავს ჯოში. - ხომ უნდა იყოს კიდევ რაღაც ამ ცხოვრებაში".

საცობები პიკის საათის დროს, სამსახური, საუბრები ტელეფონზე, მიმოწერები სოციალურ ქსელში და მესენჯერში, საყიდლები მაღაზიაში, სწავლა სკოლაში და ბევრი სხვა რამ - აი, რისგან შედგება ჩვენი ცხოვრება. ქალაქის ტრანსპორტით ვსარგებლობთ, სკუტერით დავდივართ თუ საკუთარ ოჯახს ავტომობილით დავატარებთ, - ჩვენი უწყვეტი ურთიერთქმედება გარემომცველ სამყაროსთან, როგორც ბარაბნის ხმა, ჩახშობით ემუქრება ჩვენს ცხოვრებაში ყველაზე მნიშვნელოვანს. 

მაშ როგორ მოვიპოვოთ სიმშვიდე ხმაურსა და აურზაურში?