---
title: შაბათის დაცვა
date: 26/08/2021
---

ღმერთი უბრძანებს თავის შვილებს დაიცვან შაბათი. „არა კლა“, „არ იქურდო“ მცნებების გვერდით არის მცნება "გახსოვდეს შაბათი დღე“, თუმცა ბიბლია არ გვაძლევს დეტალურ მითითებებს იმასთან დაკავშირებით, თუ როგორ დავიცვათ იგი. 

`როგორი ატმოსფერო უნდა შევქმნათ და შევინარჩუნოთ შაბათ დღეს? იხ. ფსალმ. 91 და ეს. 58:13.`

რადგანაც დაიცვა შაბათი ნიშნავს იზეიმო შექმნა და გამოსყიდვა, ამ დღეს უნდა სუფევდეს სიხარულისა და ბედნიერების ატმოსფერო უფალში და არ უნდა იყოს არანაირი დაღვრემილობა.

შეხსენება შაბათის შესახებ არ იწყება მეშვიდე დღეს. რადგანაც პირველი შაბათი იყო შექმნის კვირის კულმინაცია, ჩვენ უნდა „გვახსოვდეს შაბათი დღე“ მთელი კვირა და ყველაფერი ისე დავგეგმოთ, რომ შევძლოთ შაბათის დადგომისთანავე გადავდოთ ყოველდღიური საქმეები და „წმიდავყოთ“ იგი. განსაკუთრებული მზადება კვირის განმავლობაში, განსაკუთრებით პარასკევს (იხ. მარკ. 15:45), ძალიან მნიშვნელოვანია და სიხარულს გვანიჭებს, როდესაც ამ განსაკუთრებული დღის მოლოდინი მატულობს.

`შაბათის დაცვის რომელი მნიშვნელოვანი მიზეზი არის ხაზგასმული ლევ. 19:3-ში?`

შაბათის დაცვა ასევე ნიშნავს ურთიერთობების განვითარებას და განმტკიცებას ოჯახთან და მეგობრებთან. ღმერთი გვაძლევს დროს იმისთვის, რომ ძირითადი ყურადღება დავუთმოთ ჩვენს ოჯახთან ურთიერთობას, და ეს გულისხმობს დასვენებას მსახურებისთვის და შინაური ცხოველებისთვის (იხ. გამ. 20:8-11). შაბათი და ოჯახი გვერდიგვერდ მიდიან.

დასვენება და გართობა ოჯახში - ეს მნიშვნელოვანია, თუმცა შაბათის დაცვა ასევე გულისხმობს მონაწილეობას ღმერთისადმი საერთო თაყვანისცემაში ჩვენს ეკლესიასთან ერთად. იესო ესწრებოდა ღვთისმსახურებებს და ხელმძღვანელობდა მათ დედამიწაზე ყოფნისას (იხ. ლევ. 23:3; ლუკ. 4:16; ებრ. 10:25).

მართალია, ჩვენი სამუშაო დღის განრიგი შეიძლება დატვირთული იყოს, მაინც გულის სიღრმეში გვწყურია ნამდვილი შაბათის სიმშვიდე, ნამდვილი ურთიერთობა ჩვენს შემქმნელთან. თუ არ დაგვავიწყდება შეწყვეტა ყველა ჩვენი საქმისა და დავგეგმავთ საკუთარ დროს ღმერთთან გასატარებლად და განვამტკიცებთ ჩვენს ურთიერთობებს, მაშინ შეგვიძლია შაბათის რიტმში და სიმშვიდეში შესვლა.

`როგორ ახერხებთ შაბათის დაცვას პირადად თქვენ და რა სახის კურთხევებს ღებულობთ? კიდევ რისი გაკეთება შეგიძლიათ იმისთვის, რომ დროის ეს მონაკვეთი ჭეშმარიტად წმიდა იყოს? `