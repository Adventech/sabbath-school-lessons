---
title: კიდევ ერთი მიზეზი, რომ დავისვენოთ შაბათს
date: 25/08/2021
---

ისრაელიანები იორდანეს აღმოსავლეთით დაბანაკდნენ. მათ უკვე დაიპყრეს ბაშანის მეფისა და ამორეველთა ორი მეფის ქვეყნები (იხ. რჯლ. 4:44-47).  და კვლავ, ამ გადამწყვეტ მომენტში მოსე კრებს ისრაელს და შეახსენებს მათ, რომ სინაიზე დადებული აღთქმა დადებული იყო არა მხოლოდ მათ მშობლებთან, არამედ მათთანაც. შემდეგ იგი კვლავ იმეორებს ათ მცნებას უკვე ახალი თაობისთვის.

`შეადარეთ გამ. 20:8-11 და რჯლ. 5:12-15.  იპოვეთ განსხვავება ერთი და იმავე შაბათის შესახებ მცნების გამოცხადებაში.`

გამ. 20:8-ში ეს მცნება იწყება სიტყვით „გახსოვდეს“. რჯლ. 5:12-ში იწყება სიტყვით „დაიცავი“. სიტყვა „გახსოვდეს“ შედარებით გვიან ჩნდება თავად მცნებაში (იხ. რჯლ. 5:15).  ამ მუხლში საუბარია იმის შესახებ, რომ მათ ახსოვდეთ, რომ იყვნენ მონები. მართალია ეს თაობა თავისუფალი გაიზარდა, მაგრამ, რომ არა საოცარი გათავისუფლება, ისინი ყველანი ასევე დაიბადებოდნენ და დარჩებოდნენ მონობაში. მცნებას შაბათის შესახებ უნდა შეეხსენებინა მათთვის, რომ სწორედ ის ღმერთი, რომელმაც შექმნა ისინი, მონაწილეობდა მათ გათავისუფლებაშიც: „გახსოვდეს, რომ მონა იყავი ეგვიპტელთა ქვეყანაში, და გამოგიყვანა შენ უფალმა, შენმა ღმერთმა, იქიდან ძლიერი ხელით და გაწვდილი მკლავით“ (რჯლ. 5:15).

ეს ჭეშმარიტება შეესაბამებოდა იმ სიტუაციას, როცა ისრაელიანები აღთქმული ქვეყნის საზღვართან იდგნენ მეორედ, დაახლოებით ორმოცი წლის შემდეგ მას მერე, რაც პირველმა თაობამ ასეთი საშინელი დამარცხება განიცადა. ისინი ისეთივე უმწეოები იყვნენ ამ ქვეყნების დაპყრობაში, როგორც ეგვიპტიდან გამოსული მათი წინაპრები. მათ სჭირდებოდათ სწორედ ასეთი ღმერთი, რომელიც მოქმედებს „ძლიერი ხელით და გაწვდილი მკლავით“.

კიდევ ერთი გარემოება იყო მიზეზი შაბათის სიმშვიდისა. უფალი არის ღმერთი-გამათავისუფლებელი - აი, კიდევ ერთი მიზეზი, რომლის გამოც ისრაელმა უნდა დაიცვას შაბათი (იხ. რჯლ. 5:15).

რა თქმა უნდა, შექმნის თემამ თავისი ადგილი შეინარჩუნა შაბათის შესახებ მცნებაში რჯლ. 5-ში, მისი დაცვის სხვა მიზეზის მიუხედავად - ისრაელის გათავისუფლება. გარკვეული აზრით ისრაელის გათავისუფლება ეგვიპტის მონობიდან არის კიდეც ახალი ადამიანის შექმნის დასაწყისი, მსგავსად იმისა, რაც დაბადების წიგნშია აღწერილი. გათავისუფლებული ისრაელი ხალხი - ეს არის ღმერთის ახალი ქმნილება (იხ. გამ. 43:15).

და რადგანაც გამოსვლა განიხილება როგორც წინასახე ცოდვისგან გათავისუფლებისა, ანუ ცოდვისგან გამოსყიდვისა, ჩვენ შეგვიძლია ჩავთვალოთ შაბათი წინასახედ როგორც შექმნისა, ისე გამოსყიდვისა. შესაბამისად, შაბათი ნამდვილად მიგვითითებს იესო ქრისტეზე, როგორც ჩვენს შემქმნელსა და გამომსყიდველზე.

`წაიკითხეთ იოან. 1:1-13. რას გვამცნობს ეს მუხლები იესოზე, როგორც ჩვენს შემოქმედზე და გამომსყიდველზე?`