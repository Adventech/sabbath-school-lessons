---
title: ახალი გარემოებები
date: 24/08/2021
---

უდაბნოში ორმოცწლიანი ხეტიალის შემდეგ გაიზარდა ახალი თაობა, რომელსაც ბუნდოვნად ახსოვდა ან საერთოდ არ იცოდა ეგვიპტის მონობა. მათი ცხოვრებისეული გამოცდილება განსხვავდებოდა მათი მშობლების გამოცდილებისაგან. ეს ახალი თაობა მოწმე გახდა თავისი მშობლების არაერთგზის ურწმუნოებისა, და შედეგად მათაც მოუწიათ ხეტიალი უდაბნოში მანამ, სანამ მათი მშობლების თაობა არ ამოიხოცა.

მათ წილად ხვდათ პატივი, ეცხოვრათ ბანაკში, რომლის ცენტრშიც იმყოფებოდა საწმიდარი. მათ შეეძლოთ იმ ღრუბლის სვეტის დანახვა, რომელიც სავანის მაღლა იყო აღმართული და ღმერთის თანდასწრებაზე მიუთითებდა. როცა ღრუბელი სავანეს ასცილდებოდა, ისინი ხვდებოდნენ, რომ დროა მოაგროვონ ნივთები და გაჰყვნენ მას. ღრუბელი, დღისით რომ უჩრდილავდა და ღამით სითბოს და სინათლეს აძლევდა, მუდმივი შეხსენება იყო ღვთის სიყვარულისა და მათზე ზრუნვისა. 

`რა გააჩნდა ხალხს შაბათის სიმშვიდის გასახსენებლად? წაიკითხეთ გამ. 16:14-31.`

საყოველთაოდ მიღებული შეხედულების საპირისპიროდ ეს მუხლები ამტკიცებს, რომ მეშვიდე დღე, შაბათი, გამოყოფილი იქნა დასვენებისთვის ჯერ კიდევ დიდი ხნით ადრე ათი მცნების მოცემამდე სინას მთაზე.

რა მოხდა? 

განსაკუთრებული საკვები, რომელსაც ღმერთი იძლეოდა, იყო ყოველდღიური შეხსენება იმის შესახებ, რომ შემოქმედი უზრუნველყოფს თავის ქმნილებას ყველაფრით, რაც მას სჭირდება. ღმერთი ავსებდა მათ საჭიროებებს უჩვეულო გზით. ყოველი დღე იყო სასწაულების დღე: როდესაც მანანა ცვიოდა. ყოველ ჯერზე, როდესაც ვინმე ცდილობდა მოერჩინა იგი მეორე დღისთვის, მანანა ფუჭდებოდა. აი, ყოველ პარასკევ დღეს კი იგი ორი დღის საყოფი იყო და ის, რაც შაბათი დღისთვის რჩებოდა, ყოველთვის ახალი იყო.

ახლა ისრაელს ჰქონდა მსახურება საწმიდარში, კანონები და დადგენილებები ჩაწერილი ლევიანთა და რიცხვთა წიგნებში. მიუხედავად ამისა, გაჭაღარავებული მოსე იწვევს მთელ ხალხს, იმეორებს მათ ისტორიას და ხელახლა კითხულობს ღმერთის მიერ მოცემულ კანონებს (იხ. რჯლ. 5:6-22).

ახალი თაობა როგორც იქნა მზად იყო აღთქმულ ქვეყანაში შესასვლელად. ისრაელში უნდა მომხდარიყო ხელმძღვანელობის შეცვლა და ხანში შესულ მოსეს სურდა, რომ ამ თაობას დაემახსოვრებინა, ვინ არიან ისინი და როგორია მათი მისია. მას არ სურდა, რომ მათ თავისი მშობლების შეცდომები გაემეორებინათ. ამიტომ მოსე იმეორებს ღვთის კანონებს. იგი იმეორებს ყველა ათ მცნებას, რათა ამ თაობამ, რომელიც მზად არის დაიპყროს ქანაანი, არ დაივიწყოს ისინი.

`იესოს მეორედ მოსვლა მოხდება ჩვენი სიკვდილიდან არაუგვიანეს რამდენიმე წამში. ამიტომ მისი დაბრუნება ყოველთვის ახლოა, შესაძლოა, ბევრად ახლო, ვიდრე ჩვენ შეგვიძლია წარმოვიდგინოთ. როგორ შეგვახსენებს შაბათის დაცვა არამარტო იმის შესახებ, რაც ღმერთმა უკვე გააკეთა ჩვენთვის, არამედ იმის შესახებაც, რასაც ის გააკეთებს ჩვენთვის, როდესაც დაბრუნდება? `