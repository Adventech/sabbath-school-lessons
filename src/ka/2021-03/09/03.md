---
title: დასვენების ბრძანება
date: 23/08/2021
---

შესაძლოა, შექმნა „ძალზე კარგი იყო“ კიდეც, მაგრამ ეს ყველაფერი როდია. შექმნა მთავრდება ღმერთის დასვენებით და მეშვიდე დღის, შაბათის განსაკუთრებული კურთხევით. „და აკურთხა ღმერთმა მეშვიდე დღე და წმიდაჰყო იგი, რადგან ამ დღეს დაისვენა ყოველი თავისი საქმისაგან, რასაც ღმერთი აკეთებდა“ (დაბ. 2:3).

შაბათი არის ღმერთის შემოქმედების განუყოფელი ნაწილი. ფაქტობრივად ეს არის შემოქმედების კულმინაცია. ღმერთი იძლევა სიმშვიდეს და ქმნის ისეთ სივრცეს, სადაც კაცობრიობას (იმ დღეებში ეს არის პირველი ოჯახი, ადამი და ევა) შეუძლია შეწყვიტოს თავისი  ყოველდღიური საქმეები და დაისვენოს თავის შემქნელთან ერთად.

სამწუხაროდ, ამ სამყაროში შემოვიდა ცოდვა და ყველაფერი შეცვალა. მეტად აღარ გვაქვს პირდაპირი ურთიერთობა ღმერთთან. ნაცვლად ამისა მტკივნეული მშობიარობები, მძიმე სამუშაო, მყიფე და არაკეთილსასურველი ურთიერთობები და ასე შემდეგ - პრობლემების გრძელი ჩამონათვალი, რომელთა შესახებაც ჩვენ ძალიან კარგად ვიცით, რადგან ამ ცოდვით დაცემულ სამყაროში ვცხოვრობთ. მაგრამ ამ ყველაფერს შორის ღვთის შაბათი რჩება შექმნის, იმედისა და ჩვენი აღდგენის დაპირების უცვლელ სიმბოლოდ. თუკი პირველ ადამიანებს სჭირდებოდათ შაბათის სიმშვიდე ჯერ კიდევ ცოდვით დაცემამდე, მაშინ რამდენად უფრო გვჭირდება შაბათი ცოდვით დაცემის შემდეგ?

მრავალი წლის შემდეგ, როდესაც ღმერთი ათავისუფლებს თავის შვილებს ეგვიპტის მონობიდან, იგი კვლავ ახსენებს მათ ამ განსაკუთრებული დღის შესახებ.

`წაიკითხეთ გამ. 20:8-11. რას გვამცნობს ეს ნაწყვეტი შაბათის მნიშვნელობისა და მისი შექმნასთან კავშირის შესახებ?`

ამ მცნების მეშვეობით ღმერთი მოგვიწოდებს გვახსოვდეს ჩვენი წარმოშობის შესახებ. ჩვენ არ ვართ შემთხვევითი შედეგი განურჩეველი და ბრმა ძალებისა, როგორც ეს მრავალს სწამს. პირიქით, ჩვენ ვართ არსებები, შექმნილი ღვთის ხატად და მსგავსად. ჩვენ შექმნილი ვართ, რათა ურთიერთობა გვქონდეს ღმერთთან. არ აქვს მნიშვნელობა, რომ ისრაელიანებს ეპყრობოდნენ, როგორც უღირს მონებს. ყოველ შაბათს ღმერთი განსაკუთრებულად მოუწოდებდა მათ გაეხსენებინათ, ვინ იყვნენ სინამდვილეში: ადამიანები, შექმნილი ღვთის ხატად და მსგავსად.

„რადგან შაბათი მის შემოქმედებით პროცესს გვახსენებს, ამიტომ იგი არის ქრისტეს ძალისა და სიყვარულის მოწმობა“ (ე. უაითი.  ქრისტე - წუთისოფლის იმედი, გვ. 208).

`დაფიქრდით იმის შესახებ, რამდენად მნიშვნელოვანია დოქტრინა ქვეყნიერების  ზუსტად ექვს დღეში შექმნის შესახებ. რამდენად მნიშვნელოვანია ჩვენთვის ღვთის ბრძანება ყოველდღიურად მიუძღვნათ ჩვენი ცხოვრების მეშვიდედი ნაწილი ამ ფაქტის  გახსენებას? რამდენად მნიშვნელოვანია, გვახსოვდეს ჩვენი ჭეშმარიტი წარმოშობის შესახებ, რომელიც დაბადების წიგნშია აღწერილი.`