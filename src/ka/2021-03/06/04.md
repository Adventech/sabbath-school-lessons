---
title: სწორი თვითშეფასების ჩამოყალიბება
date: 03/08/2021
---

თუკი იოსებს რაღაც იმედები მაინც ჰქონდა გაქცევის და სახლში დაბრუნების, ისინი დაემსხვრა ეგვიპტის საზღვართან, სადაც იგი ხელახლა გაყიდეს და ცნობილ ოჯახს მიჰყიდეს. დაბ. 39:1-ში ნათქვამია, რომ "ისმაელიანთაგან იყიდა იგი ფოტიფარმა, ფარაონის კარისკაცმა, მცველთა უფროსმა, ეგვიპტელმა კაცმა". ახალგაზრდა კაცი მაშინვე ჩაიძირა უცხო ენასა და კულტურაში.

ჩვენს ოჯახებს და ახლო ურთიერთობებს გადამწყვეტი მნიშვნელობა აქვს ჩვენი თვითშეფასების ჩამოყალიბებაში. იოსები გაიზარდა და ფიქრობდა, რომ იგი იყო განსაკუთრებული - უფროსი ვაჟი ყველაზე საყვარელი ცოლისგან (იხ. დაბ. 29:18). იგი აშკარად იყო თავისი მამის ყველაზე უფრო საყვარელი შვილი და ერთადერთი, ვისაც ჰქონდა ლამაზი ჭრელი კვართი (იხ. დაბ. 37:3-4).

მაგრამ ვინ იყო იგი ახლა? მონა, ის, ვისი ყიდვა და გაყიდვაც შესაძლებელი იყო სურვილის მიხედვით. ნახეთ, რა სწრაფად და ძირფესვიანად შეიცვალა მისი სიტუაცია. ნახეთ, რა სწრაფად შემოტრიალდა ცხოვრებისეული გარემოებები მის საპირისპიროდ.

მართლაც, იოსები ითვისებს იმ გაკვეთილს, რომელიც ჩვენ ყველამ უნდა შევითვისოთ. თუკი დამოკიდებული ვართ იმ ადამიანებზე, რომლებიც გვეუბნებიან, რომ რაღაცა ვღირვართ, მაშინ დიდი სიძნელეები გველის და თავგზა აგვებნევა. ყველა როდი მიგვიღებს ისეთებს, როგორიც ვართ და ყველა როდი შეგვაფასებს ღირსეულად. ამის ნაცვლად ჩვენ საკუთარი მნიშვნელობა უნდა გავაცნობიეროთ ღმერთის თვალში, და არა იმ როლებში, რომლებსაც ჩვენ ვასრულებთ ამჟამად.

`როგორ უყურებს ღმერთი თითოეულ ჩვენგანს? ეს. 43:1; მალ. 3:17; იოან. 1:12; იოან. 15:15; რომ. 8:14; 1იოან. 3:1-2.`

ღმერთი ყოველ ჩვენგანს უმზერს მადლის ნათელში. იგი ხედავს ჩვენში შესაძლებლობებს, სილამაზეს და ნიჭს, რომლებსაც ვერც კი წარმოვიდგენთ. ბოლოსდაბოლოს, იგი მზად იყო, მომკვდარიყო ჩვენი გულისთვის, რათა ჩვენ მიგვეღო შესაძლებლობა გავმხდარიყავით ის, რადაც ვიყავით შექმნილი. გვიჩვენებს რა ჩვენს ცოდვილ მდგომარეობას და უდიდეს ფასს, რომელიც გადახდილი იქნა გამოსყიდვისთვის, ჯვარი ასევე გვიჩვენებს ჩვენს დიდი მნიშვნელობას და ფასეულობას ღმერთისთვის. მიუხედავად იმისა, თუ რას ფიქრობენ ჩვენზე სხვები ან თუნდაც რას ვფიქრობთ საკუთარი თავის შესახებ ჩვენ, ღმერთს ვუყვარვართ და ცდილობს გაგვათავისუფლოს არა მხოლოდ ცოდვის ძალაუფლებისგან, არამედ საუკუნო სიკვდილისგანაც, რომელიც ამ ცოდვებს მოაქვს. 

ძირითადი შეკითხვა ყოველთვის ერთიდაიგივეა: როგორი რეაქცია გვაქვს ღვთის რეალურ სიყვარულზე, რომელიც გამოვლინდა იესო ქრისტეში?

`მრავალი ადამიანი გვეუბნება გვიყვარდეს საკუთარი თავი ისეთი, როგორიც ვართ და მივიღოთ საკუთარი თავი კრიტიკის გარეშე. რატომ არის ეს სინამდვილეში თავის მოტყუება? რატომ არის ასე მნიშვნელოვანი, რომ ჩვენი ფასეულობა გამომდინარეობდეს გარედან, იმისგან, ვინც შეგვქმნა ჩვენ და იცის ჩვენი ჭეშმარიტი შესაძლებლობები?`