---
title: ურთიერთობების აგება ღვთის გზით
date: 04/08/2021
---
იოსების ისტორია ეგვიპტეში კარგად იწყება. მან საკუთარი თავი მიანდო ღმერთს და უფალმა აკურთხა იგი. იოსები ისეთ სიმაღლეებზე ადის, რასაც ვერ წარმოიდგენდა პოტიფარის სახლში. 

როგორ შეიძლება ღვთის კურთხევების დანახვა იოსების ცხოვრებაში? როგორ ურთიერთობებს ამყარებს იოსები სხვა ადამიანებთან? წაიკითხეთ დაბ. 39:1-6.

მიუხედავად იმისა, რომ იოსები კარგად ეწყობოდა პოტიფარს და კარგი ურთიერთობები ჰქონდა სახლში და ველზე მყოფ მსახურებთან, უბედურება ახლოვდებოდა. ვიღაც სახლში მოსვენებას ვერ პოულობდა.

რა სახის პრობლემას შეეჯახა იოსები ურთიერთობებში? როგორ გადაწყვიტა მან გამკლავებოდა ამ  პრობლემას? წაიკითხეთ დაბ. 39:7-10.

იოსებს პრობლემა შეექმნა პოტიფარის ცოლთან დაკავშირებით. ალბათ ჩვენ სხვანაირად უნდა ვთქვათ: პოტიფარის ცოლს ჰქონდა პრობლემა. მისთვის სხვა ადამიანები იყვნენ ნივთები, რომელთა მანიპულირება და გამოყენებაა შესაძლებელი. მას სურს "გამოიყენოს" იოსები. იოსები იყო "მშვენიერი თვალად და ტანად" (დაბ. 39:6). ბიბლია იშვიათად ახსენებს ადამიანთა ფიზიკურ თვისებებს, რადგან ღმერთმა თქვა: "ისე არ არის, როგორც კაცი ხედავს. რადგან კაცი მხოლოდ იმას ხედავს, რაც სააშკარაოზეა, ხოლო უფალი გულს ხედავს" (1მეფ. 16:7). ამ შემთხვევაში იოსების ლამაზი გარეგნობა უფრო ხელს უშლის, ვიდრე ხელს უწყობს მის სწრაფვას სიწმიდისადმი და მისი მხრიდან ღვთის პრინციპების ერთგულებას.

მიუხედავად ამ ქალის დაჟინებულობისა, იოსები აკეთებს იმას, რაც, თითქოს, შემდგომში მის წინააღმდეგ შემოტრიალდა. იგი ბიბლიურ პრინციპებს იყენებს ყველა შემთხვევაში, მათ შორის პოტიფარის ცოლის მიმართაც.

ურთიერთობის ბიბლიური პრინციპები ძველმოდური როდია და ამას ყველა დაადასტურებს, ვინც ცოდვის შედეგებისგან დაზარალდა.

ბიბლიური ისტორია მიუთითებს იმაზე, რომ ეს ერთჯერადი ცდუნება არ იყო. პოტიფარის ცოლი კვლავ და კვლავ დასდევდა მას (იხ. დაბ. 39:10). იოსები ცდილობდა აეხსნა თავისი გადაწყვეტილება (იხ. დაბ. 39:8,9), მაგრამ ამან, როგორც ჩანს, არ გაჭრა. 

იოსებს ესმის, რომ მას არ შეუძლია გააკონტროლოს სხვების არჩევანი. თუმცაღა იგი გადაწყვეტილებას ღებულობს იცხოვროს, უყვარდეს და გარშემო მყოფებს მოეპყრას ისე, რომ ამით განადიდოს ღმერთი. იოსებმა ისწავლა უფლის თანდასწრებაში ცხოვრება. ეს ცოდნა დაეხმარა მას, წინააღმდეგობა გაეწია ცდუნებებისთვის. 

ცდილობდით თუ არა ბიბლიური პრინციპების გამოყენებას თქვენს ყველა ურთიერთობაში, იმათშიც კი, რომლებშიც სხვა ადამიანი "არაკეთილსინდისიერად თამაშობს"? როგორ გაჭრა ამან? წაიკითხეთ მათ. 5:43-48. რატომ არის მნიშვნელოვანი სწორედ ასე ცხოვრება?