---
title: სიმშვიდის მოპოვება ოჯახში
date: 31/07/2021
---

<h3 class="ka_geo">გამოსაკვლევად შემოთავაზებული ბიბლიური მუხლები:</h3>
დაბ. 34; ებრ. 11:17-22 რჯლ. 4:29; 1იოან. 3:1,2; დაბ. 39; ეფეს. 6:1-13. 

> <p>სამახსოვრო მუხლი:</p>
> "თქვენ კი, საყვარელნო, რაკი წინასწარ იცით ეს, გაფრთხილდით, რომ არ აჰყვეთ ურჯულოთა ცდომილებებს და არ დაკარგოთ თქვენი სიმტკიცე, არამედ აღიზარდეთ ჩვენი უფლისა და მაცხოვრის იესო ქრისტეს მადლით და ცოდნით. მისია დიდება აწ და საუკუნო დღის მიმართ. ამინ" (2პეტრ. 3:17,18). 

ახალგაზრდა კაცი ყურადღებით აკვირდებოდა ჰორიზონტს. და ბოლოს მან დაინახა ისინი. იგი რამდენიმე დღე ეძებდა თავის ძმებს. როდესაც ხელების ქნევითა და ძახილით მიუახლოვდა პირქუში სახეების მქონე ადამიანთა ჯგუფს, მას მაინცდამაინც ხელგაშლილი არ შეხვდნენ. მის საკუთარ ძმებსვე სურდათ მისი მოკვლა. რეუბენი რომ არ ყოფილიყო, მაშინ, ალბათ, ისტორია ამით დასრულდებოდა. რეუბენმა დაარწმუნა დანარჩენები, ძმა ჩაეგდოთ ჭაში, რომელშიც არ იყო წყალი. ცოტა მოგვიანებით იუდამ მოიგონა ახალი გეგმა, როგორ მოეშორებინა იგი და ამასთანავე ცოტაოდენი ფულიც ეშოვა: მიეყიდა იგი გამვლელი ვაჭრებისთვის. 

აი, მაგალითი დისფუნქციური ოჯახისა! (დისფუნქციური ოჯახი - ოჯახი, სადაც ოჯახის ჯანსაღი ფუნქციონირება შეფერხებულია უარყოფითი ქცევით, როგორიცაა ძალადობა, უგულებელყოფა ან სხვ.)

ჩვენ ცხოვრებაში ვირჩევთ ბევრ რამეს, მაგრამ არა ჩვენს ოჯახს. არავინ არის სრულყოფილი, არცერთ ჩვენგანს არ ჰყავს იდეალური ოჯახი და იდეალური ოჯახური ურთიერთობები. ზოგიერთ ჩვენგანს გაუმართლა მშობლებში, ძმებში, დებში და ოჯახის სხვა წევრებში, რომლებიც ღმერთის სიყვარულს ირეკლავენ. მაგრამ ბევრი იძულებულია შეეგუოს იდეალისგან შორს მყოფ ოჯახურ ურთიერთობებს. ოჯახური ურთიერთობები ხშირად რთული და მტკივნეულია, რის შედეგადაც ჩვენ არ გვაქვს სიმშვიდე, განაწყენებული ვართ და ნეგატიური ემოციური ბარგის ტვირთს ვატარებთ, რომელსაც ხშირად სხვებს გადავადებთ.

როგორ შეგვიძლია მოვიპოვოთ ღვთის სიმშვიდე ჩვენი ცხოვრების ამ ნაწილში? ამ კვირაში განვიხილავთ იოსების და მისი ოჯახის ისტორიას, რათა დავინახოთ, როგორ მოქმედებს ღმერთი, როდესაც გვაძლევს განკურნებას და ემოციურ სიმშვიდეს დისფუნქციური ოჯახური ურთიერთობების მიუხედავად.