---
title: პირისპირ დიად ბრძოლასთან
date: 05/08/2021
---
როგორც ამ ისტორიიდან ვიცით (იხ. დაბ. 39:11-20) იოსები დაზარალდა თავისი პრინციპული გადაწყვეტილების გამო დაეცვა ღვთის ნება. იგი საპყრობილეში ჩააგდეს. როგორც პოტიფარის საკუთრება, იოსები შეიძლება მოეკლათ ადგილზე ყოველგვარი შეკითხვებისა და გარჩევების გარეშე. პოტიფარმა, როგორც ჩანს, არ დაუჯერა თავის ცოლს, მაგრამ მას თავისი რეპუტაცია უნდა დაეცვა და ამისათვსი მიიღო ასეთი ზომები. და მაინც, მიუხედავად შემაშფოთებელი გარემოებებისა, წმიდა წერილი გვაუწყებს: "უფალი იყო იოსებთან" (დაბ. 39:21).   

ცხოვრება დედამიწაზე უსამართლოა. სიკეთე ყოველთვის როდი ფასდება, ბოროტება კი ყოველთვის როდი ისჯება. მაგრამ არის კეთილი უწყება: იოსებს შეუძლია სიმშვიდის მოპოვება საპყრობილეშიც კი, რადგან მასთან ღმერთია. პატიმრობაში მას შეეძლო ეფიქრა თავისი მდგომარეობის უსამართლობის შესახებ, ჩამოშორებოდა ღმერთს და უარიც კი ეთქვა ღმერთზე.

`რით არის დაკავებული იოსები საპყრობილეში? როგორ ეპყრობა იგი თავის გარშემო მყოფებს? წაიკითხეთ დაბ. 39:21-40:22.`

საპყრობილეში იოსებს კავშირი აქვს რეალობასთან და არა იდეალთან. იგი ეცნობა, ურთიერთობს; ეხმარება სხვებს, მიუხედავად სიტუაციისა, რომელიც შორს იყო იდეალისგან, რაც, ალბათ, მას სურდა. იოსებს არ ეშინია, ითხოვოს დახმარება და გახდეს უძლური. იგი დახმარებას სთხოვს მწდეთუხუცესს, რომელსაც განუმარტავს თავის სიზმარს.

`სწორი ურთიერთობების რომელ საერთო სურათს გამოსახავს პავლე ეფეს. 6:1-13-ში?`

ჩვენი ურთიერთობები - ეს არის ღმერთსა და სატანას შორის საუკუნეების განმავლობაში მძვინვარე დიადი ბრძოლის ანარეკლი მინიატურაში. ეს ნიშნავს, რომ არ არსებობს იდეალური ურთიერთობები. მაგრამ ნებისმიერი ურთიერთობა უნდა განვითარდეს, სატანა კი დაინტერესებულია იმით, რომ თავის ინტერესებში გამოიყენოს ჩვენი ყველა ურთიერთობა, განსაკუთრებით ყველაზე ახლო, რათა ზიანი მოგვაყენოს და დაარღვიოს ღვთის ნება ჩვენს ცხოვრებაში. ჩვენ შეგვიძლია მადლიერი ვიყოთ იმის გამო, რომ არ ვართ იძულებული ეს ბრძოლები მარტოდმარტო ვაწარმოოთ. ღვთის სიტყვა ადგენს ჩვენი ურთიერთობების პრინციპებს. ღმერთის დაპირება, მოგვცეს სიბრძნე (იხ. იაკ. 1:5) ასევე ვრცელდება ჩვენს ურთიერთობებზე. და რადგანაც ღმერთი იყო იოსებთან, იგი გვპირდება იყოს ჩვენთან, როდესაც ჩვენი ურთიერთობები გართულდება. 

`დაფიქრდით იაკ. 1:5-ში ჩაწერილი ღმერთის დაპირების შესახებ და ილოცეთ სიბრძნის შესახებ თქვენს ურთიერთობებში. რა მხრივ შეგიძლიათ იყოთ გახსნილი სულიწმიდის ზეგავლენისთვის, როდესაც ადამიანებთან ურთიერთობთ?`