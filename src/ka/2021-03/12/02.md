---
title: გაქცევა
date: 12/09/2021
---

იონა წარმატებული მისიონერი იყო. მაგრამ თავიდან იგი ეწინააღმდეგებოდა ღვთის მოწოდებას. რითაც არ უნდა ყოფილიყო დაკავებული იონა, ღმერთის მოწოდებამ მკვეთრად დაარღვია მისი ცხოვრების ჩვეული წესი. ნაცვლად იმისა, რომ ეტვირთა ღვთის უღელი და თავისთვის აღმოეჩინა, რომ მისი უღელი ადვილია და მისი ტვირთი მსუბუქი (იხ. მათ. 11:30), იონამ გადაწყვიტა ეპოვა თავისი საკუთარი „სიმშვიდე“ გაქცევის მეშვეობით იმ ადგილის საპირისპირო მიმართულებით, საითკენაც ღმერთმა მოუწოდა.

`სად იმედოვნებდა იონა მშვიდობისა და მოსვენების პოვნას, როდესაც ღვთის მოწოდებას გაურბოდა? რამდენად დაეხმარა ეს მას? წაიკითხეთ იონ. 1.`

იონა რაც შეიძლება შორს გაემართა იმ ადგილიდან, საითკენაც ღმერთმა მოუწოდა. იგი არცკი ჩერდება, რომ გაესაუბროს ან შეეკამათოს ღმერთს, როგორც მრავალი სხვა ბიბლიური წინასწარმეტყველი, როდესაც ისინი მოწოდებული იყვნენ გამხდარიყვნენ ღმერთი წარგზავნილები (იხ., მაგალითად, გამ. 4:13).

უნდა აღინიშნოს, იონა პირველად როდი იყო მოწოდებული ესაუბრა ღმერთის სახელით (იხ. 4მეფ. 14:25). თუმცა იმ შემთხვევაში იონამ ყველაფერი გააკეთა, რის შესახებაც ღმერთმა სთხოვა. ამჯერად კი იგი შეეწინააღმდეგა. რატომ?

ისტორიული და არქეოლოგიური მოწმობები ადასტურებს ახალაშურელ მბრძანებელთა სისასტიკეს, რომლებმაც მთელი ძველი ახლო აღმოსავლეთი დაიპყრეს ძვ. წ. VIII საუკუნეში, იმ დროს, როცა იონა  მსახურობდა ისრაელში. დაახლოებით სამოცდათხუთმეტი წლის შემდეგ ახალაშურელი მეფე სანხერიბი თავს დაესხა იუდეას. ისრაელი და სამარია უკვე განადგურებული იყო დაახლოებით ოცი წლით ადრე, და მეფე ხიზკია, როგორც ჩანს, ადგილობრივ ანტიაშურულ კოალიციას შეუერთდა.

მაშინ აშურელებმა გადაწყვიტეს შური ეძიათ. ბიბლია (იხ. 4მეფ. 18 და ეს. 36), ისტორიული აშურული დოკუმენტები და სანხერიბის სასახლის კედლის ბარელიეფები ნინევიაში გვამცნობს ხიზკიას ერთ-ერთი ყველაზე მნიშვნელოვანი და კარგად გამაგრებული სამხრეთი სასაზღვრო ციხე-სიმაგრის - ლაქიშის (ებრ. ლახიშა) სასტიკი დაცემის ისტორიას. ერთ-ერთ წარწერაში სანხერიბი აცხადებს, რომ ორასი ათასზე მეტი ტყვე აიყვანა ორმოცდაექვსი გამაგრებული ქალაქიდან, რომლებიც, მისი სიტყვების თანახმად, მან გაანადგურა. როდესაც აშურელმა მეფემ ლაქიში დაიპყრო, ასობით თუ ათასობის ტყვე სარზე ჩამოაცვეს; მეფე ხიზკიას მომხრეები ცოცხლად გაატყავეს, დანარჩენები კი აშურში მონებად გაგზავნეს.

აშურელები უკიდურესი სისასტიკით გამოირჩეოდნენ, თუნდაც იმ დროის სტანდარტებით. და ღმერთმა იონა გაგზავნა ამ იმპერიის დედაქალაქში. ამიტომ არაფერია გასაოცარი იმაში, რომ იონას არ სურდა იქ წასვლა.

`ღმერთისგან გაქცეული? ოდესმე გაგიკეთებიათ ეს? რა გაკვეთილები შეიძინეთ თქვენი გაქცევიდან?`