---
title: მისიონერი განრისხებულია
date: 15/09/2021
---

სამწუხაროდ, იონას ისტორია მესამე თავზე არ მთავრდება.

`წაიკითხეთ იონ. 4:1-11. რა პრობლემა აქვს იონას? რა შეგვიძლია ვისწავლოთ იონას არასრულყოფილი ხასიათიდან, რაც გამოიხატა მის რეაქციაში იმ შედეგის მიმართ, რომელიც მისმა ქადაგებამ გამოიწვია?`

თავი იწყება იონას გაბრაზებით ღმერთზე, რადგან მისმა მისიონერულმა მსახურებამ ასეთი წარმატება გამოიწვია. იონა თვლის, რომ ეს არ არის სამართლიანი. ჩვენ ვხედავთ, რომ ღმერთი პოულობს დროს, ესაუბროს თავის წინასწარმეტყველს, რომელიც პატარა ბავშვივით იქცევა და რაღაცას განუმარტავს მას.

აი, მოწმობა იმისა, რომ ღმერთის ჭეშმარიტი მიმდევრები, თუნდაც წინასწარმეტყველები, ჯერ კიდევ უნდა გაიზარდონ და რაღაც შეცვალონ საკუთარ თავში.

"როდესაც იონამ გაიგო ყოვლადძლიერის განზარხვის შესახებ დაინდოს ქალაქი, რომელმაც, მიუხედავად თავისი ბოროტებისა, ჯვალოში და ნაცარში მოინანია უფლის წინაშე, მას პირველს უნდა გახარებოდა ღვთის მადლის საოცარი გამოვლინება, თუმცა სინამდვილეში შეშფოთდა იმის გაფიქრებაზე, რომ ახლა მას ცრუწინასწარმეტყველად ჩათვლიან. საკუთარ რეპუტაციაზე ზრუნვაში, მას მხედველობიდან გამორჩა უსასრულოდ დიდი ღირებულება იმ სულებისა, რომლებიც ამ ბოროტებით აღსავსე ქალაქში იმყოფებოდნენ" (ე. უაითი. წინასწარმეტყველები და მეფეები, გვ. 271).

ღმერთის მოთმინება იონასთან დაკავშირებით შთამბეჭდავია. ღმერთს განზრახული აქვს იონას მეშვეობით განახორციელოს თავისი ჩანაფიქრი, და როდესაც ის გარბის, ღმერთი აგზავნის ქარიშხალს და თევზს, რათა დააბრუნოს გაქცეული. ახლაც კი, როდესაც იონა კვლავ ეწინააღმდეგება ღვთის ნებას, ღმერთი ცდილობს შეაგნებინოს წინასწარმეტყველს, როდესაც მსჯელობს მის არასწორ დამოკიდებულებაზე ნინევეს ბინადართა მიმართ და ეუბნება მას: "სწორად იქცევი, რომ გაბრაზდი?" (იონ. 4:4; ინგლ. თარგმანი).

`წაიკითხეთ ლუკ. 9:51-56. როგორ ესადაგება ეს ნაწყვეტი იმას, რაც იონას ისტორიაში მოხდა?`

"რადგან იქამდე შეიყვარა ღმერთმა სოფელი, რომ მისცა თავისი ერთადერთი ძე, რათა არავინ, ვინც მას ირწმუნებს, არ დაიღუპოს, არამედ ჰქონდეს საუკუნო სიცოცხლე" (იოან. 3:16). ღმერთი იგივეს ეუბნება იონას:

"აბა, მე როგორ არ დამენანოს დიდი ქალაქი ნინევე, სადაც ასოცი ათასზე მეტი კაცია, ერთმანეთისგან რომ ვერ გაურჩევია მარჯვენა და მარცხენა, და სადაც უთვალავი პირუტყვია?" (იონ. 4:11). რაოდენ მადლიერი უნდა ვიყოთ ღმერთისა იმის გამო, რომ სწორედ ის, და არა ჩვენ - არის ერთადერთი მართალი მსაჯული ყველა გულისა, აზრისა და მოტივისა.

`როგორ შეგვიძლია ვისწავლოთ გამოვავლინოთ სხვა ადამიანების მიმართ ის თანაგრძნობა და მოთმინება, რომელსაც ავლენს ღმერთი, ან ოდნავ მაინც რომ გამოვავლინოთ ეს?`