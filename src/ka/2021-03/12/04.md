---
title: მისია შესრულებულია
date: 14/09/2021
---

ნინევე უზარმაზარი ქალაქი იყო ნებისმიერ სხვა ქალაქთან შედარებით ისრაელში. "დიდი ქალაქი იყო ღვთის წინაშე ნინევე, სამი დღის სავალი" (იონ. 3:3).

`წაიკითხეთ იონ. 3:1-10. როგორ მოეპყრნენ მის სიტყვებს იმ ქალაქის ცოდვილი ბინადრები? რა შეგვიძლია ვისწავლოთ ამ ისტორიიდან, როდესაც ვდილობით სხვებს ვუქადაგოთ სახარება?`

იონა ქალაქში დადის და აცხადებს ღვთის უწყებას "კიდევ ორმოცი დღე და დაიქცევა ნინევე" (იონ. 3:4). იონას გზავნილი საკმაოდ დროულია. მართალია, ბიბლია დაწვრილებით არ აღწერს, მაგრამ აშკარაა, რომ მას სერიოზულად აღიქვამენ და ნინევეს ყველა ბინადარს სჯერა მისი სიტყვების.

ნინევეს მეფის მიერ ახლო აღმოსავლეთისათვის დამახასიათებელი მანერით გამოიცემა ბრძანება, რომელიც წარმოაჩენს, რომ მეფემ მოინანია. ყველამ, მათ შორის ცხოველებმაც, უნდა იმარხულონ და იგლოვონ. მეფე ჩამოდის თავისი ტახტიდან და ნაცარში ჯდება, რაც ღრმა გლოვაზე მიუთითებს.

`წაიკითხეთ იონ. 3:6-9. შეადარეთ ეს ნაწყვეტი იერ. 25:5-ს; ეზეკ. 14:6-სა და გამოცხ. 2:5-ს. მეფის სიტყვაში რა აჩვენებს, რომ მას ესმის, თუ როგორი უნდა იყოს ჭეშმარიტი მონანიება?`

ქადაგება იყო მოკლე და კონკრეტული, მაგრამ აღსავსე სწორი სწავლებით ჭეშმარიტი მონანიების შესახებ. სანამ იონა ქადაგებდა, სულიწმიდა ალბათ დიდი მონდომებით მუშაობდა ნინევეელთა გულებზე.

ისრაელიანთაგან განსხვავებით ნინევეელებს არ ჰქონდა უპირატესობა საკუთარ ცხოვრებაში გამოეცადათ ღმერთის ხელმძღვანელობა და ზრუნვა, და ცოდნოდათ ისტორიები ამის შესახებ. მაგრამ მათი რეაქცია ღვთის მოწოდებაზე დადებითია. ფაქტობრივად, ისინი ამბობენ: "მოდით, მივანდოთ საკუთარი თავი ღმერთის მოწყალებას! მოდით, მთლიანად მივენდოთ მის სიკეთესა და მადლს, და არა საკუთარ მიღწევებს!"

რაოდენ უცნაურიც არ უნდა იყოს, იონა, რომელმაც საკუთარ თავზე გამოსცადა ღვთის მადლი, როგორც ჩანს, თვლის, რომ ღვთის მადლი იმდენად განსაკუთრებული რამ არის, რომ მხოლოდ ზოგიერთებს შეუძლიათ დატკბნენ მისით.

`რატომ არის მონანიება ქრისტიანის ცხოვრებაში ესოდენ მნიშვნელოვანი? რას ნიშნავს ნამდვილად მოინანიო საკუთარი ცოდვები, განსაკუთრებით ის ცოდვები, რომლებსაც განმეორებით ჩავდივართ?`