---
title: ორმხრივი პროცესი
date: 16/09/2021
---

იონა ელოდა, რომ მას დიდი უსიამოვნებები ექნებოდა ნინევეში. დიახ, ეს საშიში ადგილი იყო. მაგრამ ნინევეელებმა მიიღეს მისი უწყება და მოინანიეს. ამ მისიონერულ ისტორიაში იონა ყველაზე სუსტი რგოლი ჩანს. ღმერთი უკან დაედევნა წინააღმდეგობის გამწევ წინასწარმეტყველს, რადგან იცოდა, იონას არანაკლებ სჭირდებოდა ის, რომ გამოეცხადებინა უწყება ნინევეში, ვიდრე  ნინევეელებს, რომლებსაც უნდა მოესმინათ მისი უწყება. 

`წაიკითხეთ იუდას ეპისტოლე.  როგორ შეგვიძლია „დავიცვათ საკუთარი თავი ღვთის სიყვარულში“ (იუდ. 21). რას ნიშნავს ეს?`

ამ მოკლე ეპისტოლეში იუდა ამბობს: „დაიცავით თქვენი თავი ღვთის სიყვარულში და დაელოდეთ ჩვენი უფლისაგან, იესო ქრისტესაგან, წყალობას საუკუნო სიცოცხლისათვის“ (იუდ. 21).

გამოსცადო საკუთარ ცხოვრებაში ღვთის სიყვარული - ეს ერთჯერადი მოვლენა როდია. საიმედო ხერხი „დავიცვათ საკუთარი თავი ღვთის სიყვარულში“ -  დავამყაროთ კონტაქტები სხვა ადამიანებთან.  შემდეგ მუხლებში იუდა ამბობს, რომ ჩვენ უნდა ვიყოთ „მოწყალენი“ და „ვიხსნათ“ სხვანი, „ცეცხლიდან გამოტაცებით“.

`წაიკითხეთ იუდ. 20-23. რა კავშირი აქვს ამ სიტყვებს იონას ისტორიასთან, ასევე ჩვენთან?`

ღმერთმა უბრძანა იონას წასულიყო ნინევეში, რადგან იონა, როგორც ჩანს, ამ კონკრეტულ მოწოდებამდე დიდად არ დაფიქრებულა თავისი დამოკიდებულების შესახებ აშურელთა მიმართ. ალბათ, იგი აცნობიერებდა, რომ ისინი არ მოსწონს, მაგრამ მას წარმოდგენაც არ ჰქონდა იმის შესახებ, თუ რაოდენ ძლიერ სძულდა ისინი, ან იმ უკიდურესი ზომების შესახებ, რომელთა მიღებაც მას მოუწევდა, თავიდან აეცილებინა მათთან კონტაქტი მას შემდეგაც კი, რაც ღმერთმა იგი იქ გააგზავნა. იონა არ იყო მზად იმისთვის, რომ ნინევეელი მისი მეზობელი ყოფილიყო ზეცაში. იონამ ვერ ისწავლა  ისეთი სიყვარული, როგორც უყვარს ღმერთს. ღმერთი მოუწოდებს იონას წავიდეს ნინევეში, რადგან ღმერთს უყვარს ნინევეელები და სურს, რომ ისინი შევიდნენ მის სასუფეველში. მაგრამ ღმერთი ასევე მოუწოდებს იონას, რადგან ისიც უყვარს. მას სურს, რომ იონა გაიზარდოს და სულ უფრო დაემსგავსოს მას, მისი საქმის შესრულებისას. ღმერთს სურს, რომ იონამ მოიპოვოს ჭეშმარიტი სიმშვიდე, რომელიც მოიპოვება მხოლოდ გადამრჩენელ ურთიერთობაში მასთან და მისი ნების შესრულებაში, რაც შეიცავს ურთიერთობას სხვებთან და მიუთითებს მათ რწმენაზე და იმედზე, რომლებიც გვაქვს ჩვენ.

`რამდენ დროს ხარჯავთ სხვა ადამიანთა გადარჩენის მსახურებაზე? როგორ გვეხმარება ასეთი მსახურება მოვიპოვოთ ჭეშმარიტი სიმშვიდე იესოში?`