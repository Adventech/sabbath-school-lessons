---
title: ნოესთან დადებული აღთქმა
date: 05/04/2021
---

**"და დავდებ ჩემს აღთქმას შენთან: შეხვალთ კიდობანში შენ და შენი ძეები, და შენი ცოლი და შენს ძეთა ცოლები შენთან ერთად" (დაბ. 6:18)**.

ზემოთ მოყვანილ მუხლში სიტყვა "აღთქმა" ბიბლიაში ჩნდება პირველად. როგორ კონტექსტში? ღმერთმა სულ ახლახანს უამბო ნოეს თავისი გადაწყვეტილების შესახებ გაანადგუროს დედამიწა ცოდვის მასიური და გამუდმებული გავრცელების გამო. მიუხედავად იმისა, რომ მსოფლიო განადგურდება წარღვნის წყლებში, ღმერთი არ ტოვებს თავის შექმნილ სამყაროს. იგი კვლავ სთავაზობს აღთქმის ურთიერთობებს, რომლებიც პირველად ამოქმედდა ცოდვით დაცემის შემდეგ. ღვთაებრივი "მე" - ნოეს უსაფრთხოების საფუძველია. როგორც ღმერთი, რომელიც ინახავს აღთქმას, უფალი შეჰპირდა დაიცვას ნოეს ოჯახის წევრები, რომლებმაც გამოავლინეს მზადყოფნა ყოფილიყვნენ ახლო ურთიერთობებში მასთან და დამორჩილებოდნენ მას. 

`იყო თუ არა ნოესთან დადებული აღთქმა ცალმხრივი? გახსოვდეთ, რომ აღთქმის იდეა გულისხმობს სულ ცოტა ორ მხარეს. ჰქონდა თუ არა ნოეს თავისი ვალდებულებები შეთანხმების თანახმად, რომლებიც უნდა შესრულებულიყო? რა ვალდებულებებს გვაკისრებს ეს ჩვენ?`

ღმერთი ეუბნება ნოეს, რომ მალე მოხდება წარღვნა და სამყარო განადგურდება. მაგრამ ამავე დროს ღმერთი მასთან დებს შეთანხმებას, რომელშიც ჰპირდება გადაარჩინოს ნოე და მისი ოჯახი. საფრთხე საკმაოდ დიდი იყო: თუ ღმერთი არ შეასრულებს თავის ვალდებულებებს დაპირებისამებრ, მაშინ, რაც არ უნდა მოიმოქმედოს ნოემ, იგი განადგურებული იქნება დანარჩენ სამყაროსთან ერთად. 

ღმერთმა თქვა, რომ ის "დადებს" ნოესთან "აღთქმას". სიტყვა "დადებს" გულისხმობს **განზრახვას** დაიცვას აღთქმა და აქვს **ვალდებულების** მნიშვნელობა. ვთქვათ, უფალმა ნოეს უთხრა ასე: "იცოდე, მსოფლიოს მალე ბოლო მოეღება. შესაძლოა, გიხსნა, შესაძლოა, არა. მანამ კი აკეთე ეს და ეს, შემდეგ კი ვნახავთ, რა მოხდება, მაგრამ მე არანაირ გარანტიას არ გაძლევ". როგორც ვხედავთ, მსგავსს განცხადებებს არ ახლავს დაპირებები და გარანტიები, რომლებიც განუყოფელი ნაწილია ცნებისა "აღთქმა".

`ზოგიერთი ადამიანი ამცირებს წარღვნის მასშტაბებს, როცა ამტკიცებს, რომ წარღვნა არ იყო მსოფლიო, არამედ იყო ლოკალური. თუ ეს ასეა, მაშინ ყოველ ჯერზე, როცა კიდევ ერთი ლოკალური წყალდიდობა ხდება  (ისინი კი მუდმივად ხდება), ღვთის აღთქმის დაპირება, რომელიც ჩაწერილია დაბ. 9:15-ში (იხ. ასევე ეს. 54:9),  ირღვევა. პირიქით, ის ფაქტი, რომ კაცობრიობის მთელი ისტორიის განმავლობაში მეტად აღარ ყოფილა კიდევ ერთი მსოფლიო წარღვნა, ამტკიცებს იმას, რომ ღვთის აღთქმის დაპირება ძალაშია. რას გვეუბნება ეს იმის შესახებ, თუ როგორ ვენდოთ ღვთის დაპირებებს?`
