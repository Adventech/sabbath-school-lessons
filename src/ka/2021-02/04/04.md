---
title: აბრამი ხდება აბრაამი 
date: 20/04/2021
---

(იხ. დაბ. 17:4,5)

არა მხოლოდ ღმერთის სახელებს გააჩნია სულიერი და საღვთისმეტყველო მნიშვნელობა, არამედ ადამიანთა სახელებსაც. ჩვენთვის დღეს არც ისე მნიშვნელოვანია, რა სახელს დავარქმევთ გოგონას: მარიას თუ სუსანას. თუმცა ძველი სემიტებისთვის სახელი სულიერი მნიშვნელობით იყო აღსავსე. ყველა სემიტური სახელი რაღაცას აღნიშნავს და ჩვეულებრივ შედგება ფრაზისგან ან მოკლე წინადადებისგან, რომელიც შეიცავს სურვილებს ან მადლიერების გამოხატვას მშობლების მხრიდან. მაგალითად: დანიელი (ებრ. დანი-ელ) - "მსაჯული - ჩემი ღმერთია", იოელი (ებრ. იოელ) - "იაჰვე - ღმერთია" და ნათანი (ებრ. ნათან) - "საჩუქარი (ღვთისა)".

მნიშვნელობის გამო, რომელიც სახელებს ენიჭებოდა, ცვლიდნენ ამ სახელებს, რათა აესახათ ცხოვრებაში მომხდარი მნიშვნელოვანი ცვლილებები.

`წაიკითხეთ შემდეგი მუხლები. რა სახის გარემოებებია მათში აღწერილი და რატომ იქნა შეცვლილი სახელები სწორედ ამ გარემოებებში?`

`1. დაბ. 32:28`

`2. დაბ. 41:45`

`3. დან. 1:7`

ჩვენთვის დღეს რთული გასაგები არაა სახელის კავშირი თავად ადამიანთან. თუ ვინმეს მუდმივად ეძახიან სულელეს ან უშნოს, მაშინ ადრე თუ გვიან ეს "სახელი" გავლენას მოახდენს იმაზე, თუ როგორ აღიქვამს ადამიანი საკუთარ თავს. და პირიქით, თუ ადამიანს მიმართავ გარკვეული სახელით ან ცვლი მას, შეიძლება შეცვალო ადამიანის დამოკიდებულება თავისი თავისადმი და გავლენა მოახდინო მის ქცევაზე. ამის გათვალისწინებით, რთული გასაგები არაა, რატომ მოისურვა ღმერთმა აბრამის სახელის შეცვლა აბრაამით. სახელი აბრამი ნიშნავს "ამაღლებული მამა". ღმერთმა შეცვალა იგი აბრაამით, რაც ნიშნავს "მრავალთა მამა". როცა ვკითხულობთ აღთქმის დაპირებას, რომელშიც ღმერთი ამბობს: "და დიდად გაგამრავლებ და მრავალი ერი გამოვა შენგან, და მეფენი გამოვლენ შენგან" (დაბ. 17:6), სახელის ამ ცვლილებას დიდი მნიშვნელობა აქვს. შეიძლება, ღმერთს სურდა ასე დახმარებოდა აბრაამს, რომ მას დაეჯერებინა აღთქმის დაპირება, რომელიც მიეცა 99 წლის მამაკაცს, დაქორწინებულს მოხუც ქალზე, რომელიც უნაყოფო რჩებოდა. ერთი სიტყვით, ღმერთმა გააკეთა ეს, რათა განმტკიცებულიყო აბრაამის რწმენა მისთვის მიცემული დაპირებებისადმი. 