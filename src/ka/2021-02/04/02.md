---
title: იაჰვე და აბრაამთან დადებული აღთქმა
date: 18/04/2021
---


**«და უთხრა მას უფალმა: “მე ვარ უფალი, რომელმაც გამოგიყვანა ქალდეველთა ურიდან, რათა მოგცე ეს ქვეყანა სამკვიდრებლად”» (დაბ. 15:7).**

სახელები ჰგავს კომპანიის სახელწოდებებს და მათ ნაწარმს. სახელწოდებები ჩვენს გონებაში დაკავშირებულია გარკვეულ მახასიათებლებთან. მაგალითად: "მერსედესი" - პრესტიჟი, "ნაიკი" - მოხერხებულობა და ა.შ. ასევეა სახელებთან დაკავშირებითაც. რა სახის მახასიათებლები მოგდით გონებაში, როდესაც გესმის ეს სახელები: ალბერტ აინშტაინი, მარტინ ლუთერ კინგი, განდი ან დედა ტერეზა?

ბიბლიის ხანაში ახლო აღმოსავლეთის ხალხები დიდ მნიშვნელობას ანიჭებდნენ სახელებს. "ებრაელები ყოველთვის თვლიდნენ, რომ სახელი მიუთითებს ან დარქმეულის პირად მახასიათებლებზე, ან იმის აზრებსა და ემოციებზე, ვინც სახელს არქმევს, ან იმ დროის თანმდევ გარემოებებზე, როცა სახელი იქნა დარქმეული" (მეშვიდე დღის ქრისტიან-ადვენტისტთა კომენტარები, ტ.1, გვ. 523).

როდესაც ღმერთმა პირველად წამოიწყო აღთქმის ურთიერთობა აბრაამთან, მან პატრიარქს საკუთარი თავი გაუცხადა სახელით **იჰვჰ** (უფალი, იხ. დაბ. 15:7). ამრიგად, სიტყვასიტყვით ეს მუხლი ჟღერს ასე: "მე ვარ **იჰვჰ**, რომელმაც გამოგიყვანე..." (დაბ. 15:7). 

სახელი **იჰვჰ**, მიუხედავად იმისა, რომ 6 828-ჯერ გვხვდება ძველ აღთქმაში, საიდუმლოებით არის მოცული. როგორც ჩანს, ეს არის ზმნის ფორმა **ჰაიაჰ** (ყოფნა), და მოცემულ შემთხვევაში იგი აღნიშნავს მარადიულად მყოფს, არსებულს, თვითმყოფადს, თვითსაკმარისს ან "ის, ვინც მარადიულად ცოცხლობს". ღვთიური ატრიბუტები, რომლებიც, როგორც ჩანს, აღნიშნულია ამ ზმნით, - ეს არის თვითმყოფადობა და ერთგულება. ისინი მიუთითებს უფალზე როგორც ცოცხალ ღმერთზე, სიცოცხლის წყაროზე, წარმართული ღმერთებისგან განსხვავებით, რომლებიც მხოლოდ იმ ადამიანთა წარმოსახვაში არსებობდნენ, ვინც მათ ეთაყვანებოდა. 

თავად ღმერთი განმარტავს იაჰვეს მნიშვნელობას გამ. 3:14-ში: "მე ვარ, რომელიც ვარ". ეს მნიშვნელობა გამოხატავს ღმერთის უპირობო არსებობის რეალურობას და ამავე დროს გულისხმობს მის ხელმწიფებას წარსულზე, აწმყოსა და მომავალზე.

**იაჰვე** ღმერთის პირადი სახელია. განსაზღვრა **იაჰვესი** როგორც იმისა, ვინც აბრაამი გამოიყვანა ურიდან, ეხება მასთან დადებული ღვთის აღთქმის გამოცხადებას დაბ. 12:1-3-ში. ღმერთს სურს, რომ აბრაამმა გაიგოს მისი სახელი, რადგან ეს სახელი ამჟღავნებს მისი პიროვნების, ბუნებისა და ხასიათის ასპექტებს, და, ამ ცოდნიდან გამომდინარე, ისწავლოს მინდობა მის დაპირებებზე (იხ. ფსალმ. 9:11; 90:14).

`როდესაც ფიქრობთ იაჰვეს სახელის შესახებ ან გესმით იგი, რა თვისებები ან მახასიათებლები გახსენდებათ მაშინათვე? სიყვარული, სიკეთე, მზრუნველობა თუ შიში, სიმკაცრე და დისციპლინა? რა აზრები მოგდით თავში, როდესაც ფიქრობთ სახელ იესოს შესახებ (სახელ იესოს მნიშვნელობა, ებრ. იეჰოშუა - იაჰვე იხსნის)?`

