---
title: აღთქმის ვალდებულებები
date: 22/04/2021
---

"რადგან ამოვირჩიე, რომ ამცნოს თავის ძეებსა და თავის სახლს თავის შემდეგ, რომ დაიცვან გზა უფლისა, ქმნან სიმართლე და სამართალი, რათა შეუსრულოს უფალმა აბრაამს, რასაც შეპირდა" (დაბ. 18:19).

აღთქმა - ეს ყოველთვის მადლის აღთქმაა, აღთქმა ღმერთისა, რომელიც ჩვენთვის აკეთებს იმას, რის გაკეთებასაც ჩვენ ვერასდროს შევძლებდით საკუთარი თავისთვის. აბრაამთან დადებული აღთქმაც არაა გამონაკლისი. 

თავისი მადლით ღმერთმა თავის იარაღად ამოარჩია აბრაამი მსოფლიოსთვის გადამრჩენელი ჩანაფიქრის გამოცხადების ხელშეწყობისთვის. აღთქმის დაპირებების შესრულება ღმერთის მხრიდან დაკავშირებული იყო აბრაამის მზადყოფნასთან ემოქმედა სიმართლით და დამორჩილებოდა ღმერთს რწმენით. აბრაამის მორჩილების გარეშე ღმერთი ვერ გამოიყენებდა მას.

დაბ. 18:19-ში ნაჩვენებია მადლისა და რჯულის კავშირი. ეს მუხლი იწყება მადლით ("ამოვირჩიე"), ხოლო მას მოსდევს ის ფაქტი, რომ აბრაამი დაემორჩილება ღმერთს და მისი ოჯახიც დაემორჩილება ღმერთს. ამრიგად, რწმენა და საქმეები აქ მჭიდრო კავშირშია წარმოდგენილი, როგორც უნდა იყოს. (იხ. იაკ. 2:17).

ყურადღება მიაქციეთ დაბ. 18:19-ს, კერძოდ, დასასრულ სიტყვებს. რა არის აქ ნათქვამი აბარაამის მორჩილების შესახებ? მიუხედავად იმისა, რომ მორჩილება არ წარმოადგენს ხსნის საშუალებას, რა მნიშვნელობა აქვს მას აქ? ამ მუხლის თანახმად, იყო თუ არა შესაძლებელი აღთქმის შესრულება მორჩილების გარეშე? განმარტეთ თქვენი პასუხი.

შეუძლებელი იყო აღთქმის კურთხევებით სარგებლობა, ისევე როგორც შეუძლებელი იყო მათი შენარჩუნება, თუ მიმღებნი არ იცავდნენ გარკვეულ პირობებს. მართალია ეს პირობები არ იყო აუცილებელი აღთქმის დასადებად, მაგრამ ისინი უნდა ყოფილიყო სიყვარულის, რწმენისა და მორჩილების პასუხი. ისინი უნდა ყოფილიყო ურთიერთობის საფუძველი კაცობრიობასა და ღმერთს შორის. მორჩილება იყო საშუალება, რომლის მეშვეობითაც ღმერთს შეეძლო შეესრულებინა ადამიანთთავის მიცემული თავისი აღთქმები. აღთქმის დარღვევა დაუმორჩილებლობის მეშვეობით - ეს არის ღალატი დამყარებული ურთიერთობების მიმართ. როდესაც აღთქმა ირღვევა, ირღვევა არა ბოძების პირობები, არამედ შესრულების პირობები.

თქვენს პირად გამოცდილებაში უფალთან ხედავთ თუ არა, რატომ არის მნიშვნელოვანი მორჩილება? შეგიძლიათ თუ არა რაიმე მაგალითის მოყვანა ბიბლიიდან ან საკუთარი გამოცდილებიდან, როცა დაუმორჩილებლობა შეუძლებელს ხდის აღთქმის პირობების შესრულებას? როგორ გავხდეთ მორჩილი?                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                 