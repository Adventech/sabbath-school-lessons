---
title: შემდგომი გამოკვლევისათვის
date: 23/04/2021
---

წაიკითხეთ ე. უაითის წიგნში "პატრიარქები და წინასწარმეტყველები" თავი "აბრაამის მოწოდება" (გვ. 69-73), წიგნში "მოციქულთა საქმეები" თავი "იუდეველები და წარმართები" (გვ. 188-200).
ცისარტყელა - ეს არის ნოესთან დადებული ღვთის აღთქმის ნიშანი. წაიკითხეთ დაბ. 17:10, რათა გაიგოთ, რა იყო აბრაამთან დადებული ღვთის აღთქმის ნიშანი. წინადაცვეთა «განკუთვნილი იყო: 1) რათა აბრაამის შთამომავლები განსხვავდებოდნენ წარმართებისგან (იხ. ეფეს. 2:11), 2) იაჰვეს აღთქმის ხსოვნის უკვდავსაყოფად (იხ. დაბ. 17:11), 3) ზნეობრივი სიწმინდის აღზრდის ხელშეწყობისთვის (იხ. რჯლ. 10:16), 4) რათა გამოვლენილიყო რწმენით გამართლება (იხ. რომ. 4:11), 5) რათა მიეთითებინა გულის წინადაცვეთაზე (იხ. რომ. 2:29) და 6) როგორც ნათლობის ქრისტიანული რიტუალის მომასწავებელი ნიშანი (იხ. კოლ. 2:11,12)» (მეშვიდე დღის ქრისტიან-ადვენტისტთა ბიბლიური კომენტარები, ტ. 1, გვ. 322, 323).
ცისარტყელა ღვთის აღთქმის ნიშნად დარჩება წუთისოფლის აღსასრულამდე, მაგრამ წინადაცვეთა - არა. პავლე მოციქულის სიტყვების თანახმად, წინადაცვეთა აბრაამის მიერ მიღებულ იქნა როგორც სიმართლის ნიშანი, რომელიც მან ღმერთისადმი რწმენის წყალობით მიიღო (იხ. რომ. 4:11). თუმცაღა ასწლეულების შემდეგ წინადაცვეთა აღნიშნავდა ხსნას რჯულისადმი მორჩილების მეშვეობით. ახალი აღთქმის პერიოდისთვის წინადაცვეთამ დაკარგა თავისი მნიშვნელობა. იესოსადმი რწმენა და არა წინადაცვეთა ცვლის ცხოვრებას და იწვევს მორჩილებას. წაიკითხეთ გალ. 5:6; 6:15 და 1კორ. 7:18,19.
კითხვები მსჯელობისათვის:
1. იმსჯელეთ რწმენასა და საქმეებს შორის ურთიერთკავშირზე. შეიძლება თუ არა ერთის არსებობა მეორის გარეშე? თუ არა, მაშინ რატომ?
2. "დღესაც ბევრი გამოიცდება აბრაამის მსგავსად. თუმცა მათ პირდაპირ ზეციდან არ ესმით უფლის ხმა, მაგრამ იგი მოუწოდებს მათ თავისი ჭეშმარიტი სიტყვის მეშვეობით და ვითარებით, რომელსაც თავის მსახურს უქმნის. შესაძლოა, მათ მოუწიოთ კარიერის დატოვება, რომელიც სიმდიდრეს და პატივს უქადის; ხელსაყრელი და ნათესაური კავშირების გაწყვეტაც კი, რათა თვითგანწირვის, სიდუხჭირისა და ტანჯვის გზით იარონ. ღვთიური ჩანაფიქრით მათ განსაზღვრული სამუშაო უნდა შეასრულონ, უზრუნველი ცხოვრება, მეგობართა და ნათესავთა ზეგავლენა კი ხელს შეუშლით ამ საქმისათვის საჭირო ხასიათის თვისებათა ჩამოყალიბებაში. უფალი მოუწოდებს მათ, გათავისუფლდნენ ამ ხლართებისაგან და მიჰყავს იმ გზით, რომელიც მისი დახმარების საჭიროებას აგრძნობინებს, რათა სრულად მიენდონ მხოლოდ მას, უზენაესს და ცხადი გახდეს მისი დახმარების აუცილებლობა. ვინ უპასუხებს დღეს უფლის მოწოდებას, უარყოფს თავის სანუკვარ ოცნებებს და მტკიცე მეგობრულ კავშირებს?" (ე. უაითი, პატრიარქები და წინასწარმეტყველები, გვ. 126, 127). თუ არის შესაძლებელი, გაიხსენეთ ისინი, ვისაც იცნობთ, რომ დაემორჩილა ასეთ მოწოდებას.
დასკვნა: ღმერთმა მოუწოდა აბრაამს მასთან განსაკუთრებული ურთიერთობებისკენ, რომლებიც მსოფლიოს გაუმჟღავნებს გამოსყიდვის ჩანაფიქრს.
