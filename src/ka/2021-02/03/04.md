---
title: ნოესთან დადებული აღთქმა
date: 13/04/2021
---

"და დავდებ ჩემს აღთქმას შენთან: შეხვალთ კიდობანში შენ და შენი ძეები, და შენი ცოლი და შენს ძეთა ცოლები შენთან ერთად (დაბ. 6:18).

ამ მუხლში გადმოცემულია საფუძვლები ბიბლიური აღთქმისა, რომელსაც ღმერთი დებს კაცობრიობასთან, - ღმერთი და კაცობრიობა დებენ შეთანხმებას. ძალზედ მარტივია.

თუმცა უფრო მეტი დეტალი არსებობს, ვიდრე ერთი შეხედვით ჩანს. 

პირველ რიგში, არის მორჩილების ელემენტი ადამიანის მხრიდან. ღმერთი ეუბნება ნოეს, რომ ის და მისი ოჯახი უნდა შევიდნენ კიდობანში. მეორეც, მათ აქვთ თავიანთი მოვალეობანი, და თუკი ისინი ამას არ გააკეთებენ, აღთქმა დაირღვევა. მესამეც, თუ აღთქმა დაირღვევა, ისინი კრახს განიცდიან, რადგანაც ისინი არიან "მიმღებნი" აღთქმაში. 

ღმერთი ამბობს: ეს აღთქმა ჩემი "აღთქმაა". როგორ ამჟღავნებს ეს აღთქმის ბუნებას? როგორ შეიცვლებოდა აღთქმის თქვენეული გაგება, უფალს რომ ეწოდებინა მისთვის "ჩვენი აღთქმა". 

მოცემული აღთქმის უნიკალური კონტექსტის მიუხედავად, ჩვენ აქ ვხედავთ მის განუყოფელ ელემენეტს: ურთიერთობა "ღმერთი - ადამიანი" დონეზე. როდესაც ნოესთან დადო "თავისი აღთქმა", ღმერთი კვლავ ავლენს თავის მადლს. იგი აჩვენებს, რომ მზადაა პირველმა გადადგას ნაბიჯი, რათა იხსნას ადამიანები ცოდვის შედეგებისგან. ამიტომ ეს აღთქმა არ უნდა განიხილებოდეს როგორც თანაბართა შორის კავშირი, რომელშიც თითოეული მონაწილე მეორეზეა დამოკიდებული. შეიძლება ითქვას, რომ ღმერთი "სარგებელს იღებს" აღთქმისაგან, მაგრამ რადიკალურად განსხვავებული გზით, ვიდრე ადამიანები. ეს "სარგებელი" შემდეგშია: მათ, ვინც მას უყვარს, მიეცემათ მარადიული სიცოცხლე, ეს კი მცირე კმაყოფილება როდია უფლისთვის (იხ. ეს. 53:11). მაგრამ არ შეიძლება ითქვას, რომ იგი სარგებელს იღებს იგივენაირად, როგორც ამას ვიღებთ ჩვენ, როგორც იმავე აღთქმის მიმღები მხარე.

იმსჯელეთ შემდეგ მაგალითზე: შტორმის დროს ადამიანი გემიდან წყალში გადავარდა. ვიღაც გემბანზე ამბობს, რომ გადაუგდებს სამაშველო რგოლს, რათა იხსნას იგი. მაგრამ ის, ვინც წყალშია, უნდა დაეთანხმოს "გარიგებით" გათვალისწინებულ თავის ვალდებულებას, ანუ ხელი სტაცოს და ჩაეჭიდოს სამაშველო რგოლს. მრავალი თვალსაზრისით, სწორედ ამაში მდგომარეობს ღმერთსა და კაცობრიობას შორის დადებული აღთქმის მნიშვნელობა.

როგორ გვეხმარება ეს მაგალითი გავაცნობიეროთ მადლის იდეა,  რომელიც არსებობს აღთქმაში? როგორ გეხმარებათ იგი იმის გაგებაში, თუ რაზე უნდა იყოს დაფუძნებული დღეს თქვენი ურთიერთობა ღმერთთან?