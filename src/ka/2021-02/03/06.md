---
title: "გადარჩა მხოლოდ ნოე"
date: 15/04/2021
---

"აღიგავა ყოველივე არსებული, რაც მიწის პირზე იყო; ადამიანიდან პირუტყვამდე, ქვეწარმავლამდე და ცის ფრინველამდე აღიგავნენ მიწიდან. და გადარჩნენ მხოლოდ ნოე და მის კიდობანში მყოფნი" (დაბ. 7:23). 

ამ მუხლში პირველად არის მოხსენიებული ცნება "ნატამალი" [ნარჩომი]  ბიბლიაში. სიტყვა, თარგმნილი როგორც "გადარჩნენ", ნაწარმოებია სხვა სიტყვიდან, რომლის ფორმაც ხშირად გამოიყენება ძველ აღთქმაში იქ, სადაც გამოხატულია ნარჩომის იდეა. მაგალითად, შემდეგ ადგილებში, სადაც ეს სიტყვა გამოყოფილია კურსივით: 

- "და მომავლინა ღმერთმა თქვენს წინ, რათა დაგიტოვოთ ნატამალი ქვეყანაზე და შეგინარჩუნოთ სიცოცხლე დიდი შველით" (დაბ. 45:7).

- "და იქნება: სიონში ნატამალი და იერუსალიმში დარჩენილი - წმიდად იქნება ის წოდებული; ყველა, ვინც კი ჩაწერილია სიცოცხლისათვის იერუსალიმში" (ეს. 4:3).

- "და იქნება იმ დღეს: უფალი ისევ, მეორედ გაიწვდენს თავის ხელს, რათა გამოისყიდოს ნარჩენი თავისი ხალხისა, რომელიც დარჩება, აშურიდან და ეგვიპტიდან, ფათროსიდან და ქუშიდან, ყელამიდან და შინყარიდან, ხამათიდან და ზღვის კუნძულებიდან" (ეს. 11:11).

როგორ გესმით ნარჩომის კონცეფცია დაბ. 7:23-ში და ზემოთ მოყვანილ მუხლებში? რა სახის გარე პირობებში ჩნდება ნარჩომი? როგორ შეესაბამება აღთქმა ნარჩომის იდეას?

წარღვნის დროს ქვეყნიერების შემოქმედი გახდა ქვეყნიერების მსაჯული. სამყაროზე მოახლოებულმა სამსჯავრომ წამოჭრა საკითხი, იქნება თუ არა განადგურებული ყველაფერი ცოცხალი დედამიწაზე, მათ შორის ადამიანიც? თუ არა, ვინ იქნება გადარჩენილთა შორის? ვინ იქნება ნარჩომი?

მოცემულ შემთხვევაში ეს იყო ნოე და მისი ოჯახი. და მაინც, ნოეს ხსნა დაკავშირებული იყო ღვთის მიერ მასთან დადებულ აღთქმასთან (იხ. დაბ. 6:18) - აღთქმასთან, რომლის ავტორი და შემსრულებელი იყო მოწყალე და მადლით აღსავსე ღმერთი. ისინი გადარჩნენ მხოლოდ იმის წყალობით, რაც ღმერთმა მათთვის მოიმოქმედა. როგორიც არ უნდა ყოფილიყო ნოეს ვალდებულებები აღთქმაში და მიუხედავად იმისა, რამდენად კეთილსინდისიერად ასრულებდა იგი მათ, მისი ერთადერთი იმედი იყო ღვთის წყალობაში.

`თუ დავეყრდნობით ჩვენეულ გაგებას უკანასკნელი დღეების მოვლენებისა, რომელიც ეხება იმ დროს, როცა ღმერთს ეყოლება ნარჩომი (იხ. გამოცხ. 12:17), რა სახის პარალელები შეგვიძლია დავინახოთ ნოეს ისტორიაში, რომლებიც დაგვეხმარება მოვემზადოთ იმისთვის, რომ გავხდეთ ნარჩომის ნაწილი? რა შემთხვევებში შეუძლია ჩვენ მიერ ყოველდღიურად მიღებულ გადაწყვეტილებებს გავლენა მოახდინოს იმაზე, თუ სად აღმოვჩნდებით საბოლოო ჯამში იმ დროს?`