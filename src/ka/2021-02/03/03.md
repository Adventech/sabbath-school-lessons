---
title: მართალი ნოე (იხ. დაბ. 6:9)
date: 12/04/2021
---

წარღვნამდელი მსოფლიოს ბოროტების შესახებ არსებულ ყველა აღწერას შორის ნოე მკვეთრად გამოირჩევა საერთო ფონზე. წაიკითხეთ ზემოთ მოყვანილი მუხლი და ყურადღება მიაქციეთ სამ თვისებას, რომლებსაც ბიბლია ასახელებს. თქვენი აზრით, რას ნიშნავს თითეული მათგანი:
1. ის იყო "მართალი".
2. ის იყო "უბიწო".
3. ის "ღმერთის გზით დადიოდა".
ყოველგვარ ეჭვგარეშეა, ნოე იმყოფებოდა გადამრჩენელ ურთიერთობებში უფალთან. ის იყო პიროვნება, რომელთანაც ღმერთს შეეძლო თანამშრომლობა, პიროვნება, რომელიც უჯერებდა მას, ემორჩილებოდა მას და ენდობოდა მას. აი, რატომ შეძლო უფალმა ნოეს გამოყენება თავისი განზრახვების შესასრულებლად, აი, რატომ უწოდა მას პეტრემ ახალი აღთქმის წიგნში "სიმართლის მქადაგებელი" (2პეტრ. 2:5).
წაიკითხეთ დაბ. 6:8. როგორ გვეხმარება ეს მუხლი გავიგოთ ურთიერთდამოკიდებულება ნოესა და უფალს შორის?
სიტყვა "მადლი" წმიდა წერილში პირველად გვხვდება ამ ადგილას და, აშკარად, იგივე მნიშვნელობა აქვს, რაც ახალი აღთქმის წიგნში, სადაც აღწერილია ღმერთის მოწყალე, დაუმსახურებელი კეთილგანწყობა, გამოვლენილი უღირსი ცოდვილების მიმართ. ამრიგად, ჩვენ უნდა გვესმოდეს, რომ როგორი "უბიწო" და "მართალიც" არ უნდა ყოფილიყო ნოე, იგი რჩებოდა ცოდვილად, რომელიც საჭიროებდა დაუმსახურებელ კეთილგანწყობას თავისი ღმერთისა. ამ მხრივ ნოე არ განსხვავდება ნებისმიერი ჩვენგანისგან, ვინც გულწრფელად ცდილობს მისდიოს უფალს.
რადგან ნოე საჭიროებდა ღვთის მადლს, როგორც ყველა ჩვენგანი, შეხედეთ თქვენს საკუთარ ცხოვრებას და თქვენს თავს ჰკითხეთ: შეიძლება თუ არა ჩემზე ითქვას, რომ მე, ნოეს მსგავსად, ვარ "მართალი", "უბიწო" და "ღმერთის გზით დავდივარ"? ჩაიწერეთ თქვენი შეფასების მიზეზები და გაუზიარეთ ეს ჯგუფს. 
