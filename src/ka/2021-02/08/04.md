---
title: რჯული აღთქმაში
date: 18/05/2021
---

პირველ რიგში რა გახსენდებათ, როდესაც რჯულის შესახებ ფიქრობთ? პოლიციელები, ჯარიმები საგზაო მოძრაობის წესების დარღვევის გამო, მოსამართლეები და ციხე? თუ თქვენ ფიქრობთ შეზღუდვებზე, წესებზე, ავტორიტარულ მშობლებზე და სასჯელებზე? ან იქნებ თქვენ ფიქრობთ წესრიგზე, ჰარმონიაზე, სტაბილურობაზე? ან შეიძლება, სულაც სიყვარულზე?

ებრაული სიტყვა **თორა**, ჩვენს ბიბლიებში თარგმნილი როგორც "რჯული", ნიშნავს "სწავლებას" ან "დამოძღვრას". ეს სიტყვა შეიძლება გამოყენებულ იქნას ღვთის ყველა დარიგების აღსანიშნავად - მორალურის, სამოქალაქო, სოციალური თუ რელიგიური. იგი საკუთარ თავში მოიცავს ყველა ბრძნულ რჩევას, რომლებიც ღმერთმა მოწყალედ მისცა თავის ხალხს, რათა მას ეცხოვრა უხვი სიცოცხლით როგორც ფიზიკურად, ისე სულიერად. გასაკვირი არაა, რომ მეფსალმუნე კურთხეულს უწოდებს ადამიანს, რომლის "მისწრაფებაც" „უფლის რჯულშია... და მის რჯულზე ფიქრობს იგი დღედაღამ!" (ფსალმ. 1:2).

როდესაც ვკითხულობთ **რჯულს** ანუ **თორას** - დარიგებებს და მოძღვრებებს, რომლებიც ჩაწერილია მოსეს წიგნებში, რაც ისრაელის აღთქმის ნაწილად იქცა, - ჩვენ გვაოცებს დარიგებების ფართო სპექტრი. რჯული ეხება ისრაელის ცხოვრების წესის ყველა ასპექტს - სასოფლო მეურნეობას, სამოქალაქო მმართველობას, სოციალურ ურთიერთობებს და ღმერთის თაყვანისცემას. 

`როგორ ფიქრობთ, რატომ მისცა ღმერთმა ამდენი დარიგება ისრაელს? (იხ. რჯლ. 10:13.) რა მხრივ იყო ეს დარიგებები მათთვის "სასიკეთო"?`

რჯულის დანიშნულება აღთქმის ჩარჩოებში მდგომარეობდა იმაში, რომ აღთქმის მონაწილეს ჰქონოდა სახელმძღვანელო პრინციპები ახალი ცხოვრებისთვის. რჯული აღთქმის მონაწილეს აცნობს ნებას ღმრთისას, რომელსაც ადამიანი შეიცნობს სრულად, როდესაც რწმენით ემორჩილება მის მცნებებს და მისი ნების სხვა გამოხატულებებს.

რჯულის როლი აღთქმაში აჩვენებს, რომ ისრაელს არ შეეძლო ევლო სხვა ხალხთა გზებით. ისინი ვერ იცხოვრებდნენ, თუ იხელმძღვანელებდნენ მხოლოდ ბუნების კანონით, ადამიანური სურვილებით და სოციალური, პოლიტიკური და ეკონომიკური მოთხოვნილებებით. მათ შეეძლო დარჩენილიყვნენ ღვთის წმიდა ერად, სამეფო სამღვდელოებად და წილხვედრილ ხალხად, მხოლოდ ღვთის ნებისადმი უკომპრომისო მორჩილებით ცხოვრების ნებისმიერ სფეროში.

`ძველი ისრაელის მსგავსად, მეშვიდე დღის ადვენტისტებმა წინასწარმეტყველური ნიჭის გამოვლინების წყალობით მიიღეს რჩევების ფართო სპექტრი, რომლებიც ქრისტიანულ ცხოვრებას ეხება. რატომ უნდა განვიხილოთ ეს რჩევები, როგორც საჩუქარი ღვთისაგან, და არა როგორც რჩევები, რომლებიც ზიანს აყენებს დამოუკიდებელ აზრს ან ქმედებას? ამავე დროს, რა საფრთხეს შეიძლება წავაწყდეთ, თუ ამ საჩუქარს, გადავაქცევთ მეკანონეობად ისრაელიანთა მსგავსად? იხ. რომ. 9:32.`
