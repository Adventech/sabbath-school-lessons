---
title: ისრაელის არჩევა (რჯლ. 7:7)
date: 16/05/2021
---

ებრაული ტრადიცია გვასწავლის, რომ ღმერთმა ისრაელთან აღთქმა მხოლოდ იმიტომ დადო, რომ მანამდე სხვა ხალხებმა უარყვეს აღთქმა. მართალია ამას ბიბლია არ ადასტურებს, მაგრამ ის გვეხმარება მივხვდეთ მიზეზს, რომლის გამოც უფალმა აირჩია ებრაელი ხალხი. ებრაელები არჩეულ იქნენ არა იმიტომ, რომ იმსახურებდნენ დიდ პატივს. მათ არ ჰქონდათ საკუთარი დამსახურებები, რასაც შეეძლო გაეხადა ისინი ღვთის სიყვარულის ღირსი. ეს იყო მცირერიცხოვანი ჯგუფი დამონებულ ტომებს შორის და პოლიტიკური და სამხედრო თვალსაზრისით სუსტი. ამას გარდა, მათ ჰქონდათ არაერთგვაროვანი, დასუსტებული და გავლენის არმქონე კულტურა და რელიგია. ამრიგად, ძირითადი მიზეზი ისრაელის არჩევისა მდგომარეობს ღვთის სიყვარულისა და მადლის საიდუმლოში.

რჩეულობის იდეის განხილვისას, ფრთხილად უნდა ვიყოთ, რადგან ის შეიძლება ღვთისმეტყველურად არასწორად იყოს გაგებული. რისთვის აირჩია ღმერთმა ისრაელი? უნდა ყოფილიყო კი იგი გამოსყიდული, მაშინ როდესაც ყველა დანარჩენი არჩეული იყო, რათა ყოფილიყო უარყოფილი და დაკარგული? თუ ისინი არჩეული იყვნენ როგორც იარაღი, რათა ქვეყნიერებისათვის გადაეცათ ის, რაც მათ შესთავაზეს? როგორ გვეხმარება შემდეგი მუხლები გავიგოთ პასუხები ამ შეკითხვებზე?

`გამ. 19:6`

`ეს. 56:7`

`ებრ. 2:9`

ჩვენ, როგორც მეშვიდე დღის ადვენტისტები, საკუთარ თავს განვიხილავთ როგორც თანამედროვე ისრაელს, რომელსაც უფალმა მოუწოდა იყოს არა მხოლოდ გამოსყიდული, არამედ გამოუცხადოს კიდეც - სამი ანგელოზის უწყების კონტექსტში - გამოსყიდვის უწყება ქვეყნიერებას. ჩვენ ვთვლით, რომ მოწოდებული ვართ განსაკუთრებული მისიის შესასრულებლად. ასე იყო ძველ ისრაელთან დაკავშირებითაც. ისრაელის არჩევის მიზანი იმაში როდი მდგომარეობდა, რომ ებრაელი ხალხი ერთგვარ ელიტურ კლუბად ექცია, რომლებიც ინახავდნენ ხსნის და გამოსყიდვის დაპირებას თავის თავისთვის. პირიქით, თუ ჩვენ გვწამს, რომ ქრისტე მოკვდა მთელი კაცობრიობისათვის (იხ. ებრ. 2:9), გამოსყიდვა, რომელიც უფალმა ისრაელს შესთავაზა, ასევე შესთავაზა მთელ ქვეყნიერებას. როგორც ჩანს, ისრაელი უნდა ყოფილიყო იარაღი, რომლის მეშვეობითაც სხვა ხალხებს უნდა გაეგოთ გამოსყიდვის შესახებ. ჩვენმა ეკლესიამაც იგივე უნდა გააკეთოს.

დაფიქრდით თქვენს როლზე ეკლესიაში. რისი გაკეთება შეგიძლიათ, რათა ხელი შეუწყოთ იმ საქმის წინსვლას, რომლის გაკეთებისკენაც მოწოდებული ვართ? გახსოვდეთ: თუ აქტიურად არ ეხმარებით, სავარაუდოდ, გარკვეულწილად ხელს უშლით.