---
title: შემდგომი გამოკვლევისათვის
date: 30/04/2021
---

წაიკითხეთ ე. უაითის წიგნი "პატრიარქები და წინასწარმეტყველები" თავები "აბრაამი ქანაანში მკვიდრდება" (გვ. 74-83) და "რწმენის გამოცდა" (გვ. 84-90).

"მეტად ძნელი გამოცდა ელოდა აბრაამს - უდიდესი მსხვერპლის გაღება... მაგრამ იგი უყოყმანოდ დაემორჩილა უფლის მოწოდებას. არ დაინტერესებულა აღთქმული მიწით... უზენაესმა ბრძანა და... მისი მსახურიც დაემორჩილა მის მოწოდებას. მისთვის ყველაზე სასურველი ადგილი ის მიწა იყო, სადაც უფალმა გააგზავნა" (ე. უაითი. "პატრიარქები და წინასწარმეტყველები", გვ. 70).

როდესაც აბრამი ქანაანში მივიდა, უფალი გამოეცხადა და ნათლად გააგებინა, რომ იგი დროებით იქნება მიწაზე, რომელიც მის შთამომავლებს მიეცემათ (იხ. დაბ. 12:7). ღმერთმა ეს დაპირება რამდენჯერმე გაიმეორა (იხ. დაბ. 13:14,15,17; დაბ. 15:13,16,18; დაბ. 17:8; დაბ. 28:13,15; დაბ. 35:12). დაახლოებით ოთხასი წლის შემდეგ, ამ დაპირების შესრულებისას (იხ. დაბ. 15:13,16), უფალმა გამოუცხადა მოსეს, რომ ისრაელს გამოიყვანს ეგვიპტიდან მიწაზე, "სადაც მოედინება რძე და თაფლი" (იხ. გამ. 3:8,17; გამ. 6:8). ღმერთმა ეს დაპირება გაუმეორა იესო ნავეს ძეს (იხ. იესო. 1:3) და დავითის დროსაც ბევრ რამეში შესრულდა იგი, მაგრამ არა მთლიანად (იხ. დაბ. 15:18-21; 2მეფ. 8:1-14; 3მეფ. 4:21; 1პეტრ. 19:1-19).

ახლა წაიკითხეთ ებრ. 11:9,10,13-16. ეს მუხლები განმარტავს, რომ აბრაამისთვის და სხვა ერთგული პატრიარქებისთვის ქანაანი იყო ღვთის გამოსყიდული ერის საბოლოო და მუდმივი სამყოფელის მომასწავებელი ნიშანი. ცოდვილი სამყარო - ჩვენი სახლი არაა. ცხოვრება სწრაფწარმავალია, როგორც "ნისლი, რომელიც ერთხანს გამოჩნდება, მერე კი გაქრება" (იაკ. 4:14). ჩვენც, როგორც აბრაამის სულიერმა შთამომავლებმა, უნდა გავაცნობიეროთ, რომ "არ გაგვაჩნია აქ მუდმივი ქალაქი, მომავალს ვეძებთ" (ებრ. 13:14). იმედი მომავალი ცხოვრებისა ქრისტესთან ერთად გვეხმარება მყარად ვიდგეთ ამჟამინდელ არასაიმედო და ხრწნად წუთისოფელში.

**კითხვები მსჯელობისათვის:**

`1. ღვთის დაპირება ახალი მიწის შესახებ რა გავლენას უნდა ახდენდეს ჩვენს პირად ქრისტიანულ გამოცდილებაზე? (იხ. მათ. 5:5; 2კორ. 4:17,18; გამოცხ. 21:9,10; გამოცხ. 22:17.) `

`2. "ჭეშმარიტი სიდიადე ღვთის მცნებების შესრულებისა და უფლის ღვთიურ ჩანაფიქრთან თანამშრომლობის შედეგი უნდა ყოფილიყო" (მეშვიდე დღის ქრისტიან-ადვენტისტთა ბიბლიური კომენტარები, ტ. 1, გვ. 293). იმსჯელეთ, რას ნიშნავს ეს მტკიცებულება.`

**დასკვნა:** დაპირებები! რაოდენ ძვირფასია ისინი მორწმუნისთვის! შესრულდება თუ არა ისინი? რწმენით აღსავსე პასუხია - დიახ.