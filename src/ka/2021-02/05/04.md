---
title: მესიის დაპირება, ნაწილი 2
date: 27/04/2021
---


**"ჭეშმარიტი ბედნიერებით რომ დავტკბეთ, შორეულ ქვეყანაში უნდა წავიდეთ და კიდევ საკუთარ თავს უნდა გავცდეთ" (თომას ბრაუნი, ბრიტანელი მწერალი XVII ს.).**

`გადახედეთ ზემოთ მოყვანილ ციტატას. ეთანხმებით თუ არა მას? წაიკითხეთი იგი 1თეს. 4:16-18-სა და გამოცხ. 3:12-ის კონტექსტში.`

ქრისტიანი ღვთისმეტყველი ავგუსტინე ადამიანის მდგომარეობის შესახებ წერდა: "სინამდვილეში, თუ ყველაფერს თავიდანვე განვიხილავთ, მაშინ ჩვენი დღევანდელი ცხოვრება, აღსავსე ამდენი და ისეთი ბოროტებით, რომ მას რთულად თუ უწოდებ ცხოვრებას, აჩვენებს, რომ მოკვდავთა მთელი მოდგმა განკითხულ იქნა. უპირველესად იფიქრეთ უმეცრების იმ საშინელ უფსკრულზე, რომლიდანაც მომდინარეობს ყოველგვარი ცდომილება, რამაც ადამის ყველა ძე ერთგვარ სიბნელეში ჩაძირა ისე, რომ ადამიანს არ შეუძლია იქიდან გათავისუფლება მომქანცველი შრომის, ცრემლებისა და შიშის გარეშე. შემდეგ შეხედეთ თავად ამ ჩვენს სიყვარულს მრავალი ამაო და მომწამლავი საგნების მიმართ, რომელიც წარმოქმნის ამდენ გულის ტკივილს, მღელვარებას, მწუხარებას, შიშებს; ასეთ უგუნურ სიხარულს შუღლისაგან, კამათისა და ომებისაგან; ასეთ სიყალბეს, ქურდობასა და ძარცვას; ასეთ ვერაგობასა და სიამაყეს, შურსა და პატივმოყვარეობას, მკვლელობას, სისასტიკეს, სიმხეცეს, ურჯულოებას, ავხორცობას; ყველა უსირცხვილო უწმიდურ ვნებებს - სიძვასა და მრუშობას, ინცესტსა და არაბუნებრივ ცოდვებს, გაუპატიურებას და სხვა ურიცხვ ისეთ უწმიდურებას, რომლის ხსნება ამაზრზენი იქნებოდა; ცოდვებს რელიგიის წინააღმდეგ - მკრეხელობას, მწვალებლობას, ღვთისგმობას, ფიცის გატეხას; უკეთურებებს ჩვენი მოყვასის წინააღმდეგ - ცილისმწამებლობასა და თაღლითობას, ტყუილებსა და ცრუმოწმეობას, ძალადობას პიროვნებებისა და ქონების მიმართ; უსამართლობას სასამართლოებში და სხვა უამრავ უბედურებას და მანკიერებას, რომელიც აღავსებს სამყაროს და არ მახსენდება" (ავგუსტინე. ღვთის ქალაქის შესახებ, თავი XXII).

ავგუსტინეს სიტყვებით შეიძლება აღვწეროთ მრავალი თანამედროვე ქალაქი, თუმცა კი მან ეს სიტყვები 1500 წლის წინათ დაწერა. ბევრი არაფერი შეცვლილა ადამიანის ბუნებაში, სწორედ ამიტომ სურთ ადამიანებს ხსნა.

საბედნიეროდ, როგორი რთულიც არ უნდა იყოს ჩვენი ამჟამინდელი სიტუაცია, ჩვენ ნათელი მომავალი გვაქვს, მაგრამ მხოლოდ იმის წყალობით, რაც ღმერთმა გააკეთა იესო ქრისტეს სიცოცხლის, სიკვდილის, აღდგომისა და მღვდელმთავრული მსახურების წყალობით. ეს არის აბრაამისთვის მიცემული აღთქმის დაპირების საბოლოო შესრულება, - რომ მის თესლში იკურთხება ყველა ტომი მიწისა. 

`კიდევ ერთხელ წაიკითხეთ ავგუსტინეს გამონათქვამი. თქვენი სიტყვებით მოკლედ აღწერეთ თანამდროვე სამყაროს სამწუხარო სიტუაცია. ამავე დროს წაიკითხეთ ბიბლიური მუხლები, რომლებშიც საუბარია იმის შესახებ, თუ რას შეგვპირდა ღმერთი იესო ქრისტეში (მაგალითად, ეს. 25:8; 1კორ. 2:9; გამოცხ. 22:2-5). მიუსადაგეთ ეს დაპირებანი საკუთარ თავს. ასე უკეთესად გაიგებთ, რა არის აღთქმა.`
