---
title: "შენი ფარი"
date: 25/04/2021
---


«ამ ამბების შემდეგ უფლის სიტყვა გამოეცხადა ხილვაში აბრამს: „ნუ გეშინია, აბრამ! მე ვარ ფარი შენი! დიდი იქნება შენი საზღაური!"» (დაბ. 15:1, სბს - 2013).

წაიკითხეთ დაბ. 15:1-3. იმსჯელეთ იმ კონტექსტის შესახებ, რომელშიც ეს უწყება იქნა მოცემული. რატომ არის პირველი სიტყვები, რასაც უფალი ეუბნება აბრამს, - "ნუ გეშინია"? რისი შიში უნდა ჰქონოდა აბრამს?

აქ განსაკუთრებით საინტერესოა ის, რასაც უფალი აბრამს ეუბნება: "მე ვარ ფარი შენი". პირის ნაცვალსახელის გამოყენება აჩვენებს ურთიერთობების პიროვნულ ბუნებას. ღმერთი აბრამთან დაამყარებს ძალიან ახლო პირად ურთიერთობებს - ისე, როგორც ის ამას გააკეთებს ყველა ჩვენგანთან.

დაბ. 15:1 - პირველი და ერთადერთი ადგილია ბიბლიაში, როცა ღმერთი იყენებს სიტყვას "ფარი", რათა გააცხადოს თავისი თავი. ბიბლიის სხვა ავტორები ამ სიმბოლოს იყენებენ, როცა ღმერთზე საუბრობენ, მაგრამ ღმერთი მეტი არსად არ ამბობს ასე (იხ. რჯლ. 33:29; ფსალმ. 17:31; 83:12; 143:2).

როცა ღმერთი თავის თავს ვიღაცის ფარს უწოდებს, რას ნიშნავს ეს? ნიშნავდა თუ არა ეს აბრამისთვის რაიმეს, რასაც ახლა შეიძლება არ ნიშნავდეს ჩვენთვის? შეგვიძლია თუ არა პრეტენზია გვქონდეს ამ დაპირებაზე? ნიშნავს თუ არა ეს იმას, რომ ჩვენ არ მოგვადგება ფიზიკური ზიანი? რა მხრივ არის ღმერთი ფარი? როგორ გესმით ეს სიმბოლო?

"ქრისტე შემთხვევით ინტერესს როდი იჩენს ჩვენ მიმართ. მას ბევრად უფრო ძლიერ ვუყვარვართ, ვიდრე დედას უყვარს თავისი შვილი... ჩვენმა მაცხოვარმა, ადამიანურ ხორცში ყოფნისას, გამოგვისყიდა თავისი ტანჯვებით, მწუხარებით, ლანძღვით, უარყოფით, სირცხვილით, დაცინვით და სიკვდილით. იგი ფხიზლობს შენზე, აკანკალებულო ღმერთის შვილო. მისი მფარველობის ქვეშ შენ იძენ რწმენას... ჩვენი ხორციელი უძლურება ვერ გადაგვიღობავს მისადგომს ზეციერ მამასთან, რადგან ის [ქრისტე] მოკვდა, რათა იშუამდგომლოს ჩვენთვის" (ე. უაითი, ღვთის ძეები და ასულები, გვ. 77). 

ერთი ადამიანი უფლის ერთგული მიმდევარი იყო. შემდეგ იგი უეცრად მოკვდა. რა დაემართა ღმერთს, როგორც მის ფარს? უნდა გვესმოდეს თუ არა ღმერთის, როგორც ჩვენი ფარის იდეა სხვანაირად? განმარტეთ თქვენი პასუხი. რისგან მფარველობას გვპირდება ღმერთი ყოველთვის? (იხ. 1კორ. 10:13).

