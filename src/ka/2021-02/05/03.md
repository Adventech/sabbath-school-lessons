---
title: მესიის დაპირება, ნაწილი 1
date: 26/04/2021
---


"და იკურთხება შენით და შენი შთამომავლობით ყოველი ტომი მიწისა" (დაბ. 28:14).

"და თუ ქრისტესნი ხართ, მაშ, აბრაამის თესლი ხართ და აღთქმით მემკვიდრენი" (გალ. 3:29).

უფალი მრავალგზის ეუბნებოდა აბრაამს, რომ მის თესლში, მის შთამომავლებში, იკურთხება დედამიწის ყველა ხალხი (იხ. დაბ. 12:3; 18:18; 22:18). აღთქმის ეს საოცარი დაპირება მეორდება, რადგან ყველა დაპირებიდან ეს ყველაზე მნიშვნელოვანია, ყველაზე ხანგრძლივია, და სწორედ იგი ხდის ყველა დანარჩენ დაპირებას მიზანშეწონილს. გარკვეული აზრით ეს იყო დაპირება ებრაელი ხალხის ჩამოყალიბების შესახებ, რომლის მეშვეობითაც უფალს სურდა მოეთხრო "მიწის ყოველი ტომისთვის" თავისი თავის - ჭეშმარიტი ღმერთის და გამოსყიდვის ჩანაფიქრის შესახებ. ეს დაპირება თავის სრულ აღსრულებას აღწევს იესო ქრისტეში, რომელიც აბრაამის თესლისგან იშვა, იმაში, ვინც ჯვარზე გადაიხადა "მიწის ყოველი ტომის" ცოდვისთვის.

იმსჯელეთ წარღვნის შემდეგ მოცემული აღთქმის დაპირების შესახებ (რომელშიც უფალმა აღუთქვა, რომ მეტად აღარ გაანადგურებდა მსოფლიოს წყლით). იქნებოდა თუ არა იგი სრული სიკეთე იმ გამოსყიდვის დაპირების გარეშე, რომელიც იესოშია? იქნებოდა თუ არა სრული სიკეთე ნებისმიერი დაპირება ღვთისა მარადიული სიცოცხლის დაპირების გარეშე, რომელიც ქრისტეშია?

როგორ გესმით იდეა იმის შესახებ, რომ აბრაამში იესოს მეშვეობით იკურთხება "ყოველი ტომი მიწისა"? რას ნიშნავს ეს?

ეჭვგარეშეა, აღთქმის დაპირება ქვეყნიერების მხსნელის შესახებ - ეს არის ღვთის ყველა დაპირებიდან უდიდესი. თავად გამომსყიდველი იქცევა საშუალებად, რომლის მეშვეობითაც ხდება აღთქმის შეთანხმების ვალდებულების და უფლის ყველა დანარჩენი დაპირების შესრულება. ყველა, ებრაელი თუ წარმართი, ვინც მასთან კავშირს დებს, ითვლება აბრაამის ჭეშმარიტ შთამომავლად და აღთქმის მემკვიდრედ (იხ. გალ. 3:8, 9, 27-29), ანუ მარადიული სიცოცხლის აღთქმისა უცოდველ სამყაროში, რომელშიც მეტად აღარ გაჩნდება ბოროტება, ტკივილი და ტანჯვა. შეგიძლიათ წარმოიდგინოთ ამაზე უკეთესი აღთქმა?

რატომ არის ესოდენ სანუკვარი ჩვენთვის მარადიული სიცოცხლის აღთქმა სამყაროში, სადაც აღარ იქნება ცოდვა და ტანჯვა? იქნებ, გვსურს, რომ ეს მალე შესრულდეს, რადგან შექმნილი ვართ მარადიული ცხოვრებისთვის?

