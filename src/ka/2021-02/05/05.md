---
title: დიდი და ძლიერი ერი
date: 28/04/2021
---

ღმერთი არა მარტო შეჰპირდა აბრაამს, რომ მასში იკურთხება ყველა ტომი მიწისა; უფალმა უთხრა, რომ ის აქცევს მას "დიდ და ძლიერ ერად" (დაბ. 18:18; იხ. აგრეთვე დაბ. 12:2; დაბ. 46:3). დაგვეთანხმეთ, რომ ეს წარმოუდგენლად მშვენიერი დაპირებაა კაცისადმი, რომლის ცოლიც აღარ არის რეპროდუქციულ ასაკში. იმ მომენტში, როცა აბრაამს არ ჰყავს ძე, ღმერთი ჰპირდება ძესაც და მრავალრიცხოვან შთამომავლობასაც.

მაგრამ ეს დაპირება არ შესრულებულა სრულად აბრაამის სიცოცხლეში. არც ისააკს და არც იაკობს არ უხილავთ, როგორ აღსრულდა იგი. ღმერთმა ეს დაპირება გაუმეორა იაკობს დამატებითი ინფორმაციით იმის შესახებ, რომ იგი აღსრულდება ეგვიპტეში (იხ. დაბ. 46:3), თუმცა რეალურად იაკობსაც არ უხილავს ეს. მაგრამ ერთ დღეს ეს დაპირება შესრულდა.

რატომ სურდა უფალს აბრაამის თესლიდან განსაკუთრებული ხალხის წარმოშობა? სურდა თუ არა უფალს უბრალოდ წარმოეშვა გარკვეული ეთნიკური წარმომავლობის ახალი ხალხი? რა დანიშნულება უნდა შეესრულებინა ამ ხალხს? წაიკითხეთ გამ. 19:5,6; ეს. 60:1-3 და რჯლ. 4:6-8 და დაწერეთ თქვენი პასუხი:

წმიდა წერილი ნათლად ამბობს, რომ ღმერთს განზრახული ჰქონდა თავისკენ მიეზიდა ყველა ხალხი ისრაელის მოწმობის მეშვეობით. ღვთისგან კურთხეული ისრაელი ყველაზე ბედნიერი, ჯანმრთელი და წმიდა ხალხი იქნებოდა. ასეთი ხალხი გამოავლენდა კურთხევას, რომელიც თან ახლავს შემოქმედის ნებისადმი მორჩილებას. ბევრი იქნებოდა ჩაბმული ჭეშმარიტი ღმერთისადმი თაყვანისცემაში (იხ. ეს. 56:7). ასეთნაირად, კაცობრიობის ყურადღება მიპყრობილი იქნებოდა ისრაელზე, მათ ღმერთზე და მესიაზე, რომელიც უნდა გამოჩენილიყო მათ შორის, - ქვეყნიერების მხსნელზე.

"ისრაელიანთა შვილები უფლის მიერ მათთვის განსაზღვრულ მთელ ტერიტორიაზე უნდა გავრცელებულიყვნენ და გამრავლებულიყვნენ; ეს მიწები ისრაელს იმ ხალხებისგან უნდა რგებოდა, რომლებმაც უარი თქვეს ცოცხალი ღვთის თაყვანისცემასა და მსახურებაზე. თუმცა უფლის მიზანი იყო, ისრაელიანთა მეშვეობით თავისი ბუნება და ხასიათი სხვა ხალხებისათვის გაეცნო და გაეცხადებინა. უფლის ჭეშმარიტი სიტყვა მთელი წუთისოფლისაკენ იყო მიმართული. მსხვერპლშეწირვის მსახურებაში გაცხადებული მოძღვრებებით ქრისტე მთელი მსოფლიოს ხალხთა წინაშე უნდა განდიდებულიყო, რათა ყოველ მის მორწმუნეს ეცოცხლა" (ე. უაითი. ქრისტეს იგავები, გვ. 166).

არის თუ არა პარალელი ამ ორ ფაქტს შორის: რისი გაკეთებაც უფალს სურდა ისრაელიანთა მეშვეობით და რისი გაკეთებაც უფალს სურს ჩვენი ეკლესიის მეშვეობით? თუ დიახ, მაშინ რა სახის პარალელებს ხედავთ? წაიკითხეთ 1პეტრ. 2:9.