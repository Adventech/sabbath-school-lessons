---
title: ცოდვა, მსხვერპლი და მიღება 
date: 07/06/2021
---
(იხ. ებრ. 9:22)

ღმერთის მიერ ცოდვისა და დანაშაულისაგან დახსნისათვის განკუთვნილი საშუალება ძველაღთქმისეული ცოდვილისათვის მდგომარეობდა ცხოველის მსხვერპლად მოტანაში. ისრაელის მსხვერპლშეწირვის წესები დეტალურად არის აღწერილი ლევ. 1-7-ში. განსაკუთრებული ყურადღება ეთმობა იმას, თუ როგორ უნდა იყოს გამოყენებული და განაწილებული სისხლი სხვადასხვა სახის მსხვერპლშეწირვაში. ჭეშმარიტად, სისხლი აერთიანებს მსხვერპლშეწირვის ყველა რიტუალს ისრაელის წესებში.

ადამიანს, რომელმაც შესცოდა და ამით დაარღვია აღთქმის ურთიერთობები და რჯული, რომელიც არეგულირებს მათ, შესაძლებლობა ჰქონდა აღედგინა სრულფასოვანი ურთიერთობები ღმერთთან და საზოგადოებასთან, თავის ნაცვლად მსხვერპლის მოტანით. მსხვერპლშეწირვა და მისი თანმხლები წესები - ეს არის ღმერთის მიერ განკუთვნილი საშუალებები ცოდვისა და დანაშაულისაგან განსაწმენდად. ისინი დადგენილი იყო, რათა განეწმინდა ცოდვილი. მისი პირადი ცოდვა და დანაშაული სისხლით საწმიდარში გადადიოდა. აღთქმის ურთიერთობები მხსნელ ღმერთსა და მომნანიებელ ცოდვილს შორის აღდგებოდა მთელი სისრულით.

`რას ნიშნავდა ცხოველის მსხვერპლშეწირვა წინასწარმეტყველური თვალსაზრისით?`

ძველაღთქმისეული მსხვერპლშეწირვის მსახურება იყო ღმერთის მიერ დადგენილი საშუალება ცოდვილის ცოდვისა და დანაშაულისაგან ხსნისათვის. მსხვერპლი ცვლიდა ცოდვილის მდგომარეობას განაჩენიდან "დამნაშავეა და იმსახურებს სიკვდილს" განაჩენამდე "მიეტევა და აღდგენილია აღთქმის ღმერთადამიანურ ურთიერთობებში". მაგრამ მსხვერპლშეწირვაში ჩადებული იყო სხვა აზრიც. მას წინასწარმეტყველური ბუნება ჰქონდა. არცერთი ცხოველი, საბოლოო ჯამში, არ იყო ღირსეული შემცვლელი, რათა გამოესყიდა ადამიანის დანაშაული და ცოდვა. ებრაელთა მიმართ ეპისტოლეს ავტორი ამტკიცებს: "ვინაიდან ვაცთა და კუროთა სისხლით ცოდვების მოსპობა შეუძლებელია" (ებრ. 10:4). ამგვარად, მსხვერპლი მიუთითებდა ღმერთკაცის მოსვლაზე, ღმერთის მსახურზე, რომელსაც მოუწევდა შენაცვლებითი სიკვდილით სიკვდილი წუთისოფლის ცოდვებისთვის. ზუსტად მისი მეშვეობით მოიპოვებდა ცოდვილი ხსნას და იყო მიღებული ღმერთის მიერ, ზუსტად იგი უდებდა საფუძველს აღთქმის ურთიერთობებს.

`წარმოიდგინეთ საკუთარი თავი იმ ადამიანის ადგილზე, რომელიც ცხოვრობდა ძველი აღთქმით წარმოდგენილ დროში. როგორ ფიქრობთ, რამდენად მნიშვნელოვანი იყო პირუტყვი ახლო აღმოსავლეთის ეკონომიკის, კულტურისა და ცხოვრების წესისთვის მთლიანად ძველი აღთქმის ეპოქაში და რას ამბობდა ცხოველების მსხვერპლი ცოდვის საფასურის შესახებ?`