---
title: შემდგომი გამოკვლევისათვის
date: 11/06/2021
---

"ყველაზე მაღლა მდგომ ანგელოზს არ ჰქონდა ხელმწიფება გადაეხადა გამოსასყიდი თუნდაც ერთი მომაკვდავი სულისთვის. მხოლოდ ქერუბიმები და სერაფიმები ფლობენ იმ დიდებას, რომელიც მათ შემოქმედმა მიანიჭა როგორც თავის ქმნილებებს, ადამიანის შერიგება კი შეიძლება მომხდარიყო მხოლოდ შენაცვლებითი მსხვერპლისა და შუამდგომელის მეშვეობით, რომელიც ღვთის თანასწორია და ფლობს თვისებებს, რომლებიც მას საშუალებას აძლევს იშუამდგომლოს ყოვლადძლიერი ღმერთის წინაშე ადამიანის გამო, ამას გარდა, გაუმჟღავნოს ღმერთი დაცემულ წუთისოფელს. კაცობრიობის ქომაგს და მის შუამავლს უნდა ჰქონდეს ადამიანის ბუნება და დაკავშირებული უნდა იყოს ადამიანურ ოჯახთან, რომელსაც ის წარმოადგენს; ამას გარდა, როგორც ღვთის წარმოგზავნილი, იგი უნდა ფლობდეს ღვთიურ ბუნებას, ჰქონდეს კავშირი უსასრულოსთან [ღმერთთან], რათა გამოუცხადოს ღმერთი წუთისოფელს და იყოს შუამდგომელი ღმერთსა და ადამიანებს შორის" (ე. უაითი. "რჩეული უწყებები", გვ. 257).

«"ვინც მე მაღიარებს ადამიანთა წინაშე, იმას მეც ვაღიარებ ჩემი ზეციერი მამის წინაშე" და წმიდა ანგელოზთა წინაშე - განაგრძობს იესო. - თქვენ უნდა იყოთ ამ წუთისოფელში ჩემი მოწმეები, მაცნეები, რომელთა მეშვეობით დედამიწას გარდმოეფინება ჩემი მადლი და წყალობა მის განსაკურნავად. მე კი თქვენი წარმომადგენელი ვიქნები ზეცაში. მამა ხედავს არა თქვენს მანკიერებას, არამედ ჩემს სრულყოფილებას თქვენში. მე ვარ შუამდგომელი და ჩემი მეშვეობით მოგეცემათ ზეცის კურთხევა და ყოველი, ვინც მე მაღიარებს, მიიღებს ჩემ მიერ დაღუპულთათვის გაღებულ მსხვერპლს, მას მეც ვაღიარებ, როგორც გამოსყიდულთა სიხარულისა და დიდების თანამონაწილეს"» (ე. უაითი. ქრისტე - წუთისოფლის იმედი, გვ. 270).

**კითხვები მსჯელობისათვის:**

`1. წაიკითხეთ რომ. 5:2, ეფეს. 2:18 და ეფეს. 3:12. რას გვეუბნება ეს მუხლები ქრისტეს მეშვეობით მამასთან მისადგომზე?`

`2. წაიკითხეთ ზემოთ მოყვანილი მეორე ციტატა ე. უაითის ნაშრომებიდან. ყურადღება მიაქციეთ, თუ როგორ განმარტავს იგი შუამდგომლის როლს. როდესაც მამა გვიცქერს, იგი ხედავს არა ჩვენს მანკიერ ხასიათს, არამედ ქრისტეს სრულყოფილებას. დაფიქრდით, რას ნიშნავს ეს და იმსჯელეთ ჯგუფში. `

`3. იმის ფონზე, რაც ამ კვირაში შევისწავლეთ, ჰკითხეთ საკუთარ თავს, როგორ უპასუხებდით ასეთ შეკითხვას: "მაშასადამე, ქრისტე იმყოფება ზეციურ საწმიდარში. რა მნიშნველობა აქვს ამას ჩემი ყოველდღიური ცხოვრებისთვის?"`

**დასკვნა:** ძველაღთქმისეული მსხვერპლშეწირვის სისტემა შეიცვალა ახლით. იმ ცხოველების ნაცვლად, რომლებიც მსხვერპლად მოჰქონდათ ცოდვილ მღვდლებს მიწიერ საწმიდარში, ახლა ჩვენ გვყავს ქრისტე, ჩვენი სრულყოფილი მსხვერპლი. იგი წარგვადგენს მამის წინაშე ზეციურ საწმიდარში, რაც არის ახალი აღთქმისა და მისი დაპირებების საფუძველი. 