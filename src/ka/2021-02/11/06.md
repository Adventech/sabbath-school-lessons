---
title: ზეციური მსახურება (იხ. ებრ. 9:24) 
date: 10/06/2021
---

გამოიკვლიეთ ებრ. 9:24 იმ კონტექსტში, რომელიც განმარტავს ქრისტეს მსახურებას ზეცაში ჩვენთვის, მისი ჩვენი გულისთვის თავგანწირული სიკვდილის შემდეგ. ჩვენ დაწვრილებით განვიხილავთ ამ გამონათქვამის ბოლო ნაწილს, სადაც საუბარია, რომ ქრისტე ამჟამად წარმდგარია ღვთის წინაშე ჩვენი გულისთვის.

დაფიქრდით, რას ნიშნავს ეს. ჩვენ, ცოდვილი ადამიანების გამო, რომლებიც დავბრმავდებოდით ღვთის თვალისმომჭრელი დიდებისგან, ახლა მის წინაშე რომ წარვმდგარიყავით; ჩვენ გამო, როგორი საშინელებიც არ უნდა ვყოფილიყავით და რამდენად აშკარადაც არ უნდა დაგვერღვია ღმერთის წმიდა რჯული, ვიღაც წარდგება ჩვენ გამო ღმერთის წინაშე. ჩვენ გვყავს შუამავალი, რომელიც ჩვენ ნაცვლად წარდგება მამის წინაშე. გაიხსენეთ სახარების ტექსტებიდან, რაოდენ მოსიყვარულე, მიმტევებელი, მიმღები იყო ქრისტე აქ, დედამიწაზე. ზეცაში ჩვენი შუამდგომელი იგივე პიროვნებაა.

ეს კეთილი უწყების მეორე ნაწილია. იესომ არა მარტო აზიდა ჩვენი ცოდვები ძელზე თავისი სხეულით (იხ. 1პეტრ. 2:24), არამედ დღეს იგი წარდგება ღმერთის წინაშე. იგი არის შუამავალი და შუამდგომელი ზეცასა და დედამიწას შორის, ადამიანსა და ღმერთს შორის.

ეს საოცრად ლოგიკურია. იესო როგორც ღმერთი და ადამიანი (უცოდველი სრულყოფილი ადამიანი) - არის ერთადერთი, ვინც შეიძლება იყოს ხიდი, გადებული უფსკრულზე, რომელიც ცოდვამ წარმოქმნა და რომელიც ყოფს ღმერთს და ადამიანს. მნიშვნელოვანია გვახსოვდეს, რომ ამჟამად არსებობს ის, ვინც გადაიტანა ყველა ჩვენი განსაცდელი, ტკივილი და ცდუნება (იხ. ებრ. 4:14,15), ვინც წარმოგვადგენს მამა ღმერთის წინაშე.

`"ვინაიდან ერთია ღმერთი და ერთია ღმერთსა და კაცთა შორის შუამავალი - კაცი ქრისტე იესო, რომელმაც თავი გასწირა ყველას გამოსახსნელად, რისი მოწმობაც იყო თავის დროზე" (1ტიმ. 2:5,6). ქრისტეს რომელ ორ მსახურებაზეა აქ საუბარი და როგორ იყო ისინი განხორციელებული მიწიერი საწმიდრის მსახურებაში?`

ახალი აღთქმის უდიდესი უწყება არის ის, რომ ახლა, ქრისტეს წყალობით, მომნანიე ცოდვილებს ჰყავთ ის, ვინც მათ წარმოადგენს ზეცაში მამის წინაშე, ის, ვინც მათთვის მოიპოვა ის, რის მოპოვებასაც ისინი თავისით ვერასოდეს შეძლებდნენ - სრულყოფილი სიმართლე, ერთადერთი სიმართლე, რომელსაც შეუძლია გაუძლოს ღმერთის თანდასწრებას. იესო, ამ სრულყოფილი სიმართლით, რომელიც მან ტანჯვით მოიპოვა (იხ. ებრ. 2:10), წარდგება ღმერთის წინაშე და თხოვს, რომ მოგვეტევოს ცოდვები და ძალას ცოდვაზე გამარჯვებისთვის, რადგან ამის გარეშე არ გვექნებოდა იმედი არც ამჟამად და არც სამსჯავროზე.

`ლოცვაში იფიქრეთ იმაზე, რომელმაც გადაიტანა შეცოდების ცდუნება და ამჟამად წარმდგარია ღმერთის წინაშე ზეცაში. რას ნიშნავს ეს პირადად თქვენთვის? როგორ გაიმედებთ და გამხნევებთ ეს?`