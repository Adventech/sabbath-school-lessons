---
title: "ყველა ხალხთაგან"
date: 02/05/2021
---

**"რადგან წმიდა ხალხი ხარ შენ უფლისათვის, შენი ღმერთისათვის. შენ ამოგირჩია უფალმა, შენმა ღმერთმა, რომ იყოთ მისთვის უნჯ ხალხად ყველა ხალხთაგან, რომელნიც დედამიწის ზურგზე არსებობენ" (რჯლ. 7:6).**

ეჭვგარეშეა, უფალმა ებრაელი ხალხი აირჩია იმისათვის, რომ ის მისი "პირადი" წარმომადგენელი ყოფილიყო დედამიწაზე. ზემოთ მოყვანილ მუხლში სიტყვა "სეგულ", თარგმნილი როგორც "უნჯი", შეიძლება ნიშნავდეს "ძვირფას ქონებას" ან "განსაკუთრებულ განძს". უნდა გვახსოვდეს, რომ ეს არჩევა იყო უშუალოდ ღმერთის ქმედება, მისი მადლის გამოვლინება. თავად ხალხში არაფერი იყო ისეთი, რაც მათ საშუალებას მისცემდა, დაემსახურებინათ ეს მადლი. ეს შეუძლებელიც იყო, რადგან მადლი - ეს ისეთი რამაა, რაც დაუმსახურებლად მოიპოვება.

`წაიკითხეთ ეზეკ. 16:8. როგორ გვეხმარება ეს მუხლი ავხსნათ ის, თუ რატომ აირჩია უფალმა ისრაელი?`

"რატომ აირჩია იაჰვემ ისრაელი? ეს შეუცნობელი იყო. ისრაელი იყო ადამიანთა მცირე ჯგუფი დიდი კულტურისა და განსაკუთრებული სტატუსის გარეშე. იგი არ ფლობდა არანაირ უნიკალურ თვისებებს, რომლებიც გაამართლებდა მსგავს არჩევანს. არჩევა მხოლოდ ღმერთის საქმე იყო... ამ არჩევანის საბოლოო მიზანი ღვთიური სიყვარულის საიდუმლოშია. მაგრამ ფაქტი ფაქტად რჩება: ღმერთს ნამდვილად უყვარდა ისრაელი და აირჩია იგი, რითაც შეასრულა თავისი აღთქმა, მიცემული მამებისთვის... ისრაელი არჩეულ იქნა იაჰვეს სიყვარულის წყალობით. ისრაელი გათავისუფლებულ იქნა მონობიდან ეგვიპტეში იაჰვეს ძალის გამოვლინებით. ისრაელს ერთხელ წილად ხვდა დაკვირვებოდა ღვთის დიდებულ საქმეებს და მაშინ მიხვდა, რომ ნამდვილად წმიდა და საკმაოდ ძვირფასი ხალხია. ამიტომ ნებისმიერი მცდელობა მისი მხრიდან, უარი ეთქვა მსგავს კეთილშობილურ სტატუსზე, იყო უაღრესად სამწუხარო" (J. Thompson, Deuteronomy, pp. 130, 131).

ღვთიური ჩანაფიქრის თანახმად ისრაელი უნდა გამხდარიყო სამეფო სამღვდელოება. ბოროტების სამყაროში ისინი უნდა ყოფილიყვნენ ზნეობრივი და სულიერი მეფეები, იმ მხრივ, რომ მათ უნდა გაემარჯვათ ცოდვის სამეფოზე. როგორც მღვდლები, ისინი უნდა მიახლოებოდნენ უფალს ლოცვით, განდიდებით და მსხვერპლშეწირვით. როგორც შუამავალნი ღმერთსა და წარმართებს შორის, ისინი უნდა ყოფილიყვნენ დამრიგებლები, მქადაგებლები და წინასწარმეტყველები და უნდა გამხდარიყვნენ წმიდა ცხოვრების მაგალითი - ჭეშმარიტი რელიგიის ზეციური წარმომადგენლები.

გადახედეთ ფრაზას დღევანდელ მუხლში, რომელშიც უფალი ამბობს, რომ ისინი უნდა იყონ "ხალხად ყველა ხალხთაგან". ყველაფერ იმის გათვალისწინებით, რასაც ბიბლია ასწავლის თავმდაბლობისა და სიამაყის შესახებ, თქვენი აზრით, რას ნიშნავს ეს მუხლი? რა მხრივ უნდა ყოფილიყვნენ ისინი "ხალხად ყველა ხალხთაგან"? უნდა მივუსადაგოთ თუ არა ეს იდეა ჩვენს თავს, როგორც ეკლესიას? თუ დიახ, მაშინ რა მხრივ?