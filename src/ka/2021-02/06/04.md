---
title: ისრაელი და აღთქმა
date: 04/05/2021
---


**"არ უსმინეს და არ დაუგდეს ყური, და დადიოდა თითოეული თავისი ბოროტი გულის შეუპოვრობით; და მე მოვაწიე მათზე ამ აღთქმის ყველა სიტყვა, რომელიც ვუბრძანე შესასრულებლად და არ შეასრულეს" (იერ. 11:8).**

ზემოთ მოყვანილ მუხლში უფალი ამბობს, რომ მოაწია მათზე "ამ აღთქმის ყველა სიტყვა". მართალია ჩვენ, როგორც წესი, ვფიქრობთ, რომ აღთქმა გვთავაზობს რაღაც კარგს, მაგრამ არის მეორე მხარეც. ეს პრინციპი ჩანდა ნოესთან დადებულ აღთქმაში. ღმერთმა შესთავაზა ნოეს, რომ დაიცავდა წარღვნის წყლებში განადგურებისგან, მაგრამ ნოე უნდა დამორჩილებოდა, რათა ღვთის მადლის კურთხევები მიეღო. მას რომ ეს არ გაეკეთებინა, შესრულდებოდა ამ აღთქმის მეორე მხარე (იგი დაიღუპებოდა).

`შეადარეთ ზემოთ მოყვანილი მუხლი დაბ. 6:5-ს, რომელშიც საუბარია წარღვნამდელი მსოფლიოს მდგომარეობის შესახებ. რა არის მათში საერთო? რას გვეუბნება ეს მუხლები იმის შესახებ, თუ რამდენად მნიშვნელოვანია ვაკონტროლოთ საკუთარი აზრები.`

სამწუხაროდ, ისრაელის, როგორც ხალხის, ისტორია წარმოადგენდა განმეორებად სქემას განდგომილებისა, რომელსაც მოსდევდა ღვთის სამსჯავროები, მონანიება და მორჩილების პერიოდი. დავითისა და სოლომონის მმართველობის დროს მხოლოდ მცირე ხნით ფლობდა ისრაელი სრულად აღთქმულ მიწას. წაიკითხეთ იერემია წინასწარმეტყველის წიგნიდან ეს მუხლები, რომლებიც ისრაელის განდგომას ეხება. "ამბობს უფალი: “თუ კაცი გაუშვებს თავის ცოლს, მისგან წავა და სხვა კაცს გაჰყვება, განა კიდევ დაბრუნდება ეს კაცი იმ ცოლთან? განა სიბილწით არ შეიბილწება ის ქვეყანა? შენ კი მეძაობდი მრავალ საყვარელთან და ახლა ბრუნდები ჩემთან!” - სიტყვა უფლისა... მართლაც, როგორც ცოლი ღალატობს თავის ქმარს, ისე მიღალატეთ თქვენ, ისრაელის სახლო!” - სიტყვა უფლისა" (იერ. 3:1, 20). 

ამას მივყავართ იმასთან, რაზეც საუბარი იყო ადრე: აღთქმა, რომლის დადებაც ღმერთს სურს ჩვენთან, - ეს უბრალოდ ფორმალური იურიდიული შეთანხმება როდია საქმიან ადამიანებს შორის, რომლებიც ცდილობენ დადონ თავისთვის საუკეთესო გარიგება. აღთქმის ურთიერთობები - ესაა ვალდებულებები, ისეთივე სერიოზული და წმინდა, როგორც ქორწინება, ამიტომ იყენებს უფალი სწორედ ასეთ სიმბოლოებს. 

ისრაელიანთა განდგომილება მდგომარეობდა არა იმაში, რომ ისინი არ ემორჩილებოდნენ ღმერთს, არამედ მასთან დარღვეულ ურთიერთობებში. სწორედ ურთიერთობების არარსებობამ გამოიწვია დაუმორჩილებლობა, რამაც საბოლოოდ მათ თავს დაატეხა სასჯელი.

`რატომ არის ასე მნიშვნელოვანი ქრისტიანულ ცხოვრებაში პირადი ურთიერთობა უფალთან? რატომ ვცვივდებით ასე ადვილად ცოდვასა და დაუმორჩილებლობაში, როცა ჩვენი ურთიერთობა ღმერთთან დარღვეულია? რას უპასუხებდით ასეთი შეკითხვის დამსმელს: "როგორ დავამყარო ღრმა, ახლო ურთიერთობა ღმერთთან"?`