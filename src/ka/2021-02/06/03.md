---
title: ხელშეკრულება მიწის შესახებ
date: 03/05/2021
---

დაპირება, რომ მიწა მიეცემა ღვთის ხალხს, ისრაელს, ჯერ აბრაამს მიეცა, შემდეგ კი განმეორებით ეთქვა ისააკს და იაკობს. ეს დაპირება განმეორდა სიკვდილის სარეცელზე მყოფ იოსების სიტყვებში (იხ. დაბ. 50:24). თუმცაღა ღმერთმა აბრაამს ამცნო, რომ ოთხასი წელი გაივლის, ვიდრე აბრაამის თესლი ამ მიწას დაეუფლება (იხ. დაბ. 15:13, 16). მოცემული დაპირების შესრულება დაიწყო მოსესა და იესო ნავეს ძის დღეებში. მოსემ გაიმეორა ღვთიური ბრძანება: "აჰა, მოგეცით თქვენ ეს ქვეყანა. მიდით და დაიმკვიდრეთ ქვეყანა" (რჯლ. 1:8).

`წაიკითხეთ რჯლ. 28:1,15. რა იგულისხმება ამ სიტყვებში? მოკლედ რომ ვთქვათ, ეს მიწა მიეცემა ისრაელს როგორც აღთქმის ნაწილი. აღთქმა გულისხმობს ვალდებულებებს. რა სახის ვალდებულებები ჰქონდა ისრაელს?`

რჯლ. 28-ის პირველ ნაწილში აღწერილია კურთხევები, რომლებსაც მიიღებენ ისრაელიანები, თუ შეასრულებენ ღვთის ნებას. თავის შემდეგი ნაწილი ეძღვნება წყევლებს, რომლებიც მათ დაატყდება თავს, თუ ისინი არ შეასრულებენ ღვთის ნებას. ეს წყევლები "მნიშვნელოვანწილად, თუმცა არა მთლიანად, გამოწვეული იყო იმით, რომ ცოდვას უბრალოდ საშუალებას აძლევდნენ გამოევლინა თავისი ბოროტი შედეგები... "ვინც თავის ხორცისთვის თესავს, ხორცისგან მოიმკის ხრწნილებას" (გალ. 6:8). როგორც წყალი, რომელიც თავისთავად არ შეწყვეტს დინებას, სანამ არ მიაღწევს თავის ზღვარს; როგორც საათი, რომელიც იმუშავებს, სანამ თავისთავად არ გაჩერდება; როგორც ხე, რომელიც იზრდება და შეუძლებელია არ გამოიღოს თავის შესაფერისი ნაყოფი,  - ასევე ცოდვასაც აქვს ზღვარი, რომელსაც უნდა მიაღწიოს; მსვლელობა, რომელიც უნდა ამოიწუროს; ნაყოფი, რომელიც უნდა წარმოიქმნას; "ვინაიდან მათი ბოლო სიკვდილია" (რომ. 6:21).  (H. Spence and Joseph Exell, The Pulpit Commentary: Deuteronomy, vol. 3, p. 439).

მიწის შესახებ ყველა დაპირების მიუხედავად, ისინი არ იყო უპირობო. ისინი აღთქმის ნაწილს წარმოადგენდა. ისრაელს უნდა შეესრულებინა შეთანხმების თავისი პირობები. წინააღმდეგ შემთხვევაში დაპირებები შეიძლება გაუქმებულიყო. უფალმა ბევრჯერ განუმარტა, რომ თუ ისინი არ დაემორჩილებიან, მაშინ მიწა წაერთმევათ. წაიკითხეთ ლევ. 26:27-33. ძნელი წარმოსადგენია, როგორ შეეძლო უფალს ამაზე ნათლად გამოეხატა თავისი სიტყვები.

`ჩვენ, როგორც ქრისტიანები, მოუთმენლად ველით ახალ ცასა და ახალ მიწას. ისინი შეპირებულია ჩვენთვის, როგორც აღთქმული მიწა იყო შეპირებული ებრაელებისთვის. განსხვავება იმაშია, რომ, როგორც კი შევალთ მასში, მას უკვე აღარასოდეს დავკარგავთ (დან. 7:18). ამავე დროს არსებობს გარკვეული პირობები იმისთვის, რომ იქ მოვხვდეთ. როგორ გესმით, რა სახის პირობებია ეს, განსაკუთრებით მხოლოდ რწმენით ხსნის კონტექსტში?`
