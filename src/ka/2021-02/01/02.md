---
title: კუების პირამიდა
date: 28/03/2021
---

"თავდაპირველად ღმერთმა შექმნა ცა და მიწა" (დაბ. 1:1).

მეცნიერმა ის იყო დაასრულა ლექცია მზის გარშემო პლანეტების მოძრაობისა და გალაქტიკის ცენტრის გარშემო მზის მოძრაობის შესახებ, რომ წამოდგა ხანდაზმული ქალი და წარმოთქვა, რომ დედამიწა - ეს არის ბრტყელი დისკი, რომელიც კუს ზურგზე ძევს. მეცნიერმა ხუმრობით ჰკითხა, თუ რაზე დგას კუ, ქალმა კი უპასუხა, რომ დგას სხვა კუზე. "ქალბატონო, - ღიმილით გააგრძელა მეცნიერმა, - მაშინ რაზე დგას ის კუ?" ქალმა უპასუხა: "კიდევ ერთ კუზე", მაგრამ სანამ მეცნიერი მორიგი შეკითხვის დასმას მოასწრებდა, თუ რაზე დგას ეს კუ, ქალმა მუქარით თითი დაუქნია და წარმოთქვა: "შვილო, ძალებს გაუფრთხილდი, კუები ძირამდეა".

როგორი სახალისოც არ უნდა იყოს ეს ისტორია, იგი ეხება ადამიანის არსებობის ყველაზე მნიშვნელოვან პრობლემას - თავად სამყაროს ბუნებას. რა სამყაროა ეს, რომელშიც ჩვენი ნებით არ ვიმყოფებით? რატომ ვართ აქ? როგორ მოვხვდით აქ? და საით მივდივართ ყველანი?
ეს არის ყოფიერების ძირითადი შეკითხვები, რომლებზე პასუხებიც განსაზღვრავს იმას, თუ როგორ ვცხოვრობთ.

`წაიკითხეთ შემდეგი მუხლები: დაბ. 1:1; ფსალმ. 99:3; ეს. 40:28; საქმე. 17:26; ეფეს. 3:9; ებრ. 1:2,10. როგორ პასუხობს ისინი ზოგიერთ ზემოთ მოყვანილ შეკითხვას? რა აერთიანებს მათ?`

საინტერესოა, რომ დაბ. 1:1-ში (როგორც სხვა მუხლებში) უფალი არ ცდილობს დაამტკიცოს, რომ ის - შემოქმედია. აქ არანაირი მტკიცებულება არ არის. ამის ნაცვლად ეს ადგილი შეიცავს მარტივ და ნათელ გადმოცემას, რომელიც ღმერთს წარმოაჩენს შემოქმედად. მკითხველი ან ღებულობს ამას რწმენით, ან არა. რწმენა, სინამდვილეში, - ეს არის ერთადერთი საშუალება, რომლითაც ჩვენ შეგვიძლია მივიღოთ ეს ბიბლიური ფაქტი, იმ მიზეზით, რომ არცერთი ჩვენგანი არ ესწრებოდა შექმნას. სინამდვილეში, ლოგიკის თვალსაზრისით შეუძლებელი იქნებოდა დავსწრებოდით ჩვენსავე შექმნას. ისინიც კი, ვინც არ იზიარებს ბიბლიურ შეხედულებას სამყაროს წარმოშობის შესახებ, იძულებული არიან აღიარონ ეს. 

`ღმერთს არ სურს, რომ ჩვენ ბრმად გვწამდეს მისი, როგორც შემოქმედისა, არამედ გვთავაზობს საფუძვლიან მიზეზებს ჩვენი რწმენისთვის. რატომ არის უფრო გონივრული გვწამდეს იმის, რომ ჩვენ შექმნილი ვართ ღმერთის მიერ, და არა ის, რომ წმიდა შემთხვევითობის შედეგი ვართ? `