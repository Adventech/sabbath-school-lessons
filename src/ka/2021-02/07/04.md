---
title: სინაის აღთქმა
date: 11/05/2021
---


გამოსვლის წიგნი მკითხველის ყურადღებას სამ ძირითად მოვლენას მიაპყრობს. სამი მთის მსგავსად - თავად გამოსვლა, აღთქმის დადება და სავანე-საწმიდრის მშენებლობა, ისინი ამაღლებულია სხვა ნაკლებად მნიშვნელოვან მოვლენებზე. აღთქმის დადება, რომელიც გამ. 19-24-შია ჩაწერილი, იყო "ევერესტი" ამ სამ "მთას" შორის. გამ. 19-24-ის განხილვა აჩვენებს მოვლენათა თანმიმდევრობას და ურთიერთკავშირს. 

ყველა ქვემოთ ჩამოთვლილი მუხლის წასაკითხად დრო რომც არ გქონდეთ, ყურადღება მიაქციეთ მოვლენათა თანმიმდევრობას: 

1. ეგვიპტელებისაგან გათავისუფლების შემდეგ ისრაელი მოდის და ბანაკდება სინაის მთასთან (იხ. გამ. 19:1,2).

2. ღმერთი სთავაზობს ისრაელს აღთქმას (გამ. 19:3-6).

3. ისრაელი თანხმდება აღთქმაში შესვლაზე (გამ. 19:7,8).

4. უშუალო მზადება აღთქმის დასადებად (გამ. 19:9-25).

5. ათი მცნების გამოცხადება (გამ. 20:1-17).

6. მოსე გამოდის როგორც აღთქმის შუამავლი (გამ. 20:18-21).

7. აღთქმის პრინციპების გადმოცემა (გამ. 20:22-გამ. 23:22).

8. აღთქმის დამტკიცება (გამ. 24:1-18). 

მოცემული აღთქმა ძირითად როლს ასრულებს გამოსყიდვის ჩანაფიქრში. ეს არის ბიბლიაში აღწერილი მეოთხე აღთქმა (მას წინ უსწრებდა აღთქმები ადამთან, ნოესთან და აბრაამთან), და მასში ღმერთი საკუთარ თავს უფრო სრულად ამჟღავნებს, ვიდრე წინა აღთქმებში. კერძოდ კი მაშინ, როცა დგინდება საწმიდრის მშენებლობა და მსახურება მასში. ამრიგად, საწმიდრის მეშვეობით ღმერთი განუმარტავს თავის ხალხს გამოსყიდვის ჩანაფიქრს, რომლის შესახებაც მთელ ქვეყნიერებას უნდა ამცნოს.

როდესაც ისრაელიანები ეგვიპტის მონობიდან გამოსყიდა, უფალს სურდა მათ შეეგნოთ, რომ გამოსყიდვას ჰქონდა უფრო მეტი მნიშვნელობა, ვიდრე უბრალოდ მონობიდან გათავისუფლებაა. მას სურდა გამოესყიდა ისინი ცოდვისგან - ძირითადი მონობიდან. მათ თავისუფლების მიღება შეეძლოთ მხოლოდ მესიის მსხვერპლის წყალობით, როგორც ეს მათთვის იყო გაცხადებული საწმიდარში არსებული მსახურების სიმბოლოებსა და სახეებში. ამიტომ გასაკვირი როდია, რომ მათი გამოსყიდვიდან მალევე მათ მიეცათ რჯული, მიეცათ მითითება აეგოთ საწმიდარი და აღესრულებინათ მასში მსახურება, რადგან მათში გაუცხადა ღმერთმა გამოსყიდვის ჩანაფიქრი, რაც არის კიდეც ამ აღთქმის ჭეშმარიტი მნიშვნელობა და მიზანი. რადგან ეს აღთქმა სხვა არაფერია თუ არა ხსნის აღთქმა, რომელსაც უფალი სთავაზობს დაცემულ კაცობრიობას. ასეთივე იყო აღთქმა ედემში  და ასეთივე იყო ეს აღთქმა სინაიზეც.

`რატომ იყო საჭირო აღთქმა ღმერთსა და ისრაელ ერს შორის? (იხ. რჯლ. 29:10-13, კიდევ ერთხელ მიაქციეთ ყურადღება აღთქმის ურთიერთობების როლს.)`