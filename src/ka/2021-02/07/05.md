---
title: ღმერთი და ისრაელი
date: 12/05/2021
---

"და ახლა, თუ მოუსმენთ ჩემს ხმას და დაიცავთ ჩემს აღთქმას, ამოგარჩევთ ჩემს საკუთრებად ყველა ხალხიდან, რადგან ჩემია მთელი ქვეყანა. და თქვენ იქნებით ჩემთვის მღვდელთა სამეფოდ და წმიდა ერად. აჰა, სიტყვანი, რომელთაც ეტყვი ისრაელის ძეთ!" (გამ. 19:5,6). 
ამ მუხლებში უფალი თავის აღთქმას სთავაზობს ისრაელის ძეებს. მართალია, უფალმა მოუწოდა მათ, მაგრამ ეს მოწოდება თავისთავად არ მიეცემოდათ მათი არჩევანის გარეშე. მათ უნდა ეთანამშრომლათ მასთან, ისევე როგორც ეგვიპტიდან გათავისუფლების დროს: მათ რომ არ გაეკეთებინათ ის, რაც უფალმა თქვა (მაგალითად, არ წაეცხოთ კარის წირთხლებზე კრავის სისხლი), ისინი დაიღუპებოდნენ. ასევე აქაც უფალი არ ეუბნება მათ: "მოგწონთ თუ არა ეს, იქნებით ჩემი სამეფო სამღვდელოება და წმიდა ერი". უფალი სთავაზობს, ხალხი კი ღებულობს წინადადებას.
წაიკითხეთ გამ. 19:5,6. როგორ გესმით ღმერთის სიტყვები რწმენით ხსნის კონტექსტში? მასში არსებული ბრძანება დაემორჩილონ უფალს აუქმებს თუ არა მადლით ხსნის იდეას? როგორ გეხმარებათ შემდეგი ტექსტები ამ კითხვებზე პასუხის გაცემაში? იხ. რომ. 3:19-24; რომ. 6:1,2; რომ. 7:7; გამოცხ. 14:12.
"ჩვენ არ ვიმსახურებთ ხსნას ჩვენი მორჩილებით, რადგან ხსნას ღმერთი უსასყიდლოდ გვჩუქნის, ჩვენ კი მას რწმენით ვღებულობთ. მაგრამ მორჩილება რწმენის ნაყოფია" (ე. უაითი. ქრისტესკენ მიმავალი გზა, გვ. 76).
იმსჯელეთ იმის შესახებ, რის გასაკეთებლად იყო მზად უფალი ისრაელი ხალხისთვის: მან არა მხოლოდ საოცარი გზით იხსნა ისინი ეგვიპტის მონობიდან, არამედ სურდა ისინი ექცია თავის ძვირფას საკუთრებად, მღვდელთა ერად. დაამყარა რა მათთან ურთიერთობა ხსნის საფუძველზე (როგორც დროებითზე, ეგვიპტის მონობიდან, ასევე მარადიულზე), უფალი ცდილობდა აეყვანა ისინი სულიერ, ინტელექტუალურ და ზნეობრივ დონეზე, რაც მათ გახდიდა ძველი სამყაროს დიდ ერად (იხ. რჯლ. 4:5-8). და ეს ყველაფერი იმისთვის, რომ ისრაელი გახდეს სახარების მახარებელი ყველა ხალხისთვის. ყველაფერი, რაც მათ უნდა გაეკეთებინათ საპასუხოდ - ყოფილიყვნენ მისი ერთგულები.
თქვენ როგორ თანამშრომლობთ უფალთან?
