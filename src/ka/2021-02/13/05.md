---
title: ახალი აღთქმა და მარადიული სიცოცხლე
date: 23/06/2021
---

**"მე ვარ აღდგომა და სიცოცხლე, ვინც მე მიწამებს, კიდეც რომ მოკვდეს, იცოცხლებს. ყველა, ვინც ცოცხალია და ჩემი მორწმუნეა, არ მოკვდება უკუნისამდე" (იოან. 11:25,26).**

მარადიულ სიცოცხლეს ორი განზომილება აქვს: აწმყო და მომავალი. აწმყოს განზომილებას მორწმუნისთვის მოაქვს უხვი სიცოცხლის გამოცდილება დღეს (იხ. იოან. 10:10), რომელიც შეიცავს მრავალრიცხოვან დაპირებებს დღევანდელი ცხოვრებისთვის.

მომავლის განზომილება - ეს, რა თქმა უნდა, მარადიული სიცოცხლეა - სხეულის აღდგომის დაპირება (იხ. იოან. 5:28,29; იოან. 6:39). მართალია ეს მომავლის მოვლენაა, მაგრამ ეს ერთადერთი მოვლენაა, რომელიც ფასეულს ხდის ყველა დანარჩენს, ერთადერთი მოვლენაა, რომელიც აღემატება ჩვენი, როგორც ქრისტიანების, ყველა სასოებას.

`წაიკითხეთ დღეს შემოთავაზებული მუხლი. რის შესახებ საუბრობს აქ იესო? სად შეიძლება მარადიული სიცოცხლის პოვნა? როგორ გვესმის იესოს სიტყვები იმის შესახებ, რომ ისინი, ვინც ცხოვრობს და სწამს მისი, რომც მოკვდნენ, გაცოცხლდებიან? იხ. გამოცხ. 2:11; გამოცხ. 20:6,14; გამოცხ. 21:8.`

რა თქმა უნდა, ჩვენ ყველანი მოვკვდებით, სიკვდილი - ეს მხოლოდ ძილია, დროებითი შესვენება, რომელიც დასრულდება სიცოცხლის აღდგომით მათთვის, ვისაც სწამს იესოსი. როდესაც ქრისტე დაბრუნდება, ქრისტეში მკვდარნი აღდგებიან უკვდავები, ქრისტეს ცოცხალი მიმდევრები კი თვალის დახამხამებაზე შეიმოსებიან უკვდავებით. მკვდრებსაც და ცოცხლებსაც, რომლებიც ქრისტეს ეკუთვნიან, ექნებათ განახლებული სხეულები. ღვთის ხალხისათვის იმ დროს დაიწყება უკვდავება.

რა დიდად სასიხარულოა იცოდე, რომ ჩვენი სიცოცხლე არ მთავრდება საფლავით, რომ ახალ სიცოცხლეს არა აქვს დასასრული, იმიტომ რომ იგი მარადიულად გაგრძელდება!

"ქრისტე ხორციელად დაგვემსგავსა ჩვენ, რათა სულიერად მისი მსგავსი გავხდეთ. სწორედ ამ კავშირის წყალობით უნდა აღვდგეთ მკვდრეთით - არა უბრალოდ იმის გამო, რომ ქრისტე გამოავლენს თავის ძალას, იმიტომ, რომ მისდამი რწმენით მისი სიცოცხლე ჩვენში შემოვიდა. მას, ვინც ქრისტეს ჭეშმარიტი არსი შეიცნო და შეუშვა გულში, საუკუნო სიცოცხლე აქვს. ქრისტე ჩვენში სულით ცოცხლობს და რწმენით მიღებული ღვთის სული არის სწორედ მარადიული სიცოცხლის დასაწყისი" (ე. უაითი, ქრისტე - წუთისოფლის იმედი", გვ. 294)

`როგორ შეგვიძლია დავტკბეთ მარადიული სიცოცხლის უპირატესობებით დღეს? სხვა სიტყვებით, რას გვაძლევს ეს დაპირება ამჟამად? ჩაწერეთ ზოგიერთი უპირატესობა, რომლებსაც მარადიული სიცოცხლის დაპირება გაძლევთ პირადად თქვენ, თქვენს ყოველდღიურ ცხოვრებაში. როგორ შეგიძლიათ მოუთხროთ ამ იმედის და დაპირების შესახებ იმ ადამიანს, ვისაც არ შეუძლია შეეგუოს საყვარელი ადამიანის სიკვდილს?`