---
title: ახალი აღთქმა და ახალი გული
date: 22/06/2021
---

**"ქრისტეს დასამკვიდრებლად რწმენით თქვენს გულებში, და იყოთ თქვენ ფესვგადგმულები და დაფუძნებულები სიყვარულში, რათა შეძლოთ ყველა წმიდასთან ერთად ჩაწვდეთ, რა არის განი და სიგრძე და სიმაღლე და სიღრმე, და შეიცნოთ ქრისტეს სიყვარული, ცოდნას რომ აღემატება, რათა აღივსოთ სრული ღვთიური სისავსით" (ეფეს. 3:17-19).**

როგორც ამ კვარტლის წინა თემებმა დაგვანახა, ახალი აღთქმა - ეს არის აღთქმა, რომელშიც უფალი ჩვენს გულებში დებს თავის რჯულს (იხ. იერ. 31:31-33). მათში არის არა მხოლოდ რჯული, არამედ, ამ დღის მუხლების თანახმად, არის ქრისტეც, რაც, რა თქმა უნდა, ლოგიკურია, რადგან ქრისტე და მისი რჯული მჭიდროდ არის ურთიერთდაკავშირებული. ამგვარად, ჩვენს გულში არსებულ ქრისტეს რჯულთან და მასში დამიკვიდრებულ ქრისტესთან ერთად (ბერძნული სიტყვა, თარგმნილი ზემოთ მოყვანილ ტექსტში როგორც "დამკვიდრება", ასევე ნიშნავს "ცხოვრებას, დავანებას, დასახლებას" და გააჩნია მუდმივობის იდეა), ჩვენ ვიძენთ აღთქმის მეორე უდიდეს უპირატესობას - ახალ გულს. 

`რისთვის გვჭირდება ახალი გული? როგორი ცვლილებები მოხდება მათში, ვისაც ახალი გული აქვს?`

კვლავ წაიკითხეთ ამ დღის მუხლები. ყურადღება მიაქციეთ, რომ პავლე გამოყოფს სიყვარულს და ამბობს, რომ ჩვენ "ფესვგადგმულები და დაფუძნებულები" უნდა ვიყოთ მასში. ეს სიტყვები გულისხმობს სტაბილურობას, სიმტკიცეს და მუდმივობას როგორც სიყვარულის საფუძველს. ჩვენს რწმენას აზრი არა აქვს, თუ იგი ფესვგადგმული არ არის სიყვარულში ღმერთისადმი და სიყვარულში მოყვასისადმი (იხ. მათ. 22:37-39; 1კორ. 13). ეს სიყვარული ცარიელ ადგილზე არ ჩნდება. პირიქით, იგი ჩნდება, რადგან გარკვეულ წარმოდგენას ვიღებთ ღვთის სიყვარულის შესახებ ჩვენ მიმართ (სიყვარულისა, ცოდნას რომ აღემატება), გამოვლენილს იესოში. ამის შედეგად ჩვენი ცხოვრება იცვლება, იცვლება ჩვენი გულები, ჩვენ კი ახალი ადამიანები ვხდებით ახალი აზრებით, ახალი სურვილებით და ახალი მიზნებით. ჩვენი გამოძახილი ღვთის სიყვარულზე ჩვენდამი ცვლის ჩვენს გულებს და მათში ნერგავს სიყვარულს სხვებისადმი. ალბათ, სწორედ ეს ჰქონდა მხედველობაში პავლეს, თუნდაც ნაწილობრივ, როდესაც საუბრობს "სრული ღვთიური სისავსით" აღვსების შესახებ.

`წაიკითხეთ 1იოან. 4:16. როგორ შეესაბამება ეს იმას, რაც პავლემ დაწერა ეფეს. 3:17-19-ში?`

`გადახედეთ იმ მუხლებს, რომლებიც დღეს შევისწავლეთ. რისი გაკეთება შეგიძლიათ, რათა საშუალება მისცეთ ამ დაპირებებს აღსრულდეს თქვენში? არის თუ არა ისეთი რამ, რაც შესაცვლელი გაქვთ, ის, რაც, შესაძლოა, ხელს გიშლით განიცადოთ ღვთიური სისავსე (ეფეს. 3:19)? შეადგინეთ სია იმისა, რაც შესაცვლელი გაქვთ თქვენს ცხოვრებაში. შეადგინეთ ერთი სია პირადად თქვენთვის და, თუ გსურთ, შეადგინეთ კიდევ ერთი, რომელსაც გაუზიარებთ ჯგუფს. როგორ შეგიძლიათ დაეხმაროთ ერთმანეთს, რომ შეიცვალოთ?`


