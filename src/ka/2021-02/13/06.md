---
title: ახალი აღთქმა და მისია
date: 24/06/2021
---

"ახლა წადით და მოიმოწაფეთ ყველა ხალხი, მონათლეთ ისინი მამისა და ძისა და სულიწმიდის სახელით. ასწავლეთ მათ ყოველივეს დაცვა, რაც მე გამცნეთ. აჰა, მე თქვენთანა ვარ დღენიადაგ საუკუნის დასასრულამდე" (მათ. 28:19,20).

მთელ მსოფლიოში ხალხი ხშირად ებრძვის იმას, რასაც სამხრეთ-აფრიკელმა მწერალმა ლორენს ვან დერ პოსტმა "უსარგებლობის ტვირთი" უწოდა. ადამიანები თვითონ აღმოაჩენენ სიცოცხლის საჩუქარს, მაგრამ არ იციან, რა მოუხერხონ მას, არ იციან, რა მიზნით იქნა მოცემული ეს საჩუქარი და არ იციან, როგორ გამოიყენონ იგი. ეს იმის მსგავსია, ადამიანს რომ შესთავაზო ბიბლიოთეკა, სავსე იშვიათი წიგნებით, მაგრამ არა წასაკითხად, არამედ კოცონთა დასანთებად. ფასეულობათა რა საშინელი გაფლანგვაა!

ახალი აღთქმის ქრისტიანებს არ სჭირდებათ ამ პრობლემასთან ბრძოლა. მათ, ვინც იცის (და პირადად განიცადა) საოცარი უწყება ჯვარცმული და აღმდგარი მაცხოვრის შესახებ, რომელიც მოკვდა თითოეული ადამიანის ცოდვის გამო, რათა ყველას ჰქონდეს საუკუნო სიცოცხლე, იგემეს სიხარული. მათ. 28:19,20-ის არაორაზროვანი მოწოდების გათვალისწინებით, მორწმუნეს, ეჭვგარეშეა, აქვს თავისი მისია ცხოვრებაში, კერძოდ კი - გაავრცელოს მსოფლიოში საოცარი ჭეშმარიტება, რომელიც მან პირადად განიცადა იესო ქრისტეში. რა პატივია! დიდი ნაწილი იმისა, რასაც ამ წუთისოფელში ვაკეთებთ, ამ წუთისოფელთან ერთად განადგურდება. მაგრამ სახარების ქადაგება სხვა ადამიანებისთვის - ეს არის შრომა, რომელიც კვალს დატოვებს მარადისობაში. იმსჯელეთ ქრისტეს მიერ განსაზღვრული მისიის მნიშვნელობაზე!

`კვლავ წაიკითხეთ დღეს შემოთავაზებული მუხლები. იესოს სიტყვების თანახმად, კონკრეტულად რა უნდა ვაკეთოთ ჩვენ და რა იგულისხმება მის ყოველ მოთხოვნაში? რომელი დაპირებები გვაძლევს რწმენას და სიმამაცეს ქრისტეს მოთხოვნების შესასრულებლად?`

`თავად უფალმა მოგვცა ახალი აღთქმის ქრისტიანებს განსაკუთრებული დავალება. ვინც არ უნდა ვიყოთ, რა ადგილიც არ უნდა გვეკავოს ცხოვრებაში, რითაც არ უნდა ვიყოთ შეზღუდული, ჩვენ ყველას შეგვიძლია საკუთარი წვლილის შეტანა სახარების ქადაგებაში. აკეთებთ თუ არა ახლა რამეს? შეგიძლიათ თუ არა უფრო მეტის გაკეთება? რა შეგიძლიათ გააკეთოთ თქვენს კლასთან ერთად, რათა უფრო მნიშვნელოვანი როლი შეასრულოთ ამ საქმეში?`