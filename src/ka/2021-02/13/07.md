---
title: შემდგომი გამოკვლევისათვის
date: 25/06/2021
---

წაიკითხეთ ე. უაითის წიგნში "დიადი ბრძოლა" თავი "ღვთის ხალხის გათავისუფლება" (გვ. 495-508); წიგნში "ქრისტესკენ მიმავალი გზა" თავი "სიხარული უფალში" (გვ. 145-159).
"ღვთის წმიდა ძე თავისუფალი იყო ცოდვისა და მწუხარებისგან: მან სხვა ადამიანთა მწუხარება იტვირთა, ვინაიდან მას დაეკისრა ყოველი ჩვენგანის ურჯულოება. იგი საკუთარ თავს უკავშირებს კაცობრიობას ღვთიური თანაგრძნობის მეშვეობით და, როგორც ადამიანთა მოდგმის წარმომადგენელი, თანხმდება იმაზე, რომ მას მოეპყრან როგორც დამნაშავეს. იგი იმზირება ტანჯვის უფსკრულში, რომელიც ჩვენმა ცოდვებმა წარმოქმნა ჩვენთვის, და გვთავაზობს ადამიანსა და ღმერთს შორის არსებულ უფსკრულზე ხიდის გადებას (ე. უაითი. ბიბლიური ექო და დროის ნიშნები, 1 აგვისტო, 1892 წ.).
"მოდი, ჩემო ძმაო, მოდი ისეთი, როგორიც ხარ, ცოდვილი და შებღალული. შენი დანაშაულის ტვირთი იესოს გადაეცი და რწმენით მიენდე მის დამსახურებებს. მოდი ახლა, სანამ წყალობის დრო ჯერ არ დასრულებულა; მოდი მონანიებითა და მოდრეკილი გულით და ღმერთი მოწყალედ გაპატიებს. არ გაბედო კიდევ ერთი შესაძლებლობის უარყოფა. ყური უგდე წყალობის ხმას, რომელიც გემუდარება აღდგე მკვდრეთით, რათა ქრისტემ განგანათლოს. ისეთი შთაბეჭდილება იქმნება, თითქოს ყოველი წამი უშუალოდ არის დაკავშირებული უხილავი სამყაროს ხვედრთან. მაშ, ნუ დაუშვებ, რომ სიამაყემ და ურწმუნებამ კიდევ უფრო დაგაშოროს შემოთავაზებულ წყალობას. თუ ასეთი რამ მოხდება, შენ საბოლოოდ იტირებ და იკვნესებ: "გავიდა მკა, მიილია ზაფხული, ჩვენ კი არა ვართ გადარჩენილნი" (ე. უაითი. მოწმობა ეკლესიისთვის, ტ. 5, გვ. 353).
კითხვები მსჯელობისათვის:
1. ფრანცისკო ხოსე მორენო წერდა: "ჩვენ ვადარებთ საკუთარ თავს სამყაროს და ვაცნობიერებთ საკუთარ უმეცრებას და სრულ უძლურებას; აქედანაა დაუცველობის გრძნობა. შედეგად განვიცდით შიშს" (Between Faith and Reason: Basic Fear and the Human Condition, p. 7). შეადარეთ ეს მტკიცებულება იმას, რაც თქვენ შეისწავლეთ ამ კვირაში ეფეს. 3:17-19-ში. იმსჯელეთ ამ ორ გამონათქვამს შორის არსებულ განსხვავებაზე.
2. ღმერთი გვპირდება სიხარულს, რადგან ჩვენ გვწამს იესოსი. არის თუ არა სიხარული იგივე ბედნიერება? უნდა ვიყოთ თუ არა ყოველთვის ბედნიერები? თუ უბედურები ვართ, ნიშნავს თუ არა ეს იმას, რომ ჩვენს ქრისტიანულ გამოცდილებასთან დაკავშირებით რაღაც ვერ არის რიგზე? როგორ გვეხმარება ქრისტეს ცხოვრება პასუხი გავცეთ ამ კითხვებს?
3. განაგრძეთ განხილვა აზრებისა "ღვთიური სისავსით" აღვსების შესახებ (ეფეს. 3:19). რას ნიშნავს ეს? როგორ შეგვიძლია განვიცადოთ ეს ჩვენს ცხოვრებაში?
დასკვნა: აღთქმა - ეს უბრალოდ რაღაც ღრმა საღვთისმეტყველო ცნება როდია, ეს არის ურთიერთობა ქრისტესთან. აღთქმა განსაზღვრავს მათ შემადგენლებს. მსგავსი ურთიერთობები - ეს არის საოცარი სიხარული მომავლისა, როცა იესო დაბრუნდება დედამიწაზე.
