---
title: დანაშაულისგან თავისუფლები
date: 21/06/2021
---

**"ამიტომ ახლა არავითარი მსჯავრი არ არის მათზე, რომლებიც ქრისტე იესოში ცხოვრობენ არა ხორციელად, არამედ სულიერად" (რომ. 8:1).**

ახალგაზრდა ქალი მხეცურად მოკლეს. მკვლელი ვერ იპოვეს. პოლიციამ მის საფლავზე ფარული მიკროფონი დააყენა. ერთ საღამოს, ქალის სიკვდილიდან მრავალი თვის შემდეგ, საფლავთან ახალგაზრდა მამაკაცი მივიდა. იგი მუხლებზე დაეშვა და ტირილით სთხოვდა ქალს პატიებას. პოლიციამ მოისმინდა მისი სიტყვები და, რა თქმა უნდა, დააპატიმრა იგი დანაშაულის გამო. 

რამ მიიყვანა იგი საფლავთან? დანაშაულის გრძნობამ.

მართალია არცერთ ჩვენგანს (ვიმედოვნებთ) არასოდეს ჩაუდენია რაიმე ისეთი მძიმე, როგორც იმ ახალგაზრდა კაცმა, ჩვენ ყველანი დამნაშავენი ვართ, ჩვენ ყველას ჩაგვიდენია ისეთი რამ, რის გამოც გვრცხვენია, ისეთი რამ, რისი ჩადენაც არ გვინდოდა, მაგრამ ჩავიდინეთ. 

იესოსა და ახალი აღთქმის სისხლის წყალობით არცერთმა ჩვენგანმა არ უნდა იცხოვროს დანაშაულის გრძნობით. ამ დღის მუხლის თანახმად, არავითარი მსჯავრი არ არის ჩვენზე. მთავარი მსაჯული უდანაშაულოდ გვთვლის, თითქოს არასოდეს ჩაგვედინოს ის, რის გამოც თავს დამნაშავედ ვგრძნობთ.

`როგორ გვეხმარება ეს მუხლები გავიგოთ რომ. 8:1? იხ. იოან. 5:24; რომ. 3:24,25; 2კორ. 5:21.`

უფალთან აღთქმის ურთიერთობებში ცხოვრების ერთ-ერთი უდიდესი დაპირება მდგომარეობს იმაში, რომ აღარ უნდა ვიცხოვროთ დანაშაულის ტვირთის ქვეშ. აღთქმის სისხლის წყალობით ჩვენ - ვინც გადაწყვიტა შევიდეს აღთქმის ამ ურთერთობებში ღმერთთან და დაიცვას რწმენის, მონანიებისა და მორჩილების პირობები, შეგვიძლია გავთავისუფლდეთ ცოდვის ტვირთისგან. როდესაც სატანა ყურში ჩაგვჩურჩულებს, რომ ჩვენ ვართ ბოროტები, ვართ ცუდები, რომ საკმაოდ ცოდვილი ვართ, რათა ღმერთმა მიგვიღოს, ჩვენ შეგვიძლია გავაკეთოთ ის, რაც გააკეთა იესომ, როდესაც სატანა აცდუნებდა მას უდაბნოში: ჩვენ შეგვიძლია მოვახდინოთ წმიდა წერილის ციტირება და საამისოდ ერთ-ერთი საუკეთესო მუხლია რომ. 8:1. ეს არ ნიშნავს ჩვენს ცხოვრებაში ცოდვის არსებობის უარყოფას, პირიქით, ეს ნიშნავს, რომ უფალთან აღთქმის ურთიერთობების წყალობით, ჩვენ მეტად აღარ ვართ მსჯავრის ქვეშ ამ ცოდვის გამო. იესომ იტვირთა სასჯელი ჩვენ მაგივრად და ახლა წარმდგარია მამის წინაშე, რომ იშუამდგომლოს ჩვენთვის თავისი სისხლით და წარადგინოს თავისი სიმართლე ჩვენი ცოდვების ნაცვლად.

`რამდენად მნიშვნელოვანია თქვენს ცხოვრებაში ის, რომ უფალმა მოგიტევათ ყველა ცოდვა, რომლებიც თქვენ შეგეძლოთ ჩაგედინათ? როგორ გეხმარებათ ამის გაცნობიერება მათთან ურთიერთობაში, ვინც თქვენ შეგცოდათ? როგორ გავლენას უნდა ახდენდეს ეს თქვენს ურთიერთობაზე ამ ადამიანებთან?`