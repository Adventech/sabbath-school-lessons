---
title: აბრაამის რწმენა, ნაწილი 1
date: 15/06/2021
---

**"და ერწმუნა იგი უფალს, და ეს შეერაცხა მას სიმართლედ" (დაბ. 15:6).**

ეს მუხლი ერთ-ერთი ყველაზე ღრმა აზრის მქონე მუხლია მთელ წმიდა წერილში. იგი გვეხმარება გავიგოთ ბიბლიის ყველაზე მნიშვნელოვანი ჭეშმარიტება - ჩვენ ვმართლდებით რწმენით. ეს ასე ხდებოდა საუკუნეებით ადრე, სანამ პავლე ამ აზრს გამოხატავდა რომაელთა მიმართ წერილში, რომელიც მთლიანად ეძღვნება იმის მტკიცებას, რომ ადამის დროიდან მოყოლებული ხსნა ყოველთვის ხორციელდებოდა ერთი და იმავე გზით. 

ამ მუხლის უშუალო კონტექსტი გვეხმარება გავიგოთ, რამდენად დიდი იყო აბრაამის რწმენა ღვთის დაპირებისადმი შვილის შესახებ, მიუხედავად ყველა აშკარა მოწმობისა იმასთან დაკავშირებით, რომ თითქოს შეუძლებელი იყო ამ დაპირების შესრულება. ესაა რწმენა, რომელიც აცნობიერებს თავის სრულ უძლურებას, რწმენა, რომელიც მოითხოვს თავისი "მე"-ს სრულ დამორჩილებას, რწმენა, რომელიც გულისხმობს უფლისადმი სრულ მორჩილებას, რწმენა, რომელსაც მორჩილებისკენ მიჰყავხარ. ასეთი იყო აბრამის რწმენა და ეს შეერაცხა მას "სიმართლედ".

`რატომ არის ბიბლიაში ნათქვამი, რომ ეს "შეერაცხა" მას ან, სხვა თარგმანის მიხედვით, "ჩაეთვალა" მას სიმართლედ? იყო თუ არა თავად აბრაამი "მართალი" ღვთის სიმართლის თვალსაზრისით? რა გააკეთა მან მალევე მას შემდეგ, რაც ღმერთმა გამოაცხადა იგი მართალად, და როგორ გვეხმარება ეს ჩვენ მივხვდეთ, რატომ შეერაცხა მას ეს სიმართლე, მიუხედავად იმისა, თუ ვინ იყო იგი სინამდვილეში?`

რამდენადაც არ უნდა ყოფილიყო აბრაამის ცხოვრება აღვსილი რწმენითა და მორჩილებით,  მას ვერ უწოდებ სრულყოფილი რწმენისა და სრულყოფილი მორჩილების ცხოვრებას. დროდადრო იგი ამჟღავნებდა სისუსტეს ხან ერთ საკითხში, ხან მეორეში. ჩვენ გვგავს, ხომ ასეა? ამ ყველაფერს ძირითად მომენტთან მივყავართ, კერძოდ კი: ჩვენი მხსნელი სიმართლე - ესაა სიმართლე, რომელიც ჩვენ "გვერაცხება", სიმართლე (უცნაურ რელიგიურ ტერმინს თუ გამოვიყენებთ), რომელიც გვეთვლება ჩვენ. ეს ნიშნავს, რომ მართლებად გამოგვაცხადეს ღვთის წინაშე, მიუხედავად ჩვენი შეცდომებისა; ეს ნიშნავს, რომ ზეცის ღმერთი მართლებად გვხედავს, რომც არ ვიყოთ ასეთები. აი, რა უყო მან აბრაამს, და აი, რას უზამს ყველას, ვინც მასთან აბრაამის რწმენით მივა (იხ. რომ. 4:16).

წაიკითხეთ რომ 4:1-7. შეხედეთ კონტექსტს, რომელშიც პავლეს მოჰყავს დაბ. 15:6. ლოცვაში იფიქრეთ ამ მუხლების შესახებ და თქვენი სიტყვებით ჩაწერეთ, თქვენი აზრით რას გეუბნებათ ისინი პირადად თქვენ.