---
title: ფიქრები გოლგოთის შესახებ
date: 13/06/2021
---

ძველი აღთქმის წიგნში გამჟღავნებული ხსნის გზა, რომელიც გათვალისწინებული იყო მოსესთან დადებული აღთქმით, არაფრით განსხვავდება ახალი აღთქმის წიგნში აღწერილი ხსნის გზისგან, რომელიც ახალი აღთქმით იყო გათვალისწინებული. ძველი თუ ახალი აღთქმის წიგნებში ძველ და ახალ აღთქმაში ხსნა მოიპოვება მხოლოდ რწმენით. მისი მოპოვება სხვა რამით რომ ყოფილიყო შესაძლებელი, მაგალითად საქმეებით, ხსნა გადაიქცეოდა სავალდებულო გადასახადად, რაღაცად, რაც შემოქმედს ვალდებულს გახდიდა მოეცა. მხოლოდ მათ, ვისაც არ ესმის ცოდვის სერიოზულობა, შეუძლიათ დაიჯერონ ის, რომ ღმერთი ვალდებულია გვიხნას. პირიქით, რადგან ამ საკითხს შევეხეთ, არსებობდა მხოლოდ ერთი ვალდებულება, კერძოდ კი ის, რაც ჩვენ უნდა მიგვეღო დარღვეული რჯულის მიხედვით. ჩვენ, რა თქმა უნდა, არ შეგვიძლია შევასრულოთ ეს ვალდებულება; საბედნიეროდ, იესომ შეასრულა იგი ჩვენს ნაცვლად. 

"როდესაც ადამიანები შეძლებენ უფრო სრულად ჩასწვდნენ ცისა და მიწის შემოქმედის მიერ ადამიანებისათვის გაღებული მსხვერპლის სიდიადეს, მაშინ გამოსყიდვის ჩანაფიქრი განდიდებული იქნება და ფიქრები გოლგოთის შესახებ ქრისტიანის გულში გააღვივებს ნაზ, წმინდა და ცოცხალ გრძნობებს. ღმერთისა და კრავის დიდება იქნება მათ გულებში და ბაგეებზე. სიამაყე და თავმოყვარეობა ვერ იპოვის ადგილს გულებში, რომლებმაც ღრმად აღბეჭდეს გოლგოთაზე მომხდარი მოვლენები. მათთვის, ვინც ღირსეულად აფასებენ უდიდეს საფასურს, გადახდილს ადამიანის გამოსასყიდად, ანუ ღვთის ძვირფასი ძის ძვირფას სისხლს, დიდი მნიშვნელობა აღარ ექნება ამ წუთისოფელს. დედამიწის მთელ სიმდიდრესაც კი არ ძალუძს გამოისყიდოს თუნდაც ერთი მომაკვდავი სული. ვის ძალუძს გაზომოს ის სიყვარული, რომელსაც ქრისტე განიცდიდა დაკარგული წუთისოფლისადმი, როდესაც იგი ჯვარზე ეკიდა და იტანჯებოდა დამნაშავე ადამიანთა ცოდვების გამო? ეს სიყვარული განუზომელი და უსაზღვროა. 

ქრისტემ დაამტკიცა, რომ მისი სიყვარული სიკვდილზე ძლიერია. იგი ადამიანის ხსნას აღასრულებდა, და მიუხედავად იმისა, რომ ბნელეთის ძალებთან ყველაზე საშინელ ბრძოლაში ჩაება, მისი სიყვარული სულ უფრო ძლიერი ხდებოდა. მან ისიც კი აიტანა, რომ მამამ სახე მოარიდა, როდესაც სულიერ მწუხარებაში მყოფმა შესძახა: "ღმერთო ჩემო, ღმერთო ჩემო, რად მიმატოვე?" (მათ. 27:46). მისმა მარჯვენამ ხსნა მოიტანა. ადამიანის გამოსასყიდის საფასური გადახდილ იქნა, როდესაც უკანასკნელ სულიერ ბრძოლაში ქრისტემ წარმოთქვა კურთხეული სიტყვა, რომელიც, თითქოს ექოდ გავარდა მთელ ქმნილებაში: "აღსრულდა" (იოან. 19:30). 

გოლგოთაზე მომხდარმა მოვლენებმა უნდა გააღვიძოს ყველაზე ღრმა და ძლიერი გრძნობები. სავსებით მისაღები და გამართლებული იქნება, თუკი ეს თემა შენში გამოიწვევს ძლიერ აღფრთოვანებასა და შთაგონებას. ჩვენ სრულად ვერასოდეს ჩავწვდებით და დავიტევთ ჩვენში იმ ფაქტს, რომ ქრისტეს, რომელსაც ვერავინ შეედრებოდა თავის ზნეობრივ თვისებებში და აბსოლუტურად უცოდველი იყო, უნდა ეგემა ესოდენ მტანჯველი სიკვდილი და ეტვირთა ამ წუთისოფლის ცოდვების მთელი სიმძიმე! ჩვენ არ ძალგვიძს ჩავწვდეთ ასეთი სიყვარულის მთელ განს და სიგრძეს, სიღრმესა და სიმაღლეს. ფიქრები მაცხოვრის სიყვარულის შეუდარებელ სიღრმეზე ვერანაირად ვერ ეტევა გონებაში, მაგრამ ეხება და მოალბობს გულს, განწმედს და აკეთილშობილებს გრძნობებს და ცვლის ხასიათს" (ე. უაითი. მოწმობები ეკლესიისთვის, ტ. 2, გვ. 212, 213).

`ილოცეთ იმის შესახებ, რის შესახებაც წერდა ელენ უაითი. ამ სტრიქონების გათვალისწინებით წაიკითხეთ გალ. 6:14 და შემდეგ საკუთარ თავს ჰკითხეთ: "როგორ შემიძლია განვადიდო ქრისტეს ჯვარი?"`