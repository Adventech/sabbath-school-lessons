---
title: უმჯობესი აღთქმა (ებრ. 8:6)
date: 02/06/2021
---

წინა დღის თემის შესწავლით დავრწმუნდით, რომ ძირითად ელემენტებთან დაკავშირებით ძველი და ახალი აღთქმა ერთნაირია. მათი არსია ხსნა ღმერთისადმი რწმენით, რომელიც გვპატიობს ცოდვებს არა იმიტომ, რომ ჩვენ დავიმსახურეთ, არამედ მხოლოდ თავისი მადლით. ამ პატიების შედეგად ჩვენ შევდივართ მასთან ურთიერთობებში და რწმენით ვემორჩილებით მას.

მიუხედავად ამისა, ებრაელთა მიმართ ეპისტოლე ახალა აღთქმას უწოდებს უმჯობესს. როგორ გავიგოთ ეს? რითია ერთი აღთქმა მეორეზე უმჯობესი? 

`რაშია ძველი აღთქმის "ნაკლი"? ებრ. 8, 7:8.`

ძველი აღთქმის პრობლემა მდგომარეობს არა თავად აღთქმაში, არამედ იმაში, რომ ხალხს აღმოაჩნდა არასაკმარისი რწმენა ამ აღთქმის მიმართ (იხ. ებრ. 4:2). ახალი აღთქმის უპირატესობა ძველთან შედარებით იმაშია, რომ იესო ქრისტე, ნაცვლად იმისა, რომ წარმოდგენილი იყოს მხოლოდ მსხვერპლშეწირვით (როგორც ძველ აღთქმაში) ახლა თვითონ მოევლინა, მიიღო სიკვდილი და ასრულებს მღვდელმთავრის მსახურებას. სხვა სიტყვებით, ხსნა, შემოთავაზებული ძველ აღთქმაში იგივეა, რაც ახალში. ახალ აღთქმაში, აღთქმის ღმერთი და მისი სიყვარული დაცემული კაცობრიობისადმი წარმოდგენილია მთელი სისრულით. იგი უმჯობესია, იმიტომ რომ ყველაფერი, რაც ძველ აღთქმაში შემოთავაზებული იყო სიმბოლოებისა და წინასახეების მეშვეობით, აღსრულდა იესოში, ვისი უცოდველი ცხოვრების, სიკვდილისა და მღვდელმთავრის მსახურების სიმბოლოც იყო მიწიერი საწმიდარი (იხ. ებრ. 9:8-14).

დღეს, სიმბოლოებისა და პირველსახეების ნაცვლად ჩვენ გვყავს თვით იესო ქრისტე, არა მარტო როგორც დაკლული კრავი, რომელმაც თავისი სისხლი დაღვარა ჩვენი ცოდვების გამო (იხ. ებრ. 9:12), არამედ, როგორც მღვდელმთავარი, რომელიც მსახურებას აღასრულებს ჩვენ საკეთილდღეოდ (იხ. ებრ. 1:25). იგი გვთავაზობს იგივე ხსნას, მაგრამ ახალ აღთქმაში უფრო სრულად იხსნება მისი გამოცხადება თავისი თავის შესახებ და ხსნა მისით. ამიტომ, ახალი აღთქმა ძველზე აღმატებულია.

`წაიკითხეთ ებრ. 8:5 და 10:1. რა სიტყვას იყენებს ავტორი ძველაღთქმისეულ საწმიდარში მსახურების აღსაწერად? როგორ გვეხმარება ამ სიტყვის გამოყენება, გავიგოთ ახალი აღთქმის უპირატესობა?`

`დაფიქრდით, რატომ გვაძლევს ღმერთის უკეთესად  შეცნობის საშუალებას ქრისტეს ცხოვრება, სიკვდილი და ჩვენ გამო მღვდელმთავრის მსახურება, ვიდრე მიწიერ საწმიდარში არსებული მსხვერპლშეწირვის სისტემა?`