---
title: ძველი და ახალი აღთქმა
date: 01/06/2021
---

**"და ასევე უცხოტომელთ, შემოერთებულთ უფალთან, რომ ემსახურებიან მას და უყვართ უფლის სახელი, რათა იყვნენ მისი მსახურნი; ყველას, შეუბღალავად რომ იცავს შაბათს, და ჩემს აღთქმას მოჭიდებულთ. მე მოვიყვან მათ ჩემს წმიდა მთაზე და გავახარებ მათ ჩემს სამლოცველო სახლში; მათი სრულადდასაწველი და შესაწირავები სასურველი იქნება ჩემს სამსხვერპლოზე, რადგან ჩემი სახლი სამლოცველო სახლად იწოდება ხალხებისათვის" (ეს. 56:6,7).**

იერემია აცხადებს, რომ ახალი აღთქმა უნდა დაიდოს "ისრაელის სახლთან" (იერ. 31:33). ნიშნავს თუ არა ეს იმას, რომ მხოლოდ აბრაამის ნამდვილი შთამომავლები, სისხლით და დაბადებით ებრაელები, მიიღებენ აღთქმის დაპირებებს?

არა! ფაქტობრივად, საკითხი ასე არ მდგარა თვით ძველი აღთქმის დროსაც. უეჭველია, ებრაელ ხალხს მიეცა აღთქმის დაპირებები, მაგრამ არა მხოლოდ მათ. ყველა ხალხი - ებრაელებიც და წარმართნიც - მიწვეულ იქნენ, რათა ეზიარონ  დაპირებებს, მაგრამ ამისათვის საჭირო იყო მათი თანხმობა აღთქმის დასადებად. პირობები არ შეცვლილა და დღესაც ყოველივე ასე რჩება.

`წაიკითხეთ ზემოთ მოყვანილი მუხლები ესაია წინასწარმეტყველის წიგნიდან. რა სახის პირობებზე საუბრობს ეს მუხლები მათთვის, ვისაც სურს, ემსახუროს ღმერთს? არის თუ არა რაიმე განსხვავება იმაში, რასაც ღმერთი მოითხოვდა მათგან და რასაც იგი მოითხოვს ჩვენგან დღეს? განმარტეთ თქვენი პასუხი.`

თუმცა ახალი აღთქმა წოდებულია „უმჯობესად“ (იხ. შემდეგი დღის თემის კომენტარები), სინამდვილეში არ არსებობს არანაირი სხვაობა ძირითად ელემენტებში, რომლებიც შეადგენს როგორც ძველ, ისე ახალ აღთქმას. ეს იგივე ღმერთია, რომელიც გვთავაზობს გადარჩენას იგივე გზით, მადლის მეშვეობით (იხ. გამ. 34; რომ. 3:24); ეს იგივე ღმერთია, რომელიც ეძებს ისეთ ადამიანებს, რომლებიც რწმენით მოიპოვებენ უფლებას მისი მიტევების დაპირებებზე (იხ. იერ. 31:34; ებრ. 8:12); ეს იგივე ღმერთია, რომელსაც სურს, რჯული დაწეროს იმათ გულებზე, ვინც მის კვალს გაჰყვება და მასთან რწმენის ურთიერთობებში იქნება (იხ. იერ. 31:33, ებრ. 8:10), ებრაელები იქნებიან თუ წარმართები.

ახალი აღთქმის წიგნიდან ვიგებთ, რომ ისრაელიანებმა უპასუხეს მადლის მოწოდებას და მიიღეს იესო ქრისტე და მისი სახარება. რაღაც დროის განმავლობაში ისინი იყვნენ ეკლესიის საფუძველი, "ნატამალი... მადლით ამორჩეული" (იხ. რომ. 11:5), მათ საპირისპიროდ, ვისაც გული დაეხშო (იხ. რომ. 11:7). ამავე დროს წარმართებმა, წარსულში ურწმუნოებმა, მიიღეს სახარება და გახდნენ ღმერთის ჭეშმარიტი ხალხის ნაწილი, შემდგარი მათგან, ვინც ირწმუნა მიუხედავად იმისა, თუ რომელ ხალხს ან რასას მიეკუთვნებოდა იგი (იხ. რომ. 11:13-24). ამრიგად, წარმართები, რომლებიც „იმ დროს ქრისტეს გარეშე იყვნენ, ისრაელის კრებულისგან გაუცხოებულნი, აღთქმის მცნებათაგან უცხონი“ (ეფეს. 2:12), მოახლოებული იყვნენ ქრისტეს სისხლით. ქრისტე არის შუამდგომელი "ახალი აღთქმისა" (ებრ. 9:15) ყველა მორწმუნესთვის, ეროვნების ან რასის მიუხედავად.