---
title: ახალი აღთქმის მღვდელმთავარი
date: 03/06/2021
---

ებრაელთა მიმართ ეპისტოლე დიდ ყურადღებას უთმობს იესოს, როგორც ჩვენს მღვდელმთავარს ზეციურ საწმიდარში. ფაქტობრივად, ახალი აღთქმის არსი ყველაზე ნათლად წარმოდგენილია ებრაელთა მიმართ ეპისტოლეში, რაც კი შეიძლება მოიძებნოს ახალი აღთქმის წიგნში. მასში ხაზგასმულია ქრისტეს როგორც მღვდელმთავრის მსახურება. ეს უბრალოდ დამთხვევა როდია. ქრისტეს ზეციური მსახურება მჭიდროდ არის დაკავშირებული ახალი აღთქმის დაპირებებთან.

ძველი აღთქმის მსახურება საწმიდარში იყო ახალი აღთქმის ჭეშმარიტებების გადმოცემის საშუალება. იგი მოიცავდა მსხვერპლშეწირვას და შუამდგომლობას. ცხოველებს მსხვერპლად სწირავდნენ, მღვდლებს კი მათი სისხლი საწმიდარში შეჰქონდათ. ეს ყველაფერი, რა თქმა უნდა, იყო მხოლოდ ქრისტეში ხსნის სიმბოლო. თავისთავად სიმბოლოებს არ მოჰქონდა ხსნა.

`წაიკითხეთ ებრ. 10:4. რატომ არ არის ცხოველების სიკვდილი საკმარისი ხსნისათვის?`

მთელი ეს მსხვერპლები და თანმხლები მღვდლების შუამდგომლობა აღსრულდა ქრისტეში. ქრისტე გახდა მსხვერპლი, რომლის სისხლითაც აღბეჭდილია ახალი აღთქმა. ქრისტეს სისხლმა განამტკიცა ახალი აღთქმა, რის შედეგადაც სინაის აღთქმა და მისი მსხვერპლები გახდა "ძველი", ანუ გაუქმებული. შეწირულ იქნა ჭეშმარიტი მსხვერპლი ერთხელ და სამუდამოდ (ებრ. 9:26). ქრისტეს სიკვდილის შემდეგ საჭირო აღარ არის ცხოველების მსხვერპლად მოტანა. მიწიერ საწმიდარში მსახურებამ თავის დანიშნულება აღასრულა.

`წაიკითხეთ მათ. 27:51, სადაც მოთხრობილია იმის შესახებ, თუ როგორ გაიპო კრეტსაბმელი მიწიერ საწმიდარში ქრისტეს სიკვდილის მომენტში. როგორ გვეხმარება ეს მოვლენა იმის გაგებაში, თუ რატომ გაუქმდა მიწიერი საწმიდარი?`

ცხოველების შეწირვის სისტემა დაკავშირებული იყო მღვდლებისა და ლევიანების მსახურებასთან, რომელთაც მსხვერპლები მოჰქონდათ და მათ წარმოადგენდნენ მიწიერ საწმიდარში ხალხის სახელით. როდესაც შეწყდა მსხვერპლშეწირვა, აღარ არის საჭირო მღვდლების მსახურება. ყველაფერი აღსრულდა იესოში, რომელიც ამჟამად მსახურებს, შეაქვს რა საკუთარი სისხლი ზეციურ საწმიდარში (იხ. ებრ. 9:12) და არის ჩვენი შუამდგომელი. აი, იმედისა და დაპირების საფუძველი, რომელიც ახალ აღთქმაში მოგვეცა.

`რას გრძნობთ იმის გააზრებისას, რომ დღეს ქრისტე თქვენ გამო ასრულებს მსახურებას ზეცაში, შეაქვს რა საკუთარი სისხლი ზეციურ საწმიდარში? რამდენად განამტკიცებს ეს თქვენ დარწმუნებულობას ხსნაში?`