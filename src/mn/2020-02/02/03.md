---
title:  СҮНСНИЙ ОНГОД
date:   06/04/2020
---

Бурхан хүнд хүслээ танилцуулахын тулд хүний хэл яриаг ашигласан тул Бурханы илчлэлтийг бичиж тэмдэглэх боломжтой байв. Бурхан Ариун Сүнсээрээ дамжуулан Библийн үнэнээ бичүүлж үлдээсэн талаар бид судалсан. Ариун Сүнс хүнээр Бурханы мэдээг хүнд дамжуулж, хамгаалж байдаг. Иймээс Эхлэлээс Илчлэлт хүртэлх Библи бүхэлдээ нэг үндсэн утга санааг танилцуулж чаддаг (жишээ болгон, Эхлэл 3:14, 15-г Илчлэл 12:17-тэй харьцуулаарай).

`2 Петр 1:21, 2 Tимот 3:16, Дэд хууль 18:18-г уншаарай. Эдгээр эшлэлүүд Бичээс ямар хүч нөлөөгөөр бичигдсэн талаар юу өгүүлж байна вэ?`

Бичээсийн зарим хэсгийг уншихад ойлгомжгүй мэт, өнөө үед хэрэгцээгүй болсон мэт боловч Бурхан Библийг бүхэлд нь онгодоороо удирдан бичүүлсэн билээ (жишээ нь, Еврей баяр ёслолын талаарх Библийн хэсгийг Бурхан удирдан бичүүлсэн боловч эдгээр баярыг өнөө үед тэмдэглэхээ больсон билээ). Хэдий Библид зарим нэгэн ойлгоход хэцүү, өнөө үед нийцэхээ больсон зүйлс байгаа ч бид Бичээсийн бүх үгсээс суралцах ёстой.

Библийн бүх зүйлсийг Бурхан ер бусын аргаар үзүүлж, бичүүлээгүй. Бурхан зарим хүмүүсийг нарийн судалгаа, бусад бичиг баримтуудыг судлуулах байдлаар удирдан хүмүүст зориулсан Мэдээгээ дамжуулахын тулд бичүүлж үлдээсэн байдаг (Иошуа 10:13, Лук 1:1–3-г уншаарай).

Ямартай ч Бичээс бүхэлдээ Бурханы онгодоор бичигдсэн юм (2 Tимот 3:16). Тийм учраас Паул, бичигдсэн “үгс бүр” биднийг сургах зорилгоор бичигдсэн ба “ингэснээр Судруудын тэвчээр болон урамшуулалтаар дамжуулан бидэнд найдвар байх юм.” (Ром 15:4).

“Библи Бурханыг зохиолчоо гэж танилцуулдаг боловч Библийг хүмүүс бичиж үлдээсэн. Библийг өөр өөр аргаар, олон төрлийн хүмүүс бичсэн ном гэдгийг харуулж өгч байдаг. Бичээст танилцуулж буй бүх үнэн ‘Бурханы амьсгалснаар’ (2 Tимот 3:16) байгаа боловч хүний үгээр бичигдсэн билээ.”—Элен Уайт, Агуу Тэмцэл, 7 хуудас.

`Өнөө үед Библийн олон номыг Бурхан бичүүлсэн гэдэгт эргэлздэг судлаачид байдаг бөгөөд тэд Бүтээл, Египетээс гарсан, дахин амилсан чухал түүхүүдийг үгүйсгэдэг. Бид яагаад Бичээст өчүүхэн ч болов эргэлзэх үүд хаалгыг нээж болохгүй вэ? Бид Бурханы Үгийг шүүж, тунгаах ёстой гэж үү?`