---
title:  Хичээл
date:   05/04/2020
---

БИБЛИЙН БУРХАНЛАГ ИЛЧЛЭЛТ

2 Петр 1:19–21-г уншаарай. Петр Библийн эш үзүүллэгийн мэдээ хаанаас үүссэн талаар ямар үзэлтэй байсан бэ?

Библи ямар ч номтой харьцуулшгүй юм. Элч Паул, эш үзүүлэгчид Ариун Сүнсний удирдлагаар Бурханы өгсөн мэдээг хүлээн авсан гэж бичсэн байдаг. Библийг хүмүүс өөрсдийн санаагаар зохион бичсэн юм биш. Библийн эш үзүүллэг бол “ухаалгаар зохиогдсон үлгэр домгууд” (2 Петр 1:16) биш харин Бурханаар ирсэн мэдээ юм. Тиймээс Библид итгэж, найдаж болно. “Ариун Сүнсээр хөдөлгөгдсөн хүмүүс Бурханаас айлджээ” (2 Петр 1:21). Бурхан сонгож авсан хүмүүстээ хүсэл, зорилгоо танилцуулах үйл явдлыг илчлэлт гэж нэрлэдэг.

Бурхан тодорхой хүмүүстэй шууд, сонсогдохуйцаар харилцаа тогтоож байсан талаар Бичээст маргашгүйгээр бичиж өгүүлсэн байдаг. Ийм учраас Библи ер бусын, Бурханлаг эрх мэдлээр бичигдсэн гэдгийг танилцуулдаг. Библийг тайлбарлахдаа Бурхан Библийг бичихэд оролцсон гэдгийг хүлээн зөвшөөрөх нь чухал. Бичээсийг ариун Бурхан бичүүлсэн учраас Библийг “Ариун Бичээсүүд”2 гэж нэрлэхээс өөр аргагүй байдалд хүргэдэг (Ром 1:2; 2 Tимот 3:15). Бичээс бодит амьдралын сургамж өгөх зорилготой юм. Тэдгээр нь “заахад, зэмлэхэд, залруулахад, зөвт байдал дотор чиглүүлэхэд тустай. Энэ нь Бурханы хүн аливаа сайн үйлд бүрэн бэлтгэгдсэн байхын тулд юм.” (2 Тимот 3:16, 17)

Бурханы үгийг амьдралдаа хэрэгжүүлэхийн тулд бидэнд Ариун Сүнсний тусламж хэрэгцээтэй болдог. Элч Петр Бурханы өгсөн Үгийг тайлбарлахын тулд бид өөрсдийн үзэл бодолд найдаж, болохгүй гэж бичсэн байдаг. Бурханы үгийг зөв ойлгохын тулд Ариун Сүнсээр удирдуулах нь маш чухал билээ. Бичээст мөн, “үнэхээр Эзэн Бурхан зарц нар, эш үзүүлэгчиддээ Өөрийн нууцыг илчлэхээс нааш Тэр юу ч хийхгүй” (Aмос 3:7) гэж өгүүлсэн байдаг. “Илчлэлт” (олон төрлөөр ирдэг) гэсэн Библийн үг урьд нууцлагдсан байсан боловч одоо нээгдэж, танигдаж, ойлгогдож, ил болсон гэсэн утга санааг агуулдаг. Хүмүүс бид гэм нүгэлтэй, гэм нүглээс болж Бурханаас хөндийрсөн учраас илчлэлт, үнэнийг танилцуулах үзэгдэл авах шаардлагатай болсон. Бурханы хүслийг таньж мэдэхийн тулд бид Бурханаас хамааралтай байх ёстой.

Бид Библийг Бурханаас ирсэн гэж хүлээн зөвшөөрсөн ч гэсэн Библид дуулгавартай байхад хэцүү байдаг. Библи Бурханаас ирсэн гэдэгт эргэлзэж, итгэхгүй байвал бидэнд юу тохиолдох вэ?

2“holy Scriptures” гэдэг үгийг АБ 2004 оны орчуулга “Ариун Судрууд” АБ 2013 оны орчуулга “Ариун Бичвэрүүд” гэж орчуулсан байна. Уг гарын авлагын орчуулга “Ариун Бичээсүүд” гэж Scripture гэдэг үгийг “Бичээс” Scriptures гэдгийг “Бичээсүүд” гэх зэргээр буулгажээ. (орч. ред)

