---
title:  БИБЛИЙГ ХЭН, ХААНА БИЧСЭН БЭ?
date:   30/03/2020
---

Библи олон хүмүүсээр, өөр газар нутаг, ёс заншлын дунд бичигдсэн нь Бурхан өөр ёс заншилтай, олон төрлийн хүмүүсийг авралын түүх, мэдээгээ ер бусын байдлаар хуваалцдаг болохыг харуулж өгдөг.

`Дараах эшлэлүүд Библийг бичсэн хүмүүс болон тэдний нөхцөл байдлын талаар юуг мэдүүлж өгч байна вэ? (Гэтлэл 2:10, Aмос 7:14, Иеремиа 1:1–6, Даниел 6:1–5, Maтай 9:9, Филиппой 3:3–6, Илчлэл 1:9).`

Библийг янз бүрийн нөхцөл байдал, өөр өөр аж амьдралтай хүмүүс бичсэн. Зарим нь хааны ордон, зарим нь шорон, цөллөгт байхдаа бичиж байсан бол зарим нь сайн мэдээ түгээж явахдаа бичсэн. Тэд боловсрол, ажил мэргэжлийн хувьд ч ялгаатай байв. Зарим нь Мосетэй адил хаад ноёд байсан бол зарим нь Даниел шиг хаанд үйлчилж байсан. Зарим нь жирийн хоньчин, зарим нь залуу, зарим нь хөгшин байсан. Эдгээр хүмүүс хэдий ялгаатай байсан ч Бурханаар дуудагдаж, Ариун Сүнсээр удирдуулан хаана, хэзээ амьдарч байснаас үл хамааран Бурханы хүмүүст зориулсан мэдээг бичиж үлдээсэн.

Библийн зарим бичээчид болсон үйл явдлаа бичиж тэмдэглэсэн бол зарим нь үйл явдлыг, тухайн үеийнхээ бичээсүүдийг сайтар судалсны үндсэн дээрээс Бичээсээ бичсэн (Иошуа 10:13, Лук 1:1–3). Гэвч Библийн бүх үгс Ариун Сүнсээр удирдуулан бичигдсэн (2 Tимот 3:16). Тийм учраас Паул “Эрт үед бичигдсэн аливаа зүйлс нь биднийг сургахын тулд бичигдсэн юм. Ингэснээр Судруудын тэвчээр болон урамшуулалтаар дамжуулан бидэнд найдвар байх юм” (Ром 15:4) гэж бичсэн. Хүний хэл яриаг зохиосон Бурхан ариун бодол санаагаа хүний үгээр зөв, найдвартайгаар бичүүлсэн билээ.

“Бурхан хүмүүсээр дамжуулан Үнэнээ дэлхий дахинд хуваалцахаар шийдэж, Тэрээр Ариун Сүнсээрээ хүмүүсийг ашиглах боломж, чадвартай болгосон. Бурхан юу хэлж, юуг бичихийг нь зааж өгч, оюун ухааныг нь удирдсан. Бурханы үнэт эрдэнэсийг мөхөс хүнд даалгасан боловч тэдний тунхагласан мэдээ бол Тэнгэрээс ирсэн мэдээ хэвээрээ юм.”—Элен Уайт, Сонгомол мэдээнүүд, 1 ном, 26 хуудас.

`Өөр өөр нөхцөл байдалд, ондоо ондоо хүмүүс бичсэн боловч нэг л Бурхан мэдээг илчлэн харуулсан. Энэ гайхамшигтай баримт Бурханы Үгэнд итгэж болох талаар ямар баталгааг өгч байна вэ?`