---
title:  Алдагдсан Хүүхдийнхээ Төлөө Тэмцэх НЬ
date:  23/05/2019
---

`Сургаалт үгс 22:6-г уншаарай. Энэ ишлэлийг та хэрхэн ойлгодог вэ? Энд хэлэгдсэн зүйл нь баталгаа юу, амлалт уу, эсвэл магадлал уу?`

Заримдаа эцэг эх болохын хувьд бид чадах бүхнээ хийдэг – хүүхдүүддээ зөв зүйлсийг заахад цаг гаргаж, Бурханы талаарх мэдлэгийнхээ дагуу амьдарч, тэднийг сайн сургуульд явуулж, сүмд тогтмол хамрагдан, тэдэнтэй хамт үйлчлэлийн ажилд оролцдог. Тэгтэл тэд эцэстээ таны өсгөж хүмүүжүүлсэн итгэл бишрэлийг орхидог. Тийм үед таны мэдрэх шаналал үнэхээр их ба танд тэдний авралын төлөө санаа зовохгүй цаг мөч гэж үгүй болдог. Ийм шалтгаан нь эцэг эхийн алдаа байх албагүй. Хүүхдэд өөрсдийн гэсэн оюун ухаан байдаг ба тэд Бурханы өмнө хийсэн зүйлдээ бүрэн хариуцлага үүрнэ.

Зарим хүмүүс “Тэрээр насанд хүрсэн ч гэсэн замаасаа гажихгүй” гэсэн үгийг ойлгохдоо зөв хүмүүжил нь хүүхдийг гарцаагүй авралд хүргэнэ гэсэн амлалт буюу баталгаа гэж үздэг. Гэвч Сургаалт үгс бидэнд нөхцөл шаарддаггүй амлалт гэхээсээ илүү зарчмуудыг өгдөг. Бид энэ эшлэлээс юуг ойлгож болох вэ гэхээр багадаа сурсан сургамж амьдралын турш үлддэг гэсэн баталгаа юм. Хүүхэд болгон цаг нь болохоор эцэг эхийнхээ өв уламжлалыг хүлээн авах уу эсвэл няцаах уу гэсэн сонголт хийдэг. Хүүхэддээ сүнслэг сургамжийг хичээнгүйлэн заасан эцэг эхчүүд юунд найдаж болох вэ гэхээр тэдний заасан зүйлс хүүхдэд нь үргэлж байх болно, хүүхдүүд нь өөр замаар явсан ч гэсэн тэдний зүрх сэтгэлд суулгасан үр тэдний дотор байсаар байж  гэртээ эргэн ирэхийг уриалан дуудсаар байх болно. Сайн эцэг эх байх нь бидний сонголт, харин бидний хүүхдүүд ямар болох нь тэдний сонголт.

Хүүхэд нь өөр замаар явсан тохиолдолд эцэг эхчүүд яах ёстой вэ? Чин сэтгэлийн залбирлаар хүүхдүүдээ Бурхан уруу эргүүл. Таны шаналлыг хамгийн сайн ойлгох нэгэн бол Бурхан. Төгс эцэг болох Түүнээс олон сая хүүхдүүд нь нүүрээ бууруулсан. Та алдагдсан хүүхдээ хайр болон залбирлаар дэмжиж болох ба тэднийг Бурхантай барилдах үед хажууд нь дэм болоход бэлэн зогсож байх хэрэгтэй.

Бусдаас дэмжлэг болон залбирал хүсэхдээ бүү ичээрэй, өөрийгөө битгий буруутгаарай, мөн зөвхөн алдагдсан нэгэндээ анхаараад үлдсэн гэр бүлээ битгий умартаарай. Алдагдсан нэгнийг хүмүүжүүлэхэд танай гэр бүлд хуваагдал үүсч болно, тиймээс эхнэртэйгээ нэгдмэл хандлагыг бий болгож, хүүхэддээ хэрхэн хандах тал дээр тодорхой хил хязгаарыг тогтоогоорой. Бурхан таны хүүхдэд танаас илүү хайртай гэдгийг санаарай, тиймээс ирээдүйг гэгээлгээр харж, Бурхан таны хүүхэд дээр ажилласаар байгаа гэдгийг хүлээн зөвшөөр.

`Ийм нөхцөл байдалд өөрийгөө буруутгах нь байдаг л зүйл. Та алдаа гаргасан ч байсан гэсэн ирээдүй болон Бурханы амлалтанд анхаарах нь яагаад илүү дээр вэ? Фил. 3:13-г уншаарай.`