---
title:  Үхэл болон Ганцаардал
date:  24/04/2019
---

Хүн тахиа хоёрын хооронд үхлийн талаар ямар ялгаа байдаг вэ? гэж нэгэн хүн асуужээ. Хариулт нь үхэх гэж буй хүн үхэх гэж байгаагаа мэддэг бол үхэх гэж буй тахиа үхэх гэж байгаагаа мэддэггүй гэсэн байдаг. Зайлшгүй ирэх үхлийн талаарх мэдлэг бидний одоо хэрхэн амьдарч байгаагаас маш их шалтгаалдаг.

Эрт орой хэзээ нэгэн цагт гэрлэлт болон бүхий л харилцаа холбоо үхэл хэмээх дайсны өмнө төгсөх болно гэдгийг бид бүгд мэднэ. Хэчнээн дотно байсан ч, маш их хайртай байсан ч, хамтдаа олон жилийг өнгөрөөсөн ч гэсэн хэзээ нэгэн цагт (Есүсийн дахин ирэлтээс өмнө) бидний бүхий л зүйлд төгсгөл ирнэ гэдгийг хүмүүс бид мэддэг (учир нь бид тахиа биш). Энэ бол гэм нүгэл үүссэн цагаас Есүсийн дахин ирэх хүртэлх бидний хувь тавилан билээ.

Адам Ева хоёрын хэн нь түрүүлж нас барсныг Библи дурдаагүй байдаг. Мэдээж хэрэг сүүлд үлдсэн нэгэнд нь маш их хэцүү байсан нь ойлгомжтой. Учир нь үхэл бол шинэ амьдралын эхлэл биш. Хичээлийн удиртгалд үзсэнчлэн ганц ширхэг навчны үхэл бусдадаа гашуудах шалтгаан болж байхад хань ижлийнх нь үхэл ямар байсан бол?

Гол асуудал нь хүн заавал үхдэгт байгаа юм. Уг нь үхэл гэдэг зүйл хүн төрөлхтөнд зориулагдаагүй юм. Бид үүнийг өвлөн авсан юм. Тийм учраас энэ зүйлийг бид ойлгохын төлөө тэмцэж хичээдэг ч чаддаггүй.

`Дараах эшлэлүүд үхэл хийгээд хүмүүс үхэлтэй хэрхэн тэмцдэг талаар юуг зааж байна вэ? Исаиа 57:1; Илчлэл 21:4; 1 Тес. 4:17, 18; Матай 5:4; 2 Сам. 18:33; Эхлэл 37:34.`

Бид зөвхөн өөрийнхөө бус хайртай дотно нэгнийхээ үхэлтэй ч гэсэн нүүр тулгардаг нь үнэн. Өөрөөр хэлбэл эрт орой хэзээ нэгэн цагт хэн нэгний үхлээс болж бид ганцаарддаг. Ийм цаг үе маш хэцүү ч гэсэн бид үргэлж Бурханы амлалтуудыг санан тунхаглах хэрэгтэй. Гэмт энэ дэлхийд зовлон шаналал, үхэл хагацлаас өөр юу бидэнд байна вэ?

`Хайртай дотно хүнээ үхэлд алдсан ганцаардсан нэгэнд танай сүм хэрхэн тусалж болох вэ?`