---
title:  Амьдралын ханиа сонгох нь
date:  10/04/2019
---

Найз нөхдөө маш сайн сонгох ёстой ч амьдралынхаа ирээдүйн ханиа сонгохдоо тэрнээс хэд дахин илүү хянамгай, болгоомжтойгоор сонгох хэрэгтэй. Бурхан Өөрийн гараар Адамд зориулан түүний биеийн хэсгээс авч амьдралынх нь үүрдийн хамтрагчийг бүтээсэн нь Адамын хувьд үнэхээр сайхан ивээл байв. Ева ганц эмэгтэй нь байсандаа биш тэр төгс байсан учраас Адамд сонголт хийхэд маш хялбар байсан. Харин үлдсэн бидний хэн нь ч төгс биш учраас сонголт хийхэд маш асуудалтай үед бид амьдарч байна. Энэ шийдвэр маш чухал учраас Бурхан бидний амьдралын яг энэ хэсэгт ямар нэгэн зааварчилгаагүйгээр биднийг үлдээгээгүй. Даваа гарагийн хичээл дээр судалсан чухал алхмуудаас гадна гэрлэлтийн талаар дагаж мөрдөх ёстой хэд хэдэн нарийн алхмууд байна (гэрлэлтийн талаар бид 6-р хичээлээр илүү дэлгэрэнгүй үзэх болно). Бурханд үйлчлэх сонголтыг эс тооцвол амьдралын ханиа сонгох нь хүний амьдралын хамгийн чухал ач холбогдолтой сонголт юм.

`Дараах эшлэлүүдээс амьдралын зөв ханиа сонгоход шаардлагатай ямар зааварчилгааг авч болох вэ? Дуу. 37:27, 119:97, 1 Кор. 15:33, Иаков 1:23–25.`

Гэрлэх зөв хүнээ олохын тулд эхлээд өөрөө зөв хүн байх ёстой. “Тиймээс та нар хүмүүсийг өөрсдөдөө хэрхэн хандаасай гэж хүссэнээрээ л өөрсдөө ч тийнхүү тэдэнд ханд. Энэ бол Хууль болоод Эш үзүүлэгчид мөн” (Мат. 7:12). Магадгүй хэн нэгэн нь сүрхий потенциалтай, хүн болгоны мөрөөдөл болсон нэгнийг олж болох ч хүслэн болсон тэр хүнд нь ч гэсэн өөр ямар нэг зүйлээ өсгөж хөгжүүлэх юмсан гэсэн хүсэл байдаг. Энэ мөн л асуудал үүсгэдэг.

Энэ бол байдаг л зүйл. Зөвхөн гэрлэлтэд ч байдаг зүйл биш. Ром номыг эхлүүлэхдээ Паул нэлээдгүй хугацааг өөрсдөө гэмтэй хэр нь бусдыг үргэлж буруутгадаг хүмүүсийн талаар ярьсан байдаг. Мөн Есүс ч хэлсэн байдаг: “Чи ах дүүсийнхээ нүдэн дэх үртсийг хардаг атал яагаад өөрийн нүдэн дэх дүнзийг анзаардаггүй юм бэ?” (Мат. 7:3) гэжээ.

`Та бусдыг (магадгүй таны хань) хараад өөрийн дутагдалтай зан чанарыг хэр их олж хардаг вэ? Бодож үзээрэй.`