---
title:  Гүнзгийрүүлэн судлах
date:  12/04/2019
---

Судар тэр чигээрээ бидэнд хүн төрөлхтний хайрлах эрх чөлөөг харуулдаг. Гэм нүгэлд автагдаагүй байсан Адам Ева хоёр ч гэсэн хайрлах эрх чөлөөтэй байсан (Эхлэл 3). Харамсалтай нь тэд буруу сонголт хийсэн. Хэрэв төгс бүтээлүүд болох тэд сонгох эрх чөлөөгөө буруугаар ашиглаагүй байсан бол бид өнөөдөр ямар байх байсан бол? Гэм нүглийн  талаар мэдэх байсан болов уу?

Бидэнд ямар ч асуудал дарамт байсан ч гэсэн тэдгээрийг үл харгалзан бид хайрлах, сонгох эрх чөлөөгөө буруугаар ашиглаж болохгүй гэдгийг санах хэрэгтэй. Бурханы хүчээр өгөгдсөн хайрлах, сонгох эрх чөлөөгөөр бид зөв сонголтыг л хийх хэрэгтэй. Аливаа гаргах гэж байгаа шийдвэр бүрээ өөрийн гэр бүлд ямар чухал нөлөө үзүүлж болох талаар байнга харьцуулж бодож байх хэрэгтэй. Сонгох эрх чөлөөгөө буруугаар ашиглан дүүгээ хөнөөсөн Кайны үйлдэл гэр бүлээ үндсээр нь сүйрүүлсэн. Мөн энэхүү эрх чөлөөгөө буруугаар ашиглан дүүгээ худалдсан Иосефын ах нар аавыгаа маш хүнд нөхцөлд оруулсан. “Тэгэхэд тэрээр дээлийг таниад — Миний хүүгийн дээл мөн байна. Зэрлэг араатан түүнийг барьж иджээ. Иосеф тасчуулсан нь гарцаагүй гээд Иаков хувцас хунараа урж тастаад, бүдүүн таараар ууц нуруугаа ороож, хүүгийнхээ төлөө олон хоног гашуудан гашуудсаар байлаа. Хөвгүүд охид нь бүгдээрээ түүнийг тайвшруулахаар очиход тэрээр тайвшрахаас татгалзаж — Би Үхэгсдийн оронд одсон хүүгийнхээ араас гашуудсаар, хүрч очъё гэв. Ийнхүү эцэг нь түүний төлөө гашуудан уйлжээ.” (Эхлэл 37:33–35).

Кора, Датан болон Абирам гэх мэт хүмүүсийн хийсэн сонголтуудыг харвал гэр бүлийн хэн нэгэн нь сайн эсвэл муу сонголт хийвэл тэр нь гэр бүлд ямар их нөлөөлдгийг бид харж болно. (Тоо. 16:1–32; Дан. 6:23, 24; Эхлэл 18:19).

**Хэлэлцэх асуултууд**

`1  Өнөөдөр хийсэн сонголтуудаасаа хуваалцана уу? Тэдгээр нь таны талаар мөн таны Бурхантай бас бусадтай харилцах харилцааны талаар танд юу хэлж байна вэ? Тэдгээрээс хэрэв өөрчлөх боломжтой байсан бол алийг нь өөрчлөхийг хүсэж байна вэ?`

`2 Библийн ямар дүрүүд буруу сонголт хийсэн бэ? Мөн тэдний алдаануудаас бид юу сурч болох вэ? Тэдний хийсэн буруу сонголт тэдний гэр бүлд хэрхэн сөргөөр нөлөөлсөн бэ?`

`3 Бид бүгд хийсэн буруу сонголтдоо харамсах нь бий. Харуусаж гэмших энэ үед Бурханы сайн мэдээ л жинхэнэ сайн мэдээ болдог. Яагаад? Буруу сонголтоосоо болоод гүн хямралд орсон үед Библийн ямар амлалт таныг зоригжуулдаг вэ?`

`4  Хэн нэгэн хүн гэрлэлтийн талаар тантай ярилцахаар ирвэл та тэдэнд ямар зөвлөгөө өгөх вэ? Яагаад? Бурханы үгнээс та аль зарчмыг нь онцлон тэдэнд чухал шийдвэр гаргахад нь туслах зорилгоор санал болгох вэ?`