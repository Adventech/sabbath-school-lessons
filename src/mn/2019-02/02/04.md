---
title:  Найзуудаа сонгох нь
date:  09/04/2019
---

Бидний амьдралдаа хийдэг хамгийн чухал сонголтуудын нэг бол найз нөхөд юм. Найзтай болох талаар бид төдийлөн байнга бодоод байдаггүй. Гэвч нөхөрлөл гэдэг маш энгийн. Нэг зүйлийг хамт хийгээд түүнээсээ адилхан баяр хөөрийг мэдэрч чаддаг хүнтэй хамт тодорхой цаг хугацааг өнгөрөөхийг нөхөрлөл гэдэг.

`Дараах эшлэлүүдээс найзаа сонгохдоо ямар зарчим баримтлах талаар харж байна вэ? Сур. үгс 12:26; 17:17; 18:24; 22:24, 25.`

Сургаалт үгс 18:24 эшлэл дээр хэлэхдээ найзтай болохын тулд нөхөрсөг бай гэж байна. Заримдаа хүмүүс өөрсдийн уур уцаар, сөрөг үйлдлээс болж бусдыг өөрөөсөө түлхэж ганцаардсан байгаагаа олж хардаг. “Хүн бүрт л муу зан чанарууд байдаг. Тиймээс бид найзаа сонгохдоо биднийг алдаа гаргах үед ч орхиж явахгүй байх тийм хүнийг сонгох хэрэгтэй. Өөрөөр хэлбэл найзууд харилцан буулт хийдэг байх ёстой. Үл хүлээн зөвшөөрөм алдаа дутагдлыг нь ч гэсэн үл тоож Христийн сүнсээр бид нэг нэгнээ хайрлан хүндлэх хэрэгтэй. Итгэлгүй байдлаа үлдэн хөөж бусдын алдаан дээр тэвчээртэй байж уучилж энэрч сурах хэрэгтэй. Энэ л бидний хувиа хичээсэн зан чанарыг устгаж биднийг өгөөмөр, энэрэнгүй болгодог юм.”— Элен Уайт , Пасторын үйлчлэл, хуу 95.

Давид болон Ионатаны нөхөрлөл яахын аргагүй хамгийн гайхалтай нөхөрлөлийн түүхүүдийн нэг билээ. Ионатаны аав, Израилийн анхны хаан Саул Бурханд дуулгавартай, итгэлтэй нэгэн байсан. Түүний хаанчлал хэд хэдэн үе дамжиж жам ёсоор Ионатан залгамжийг нь авч болох байв. Гэвч тэрээр өөрийн дуудлагадаа зохисгүй авир гаргасан учраас Ионатаны залгамжлах ёстой байсан Израилийн хаан ширээг өгөхөөр Давидыг Бурхан сонгосон. Эндээс бид гэр бүлийн хэн нэгэн нь (Саул) буруу сонголт хийхэд бусдадаа (Ионатан) хэрхэн нөлөөлж байгааг тод томруунаар харж болно.

Гэвч Ионатан ямар нэгэн байдлаар Давидад уурсаж, атаархаагүй. Харин ч бүр Давидад тусалж өөрийн уур бухимдалд автсан аав Саулаас хамгаалж байлаа. “Ионатаны сэтгэл Давидын сэтгэлтэй нийцэв. Ионатан Давидыг өөрийн адил хайрлалаа.” (1 Сам. 18:1). Жинхэнэ нөхөрлөлийн талаар ямар гайхалтай жишээ вэ!

`“Бүү мэхлэгд. “Муу нөхөр сайн зуршлуудыг эвддэг” (1 Кор. 15:33). Танд ямар ч хор хөнөөл учруулахгүй гэж бодож явсан анд нөхөр чинь таныг хорлож байсан тийм зүйл танд тохиолдож байсан уу? Нөхөрлөлийн буруу сонголт гэр бүлийн харилцааг хэрхэн эвддэг вэ?`