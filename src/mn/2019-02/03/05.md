---
title:  Өтөл насны бэлтгэл
date:  17/04/2019
---

“Бидний амьдралын өдөр хоногууд далан жил юм. Эсвэл хэрэв хүч чадалтай бол наян жил, гэвч тэдгээрийн оргил нь зүдгүүр, уй гашууд өнгөрдөг. Учир нь удалгүй энэ нь ч өнгөрч, бид нисэн оддог.” (Дуулал 90:10).

Мосегийн эдгээр үгс бидэнд зогсолтгүй эргэх цаг хугацааны талаар сануулдаг. Он жилүүд ирж, буцахын хирээр бидний бие махбодод гарах өөрчлөлтүүдийг харж болно. Бидний үс унан бууралтаж, хөдөлгөөн удааширч, өвдөлт зовуурь байнгын үзэгдэл болдог. Бид гэрлэж хүүхэдтэй болж хүүхэд маань ч хүүхэд төрүүлэхэд ач зээтэй болохдоо баярладаг.  Өөрөөр хэлбэл амьдралын туулж өнгөрүүлсэн он жилүүд биднийг сүүлийн мөчид бэлэн байхад тусалдаг юм.

`Дуулал 71-р бүлгийг уншаарай. Энэ дуулал бидэнд өтөл насанд бэлдэхээс гадна ерөнхий амьдралын талаар юуг сургаж байна вэ?`

Дуулал 71-р бүлэг бол амьдралд нь олон сорилтууд тулгарсан ч гэсэн бүх итгэл найдвараа Бурханд тавьсан аз жаргалтай нэгний дуулал юм. Үргэлж залуугаараа байх хамгийн шилдэг арга зам бол Бурханд итгэх юм. Энэ дууллыг бичсэн зохиолч өөрийн амьдралаас сурсан ерөнхий гурван чухал сургамжийг зааж байна.

1. Бага залуу наснаасаа (эртнээс) Бурханы талаарх хувийн мэдлэгээ гүн гүнзгийгээр нэмэгдүүл. (Дуулал 71:17), Бурхан бол түүний хүчирхэг хоргодох газар, Аврагч байсан. (Дуу. 71:1, 7); (Дуу. 71:2). Бурхан бол хад цайз (Дуу. 71:3), мөн итгэл найдвар юм. (Дуу. 71:5). Тэр Бурханы зөв шударга, үйлс, хүч чадал хийгээд түүний төлөө хийсэн бүхий л агуу зүйлсийг тунхагласан (Дуу. 71:16-19), Тэрээр эцэст нь “Бурхан, хэн Тантай адил вэ?” гэж хэлсэн (Дуу. 71:19). Бидний уншиж судалсанчлан өдөр бүр Бурхантай харилцаж үгийг нь хүлээж авах нь Түүнийг илүү их таньж мэдэхэд тус болох болно.

2. Сайн дадлыг хөгжүүл. Шим тэжээлтэй хоол, дасгал, ус, нарны гэрэл, амралт гэх мэт зүйлс урт удаан эрүүл амьдрахад тус болно. Дуулаач итгэх (Дуу. 71:3), магтах (Дуу. 71:4) найдах (Дуу. 71:14) талаар хэрхэн дурдсаныг онцгойлон тэмдэглэж аваарай.

3. Бурханд үйлчлэх тэмүүллээ нэмэгдүүл. Энэхүү дуулалд гарч буй хүн өтөл насандаа идэвхгүй байхыг эрмэлзээгүй. Нас өндөр болсон ч гэсэн Бурханыг магтан алдаршуулж, Түүнийг бусадтай хуваалцахаа үргэлжлүүлэхийг хүссэн. (Дуулал 71:8,15–18).

`Өндөр настай болохын давуу талууд юу вэ? Залуу хүмүүст хандан залуу байхдаа мэдэж чадаагүй ч одоо мэддэг болсон ямар зөвлөгөө өгөх вэ?`