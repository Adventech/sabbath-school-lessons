---
title:  Зөрчил
date:  02/06/2019
---

`Матай 7:5 болон Сургаалт үгс 19:11-г уншина уу. Бусадтай зөрчилдөхөөс сэргийлэхэд ямар чухал хоёр зарчим бидэнд тус болох вэ?`

Сургаалт үгсийг бичсэн хүн маш гярхай ажиглалтыг хийжээ: “Зөрчилдөөний эхлэл дусах ус мэт буюу садрахаас нь өмнө хэрүүлийг зогсоо” (Сур.үгс 17:14). Зөрчил эхэлсэн л бол зогсооход маш хэцүү болж болно. Ром 14:19-т хэлсний дагуу бид хоёр зүйлийг мөрдлөг болгосноор зөрчлөөс сэргийлж болно: энэ нь энх тайвныг тогтоож, нэг нь нөгөөгөө засах боломжтой. Эдгээр зарчмууд нь гэр бүлийн эв нэгдэлд ямар их хэрэгтэй вэ?

Заримдаа зөрчилдөх үедээ өөрийнхөө хариуцлагыг хүлээн зөвшөөрсөн тохиолдолд нөгөө тал бас зөөлрөх шалтгаан болж өгдөг. Нэг алхам хойшлоод ер нь ингэж тулалдах шаардлага байна уу үгүй юу гэдгийг бодож үзээрэй. Сургаалт үгс номонд ийнхүү хэлжээ, “Ухаалаг хүн ууранд удаан. Гэмт дайралтыг өнгөрөөх нь түүний алдар суу” (Сур.үгс 19:11). Түүнчлэн тухайн нөхцөл байдал таны амьдралд гурван өдрийн дотор ямар өөрчлөлт авчрах талаар бодоорой. Бүр илүүтэйгээр тав эсвэл арван жилдээ ямар үр нөлөө үзүүлэх бол? Жишээ нь, хэр олон гэр бүл өнөөдрийн шалдар булдар мэт асуудлаас болж хүнд хэцүү үеийг туулсан бол?

Тухайн зөрчлийг та урт удаан хугацаанд сунжруулахын оронд нөгөө хүнтэйгээ буюу ханьтайгаа, хүүхэдтэйгээ, найзтайгаа, ажлын хүнтэйгээ ярихдаа асуудлаа тодорхой болгоод тэр сэдэв дээрээ л яриарай. Маргааны ууртай үгсээс болж хэрүүлийг эхлүүлсэн асуудал мартагдах үед зөрчил улам даамжирдаг. Тийнхүү өнгөрсөн үеийн асуудал, гомдлууд сөхөгдөн холилддог, ийм байдал нь гэр бүлд хөнөөлтэй. Хэрүүлийг илүү аятайхан буюу зөөлнөөр эхлүүлэх нэг арга бол харилцаагаа бататгах. Та маш ихээр санаа тавьдаг бөгөөд харилцааныхаа талаар нөгөө хүндээ мэдэгд. Тэгээд эерэг мэдрэмжээ мэдүүлсний дараа тулгараад байгаа тухайн асуудал уруу ороорой, тийнхүү ярианы сэдвээ өөрчлөхдөө “Гэхдээ” гэдэг үгийг бүү ашиглаарай. Эерэг санаа бодол хэлчихээд дараа нь “Гэхдээ” гэж хэлбэл хэлсэн зүйлээ үгүйсгэдэг. Та өөрийн мэдрэмжийг хуваалцаад дараа нь нөгөө хүнийхээ санаа бодлыг сонсоорой. Тэгээд хэлсэн зүйлийг нь тунгаан бодсоны дараа л хүн бүрийн санаа бодолд таалагдахуйц шийдлийг санал болгоорой (Фил. 2:4, 5).

`Өнгөрсөнд зөрчил үүсгэсэн боловч одоо бол ямар ч утгагүй инээдтэй зүйлийн талаар бодно уу. Тиймэрхүү зүйл дахин болохоос зайлсхийхэд тус болохуйц ямар зүйлийг та туршлагаасаа суралцаж болох вэ?`