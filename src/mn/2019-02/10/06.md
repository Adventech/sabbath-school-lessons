---
title:  Уучлал ба Амар Тайван
date:  06/06/2019
---

`“Та нар хүмүүсийг өөрсдөдөө хэрхэн хандаасай гэнж хүснэ, өөрсдөө ч тэдэнд бүхий л зүйл дээр тийнхүү ханд. Үүнд л хууль ба эш үзүүлэгчид буй” (Мат. 7:12). Та энэ зарчмыг гэр бүлийн хүрээнд болон гадна хэрэгжүүлж болохуйц бүхий л боломжуудын талаар өөрийн туршлагаас бодож үзнэ үү. Тийнхүү тэдгээр боломжуудыг тодорхойлоод итгэлээрээ хэрхэн хэрэгжүүлж болох талаар доорх хэсэгт бичнэ үү.`

Еврей номыг бичсэн хүн ийнхүү зөвлөжээ, “Бүх хүнтэй эвтэй байхыг болон ариуслыг мөшгөгтүн. Үүнгүйгээр хэн ч Эзэнийг үзэхгүй болой” (Евр. 12:14). Бид өөрсдийн зүгээс боломжтой бүх зүйлийг хийсэн ч гэсэн биднийг гомдоосон зарим хүмүүс үл ойшоон өөрчлөгдөхгүй хэвээр байх боломжтой. Зарим нь уучлалт гуйж болох ч, зарим нь тэгэхгүй ээ. Аль нь ч байсан уучлал үзүүлж, эвтэй байх алхмыг мөшгөх нь (ялангуяа гэр бүлийн хүрээнд) ашиг тустай.

Үнэндээ зөрчил маргааныг шийдэхэд ялангуяа гэр бүлийн хүрээнд уучлал зайлшгүй шаардлагатай. Хэн нэгэн хүн бидний эсрэг нүгэл үйлдэх үед Бурханы дайсан болох чөтгөр тэр хүн болон бидний хооронд хана үүсгэхийг маш их хүсдэг, тэгснээр бид тэр хүнийг Христ биднийг хайрласан шиг хайрлахад саад болдог. Уучлал гэдэг нь тэр саад бэрхшээлийг тойрон гарах сонголт юм.

“Бид уучилдаг хүн учраас бус харин бусдыг уучлах үед бид өөрсдөө уучлагддаг. Бүх уучлалын үндэс суурь нь Бурханы хайр дотор оршдог, гэхдээ бид бусдад хандах хандлагаараа тэрхүү хайрыг өөрийн болгосон эсэхээ харуулдаг. Тийм ч учраас Христ ийнхүү хэлдэг, “Та нар хэрхэн шүүнэ, түүнчлэн шүүгдэнэ. Өөрсдийнхөө хэмжсэн хэмжээсээр та нар хэмжигдэх болно.” Мат. 7:2.” – Элен Уайт, Христийн Гол Хичээлүүд, 251 хууд.

Түүнчлэн, бид өөрсдөө буруутай тохиолдолд тухайн хүнтэй харилцаагаа сэргээхийг оролдох хэрэгтэй. Үүнд тухайн хүн дээрээ очоод өөрийнхөө хийсэн зүйлд харамсаж байгаагаа хэлээд уучлалт гуйж болох юм. Есүс ийм л зүйлийг хэлсэн, “Иймээс чи тахилын ширээнд өргөл өргөх гэж байхдаа чиний эсрэг ямар нэг юм ах дүүд чинь байгааг санавал, өргөлөө тахилын ширээний өмнө орхиод замаараа буц. Эхлээд ах дүүтэйгээ эвлэр, дараа нь ирж өргөлөө өргө” (Мат. 5:23, 24). Хэн нэгэн биднийг гомдоочхоод дараа нь ирээд уучлалт гуйх үед сайхан байдаг, Үүний адил бид ч гэсэн адил хандлагыг бусдад гаргавал сайхан юм.

`Та уучлагдах хэрэгтэй байгаа бүхий л зүйлийнхээ талаар бодох нь бусдыг уучилж сурахад хэрхэн тус болдог вэ?`