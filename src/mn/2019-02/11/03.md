---
title:  Гэр Бүл дэх Соёл Иргэншлийн Нөлөө
date:  10/06/2019
---

“Би түүгээр, түүний хүүхдүүд болон гэр бүлийнхэнд тушаалгаж ЭЗЭНий замаар дагуулан, зөв ба шударга ёсыг үйлдүүлэхээр Би түүнийг сонгож авсан юм. Энэ нь ЭЗЭН түүний тухай хэлснээ Абрахамд биелүүлэхийн тулд болой гэв.” (Эхл. 18:19).

Гэр бүлүүд олон янзын хэв маягтай байж болох ч, тэдгээр нь нийгмийг бүрдүүлэгч нэгжүүд юм. Тиймээс өөр өөр нийгмийн ялгаатай соёлын хэв шинжүүд нь тухайн нийгмийнхээ гэр бүлд шууд холбогдсон байдаг. Жишээлбэл, эртний нэгэн соёл иргэншилд эрэгтэй хүн нас барсан эцэг эхийнхээ цогцсыг идэх үүрэгтэй байжээ. Өөр нэг соёл иргэншилд эрэгтэй хүн сүйт бүсгүйтэй болохыг хүсвэл өрсөлдөгч омгоосоо хатсан хүний толгойнуудыг инж болгон авчрах ёстой байв. Орчин үед ч гэсэн хүүхэд, сүй тавих ёс, гэр бүл салах болон гэрлэх, эцэг эх гэх мэт зүйлс дээр олон төрлийн санаа бодлууд байдаг. Бид ийм олон төрлийн соёл иргэншилд мэдээгээ түгээхдээ өөрсдийн итгэл үнэмшлийг самууруулалгүй мөн шаардлагагүй асуудал үүсгэхгүйгээр хэрхэн хандах аргуудаас суралцах ёстой. Түүнчлэн гэр бүлдээ анхааран ямар соёлын нөлөөнүүд гэр бүлд үйлчилж байгааг маш хянамгай мэдэх хэрэгтэй.

**Дараах жишээнүүдэд соёл уламжлал гэр бүлийн амьдралд ямар замаар нөлөөлсөн байна вэ? Эдгээр жишээнүүдээс бид ямар зарчмуудыг сурч болох вэ?**

`Эхл. 16:1-3`

`Эхл. 35:1-4`

`Езра 10`

`Хаадын дээд 11:1`

Биднээс хэн нь ч вакум орчинд амьдардаггүй билээ. Бид бүгдээрээ болон гэр бүлүүд маань амьдарч байгаа соёл иргэншлийнхээ нөлөөнд автсан байдаг. Христэд итгэгч бидний үүрэг бол тухайн нийгэмдээ аль болох сайнаар үлгэрлэн байх буюу итгэл үнэмшилтэй нийцэж байгаа зүйлсийг сахиж, харин зөрчилдөж байгаа зүйлсээс аль болох ангид байх хэрэгтэй.

Таны амьдарч байгаа соёл иргэншилд ямар зүйлс нь гэр бүлийн амьдралд тустай бөгөөд Библитэй нийцдэг вэ? Ямар зүйлс нь үгүй вэ? Та үндсэн үнэнийг өөрчлөхгүйгээр соёл иргэншилтэйгээ өөрийн итгэл үнэмшлийг хэрхэн хамгийн сайнаар хослуулах вэ?