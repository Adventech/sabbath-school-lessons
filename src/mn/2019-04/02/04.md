---
title:  Нехемиа ярьсан нь
date:  08/10/2019
---

Нехемиа 1:11-т Нехемиаг хааны сөнч байсан гэжээ. Бидний хувьд энэ нь тийм ч чухал ажил биш мэт санагдавч энэ нь хаанд ойр байдаг тул хүчтэй нөлөөтэй байсан байж болох юм. Сөнчид хааныг хордох эсвэл өвдөхөөс урдчилан сэргийлэхийн тулд хааны идээ ундааг амсдаг ажээ. Персүүд сөнч нарыг нэр хүндтэйд тооцон хүндэтгэдэг байсан гэж Геродотуст бичжээ. Тухайлбал, Ассирийн хааны сөнч Эсархаддон хаант улсынхаа ерөнхий сайд байсан юм. Иймээс Нехемиа өндөр байр суурь эзэлдэг байсан бөгөөд хаантай уулзах боломжтой байв. Тэрээр Иуда дахь нөхцөл байдлын талаар хаанд ярих боломжтой тул өөрийг нь ашиглахыг Бурханаас гуйсан байна.

`Нехемиа 2:1–8-г уншина уу. Нехемиагийн залбирал болон мацгийн үр дүнд юу болсон бэ?`

Түүний залбирал нисан сард хариултаа авсан бөгөөд энэ нь ойролцоогоор МЭӨ 444 оны 4-р сар байв. Хананиа болон Иудейчүүд Иерусалимын тухай таагүй мэдээг Нехемиад авчирснаас хойш дөрвөн сарын хугацаа өнгөрсөн нь энэ ажээ. Дөрвөн сарын турш Нехемиа залбирч, мацаг барьсан бөгөөд энэ хугацаанд Бурхан түүнд хариулахгүй байгаа юм шиг санагдаж байв. Гэвч Бурханы цаг хугацаа үргэлж төгс ажээ. Бурхан Нехемиаг сонсож, нааштай хариу өгүүлэхийн тулд хааны зүрх сэтгэлийг бэлтгэв.

Сөнч хүн үүрэгт ажлаасаа чөлөөлөгдөж, нутгийн захирагч болно гэдэг тэр бүр тохиолдоод байдаг зүйл биш билээ. Бурхан Нехемиагаар дамжуулан ярьж, Персийн хаан I Артаксеркс хааны зүрх сэтгэлийг хөдөлгөж, Нехемиаг Иудагийн захирагч болгожээ. Дээрх эшлэлд хааны дэргэд хатан сууж байгаа нь тэр үйл явдал хувийн шинжтэй үйл явдал байх магадлалтай. Учир нь албан ёсоор зохион байгуулагдаж буй үйл ажиллагаанд хатан хүн төдийлөн оролцдоггүй байжээ. Нехемиа хаанд буруу ойлголт төрүүлэхгүйн тулд Иерусалимын талаар шууд хэлээгүй, харин сэтгэл хөдлөлөө эхлээд харуулсан байна. Зөв цагийг олж, хотын тухай дурдсанаар, хааны тааллыг хүртжээ.

`Нехемиа болон Вавилонд боолчлогдож байсан Даниел хоёрын хооронд ямар төстэй байр суурийг эндээс бид харж болох вэ? Хаан түүнд маш эелдэг хандах болсон нь Нехемиагийн зан чанарын талаар юуг өгүүлж байна вэ?`