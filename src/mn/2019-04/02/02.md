---
title:  Нехемиа муу мэдээ хүлээж авсан нь
date:  06/10/2019
---

Нехемиагийн ном нь Даниелын номтой адил муу мэдээгээр эхэлнэ (Даниел 1:1,2-г уншина уу). Тийм ээ, олон хүн эцэг өвгөдийнхөө нутагт буцаж ирсэн ч энэ нь тэдний хувьд тийм ч сайхан байсангүй.

`Нехемиа 1:1–4. Нехемиа яагаад ийм их сэтгэл гутралд автсан бэ? Тэрээр сонссон таагүй мэдээндээ ямар хариу үзүүлсэн бэ?`

Хэдэн жилийн өмнө хэсэг Иудейчүүд Нехемиагийн сөнчийн үүрэг гүйцэтгэж байсан Персийн захиргааны дөрвөн төвийн нэг болох Шушанд олзлогдон очжээ.

Нехемиа бичээстээ “Миний дүү Хананиа” гэж бичсэнээс үзвэл Хананиа түүнтэй цусан төрлийн холбоотой байх магадлалтай. Нехемиа 7:2-д Хананиаг хамаатуулж хэлсэн үг нь гэр бүлийн хүрээнд илүү ашиглагддаг хэллэг байв. Гэхдээ бас нөгөө талаараа зүгээр дотно Израиль хүнийг дуудаж байж ч болох юм. Хананиатай хийсэн яриа нь МЭӨ 445 оны 11-р сарын дунд үе ба 12-р сарын дунд буюу Езраг Иерусалимд буцаж ирснээс 13 жилийн дараа болсон байх магадлалтай. Хананиа Нехемиад Иерусалим дахь нөхцөл байдал хүнд байгааг мэдээлжээ. Ард түмэн Иерусалимыг сэргээж чадахгүй байгаа ба дайснууд хотын хана хэрмийг нурааж, ямар ч хамгаалалтгүй, эзгүй болгож орхисон байлаа.

Артаксеркс хаан тэдгээр хүмүүсийг гомдоллосны дараа барилгын ажлыг зогсоож, нутаг буцсан Израильчуудын найдварыг үгүй хийсэн талаар дурджээ (Езра 4). Энэ нь дайснуудад хотын ханыг сүйтгэх боломжийг олгосон байна (Езра 4:23). Нехемиа энэхүү гамшгийн тухай цуу яриаг сонссоор байсан ба Бурхан түүнд тодорхой цаг хугацааг болтол хариулт өгсөнгүй.

Ариун сүмийг сэргээн босгосон ч сүм бүрэн утгаараа ажиллаж чадахгүй байв. Учир нь сүмд үйлчлэх шаардлагатай хүмүүс Иерусалимд амьдрах боломжгүй байлаа. Энэ нөхцөл байдал Нехемиагийн сэтгэлд ихэд харамсал төрүүлэв: Иудейчүүд энэ зорилгын төлөө буцаж ирсэн ч Бурханыг алдаршуулаагүй юм. Тэд дайснуудынхаа дарлалаас айж, Бурханы сүм болон Ариун хотын ажлыг хойш тавьцгаажээ.

Харин Нехемиа шууд Бурханд хандав. Тэрээр Иудагийн ард түмнийг аймхай хулчгар хэмээн доош хийж, тэдний итгэлгүй байдалд гомдоллосонгүй. Тэрээр энэхүү хүнд нөхцөл байдалтай ч эвлэрсэнгүй. Харин Нехемиа зүгээр л өвдөг сөгдөн залбирч, мацаг барьж эхлэв.

`Энэ муу мэдээний төлөө Нехемиа уйлж, мацаг барьж, залбирдаг. Энэ нь бидэнд ялангуяа хүнд хэцүү цаг үе тулгарахад бид Эзэнд хандан хэрхэн даван туулах талаар юуг хэлж өгч байна вэ?`