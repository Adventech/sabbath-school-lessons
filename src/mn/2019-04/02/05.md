---
title:  Нехемиа илгээгдсэн нь
date:  09/10/2019
---

Хаан Нехемиаг зорьсон ажлаа гүйцэлдүүлээсэй гэсэндээ Ефрат мөрний цаана амьдардаг Санбаллат, Хоронит болон Аммончуудын Тобиатад байгаа өндөр албан тушаалтнуудад захиа илгээжээ. Мөн ой хариуцагч Асафд Иерусалим хотын хана, хэрэм, хаалга болон сүмийг дахин босгоход шаардлагатай бүх материалыг Нехемиад өгөхийг тушаав.

`Нехемиа 2:9,10-г уншина уу. Нехемиа болон Иудейчүүд ямар эсэргүүцэлтэй тулгарсан тухай эдгээр эшлэлүүдэд юу гэж хэлж байна вэ?`

Нехемиа 444 оны дундуур Иерусалимд иржээ. Тэрээр албан захиаг зохих хүмүүст нь өгч асуудлыг шийдтэл эсэргүүцэлтэй тулгарсаар байлаа.

Тобиа гэдэг нь “Эзэн сайн” гэсэн утгатай иудей нэр юм. (Түүний хүү Иеханан нь мөн “Эзэн нигүүлсэнгүй” гэсэн еврей нэр ажээ. Тэрээр Аммоны захирагч байв. Иерусалимыг дайснууд хүрээлж байлаа: хойд зүгтээ Самарийн захирагч Санбаллат, зүүн талдаа Аммоны захирагч Тобиа, өмнөд хэсэгт нь Едомыг болон Моабыг захирдаг Арабын захирагч Гешем нар байв (Нех. 2:18,19). Дарлагдсан хүмүүсийн “Сайн сайхны” төлөө санаа зовж буй Нехемиагийн ажлыг тэдгээр нутгийн удирдлагууд дэмжихгүй байгаа нь харамсалтай байв. Дарлагчид дарлаж буй хүмүүсийнхээ сайн сайханд баярладаггүй шүү дээ.

Нехемиа “Иерусалимд ирэхдээ цэргийнхнийг дагуулан ирж, чухал эрхэм даалгавар биелүүлж байгаагаа харуулсан нь Иудачуудыг үргэлж доромжилж, дайсагнасаар ирсэн эргэн тойрны буруу номтой овог аймгуудын атаархлыг төрүүлж байв. Ойр орчмын үндэстнүүдийн бузар хэрэгт хамгийн түрүүнд Хороны Санбаллат, Аммоны Тобиа, Арабын Гешем нар эвсэж байлаа. Анхнаасаа л эдгээр удирдагчид Нехемиагийн үйлдэл бүрийг шүүмжийн нүдээр харж, түүний төлөвлөгөөг нурааж, ажилд нь саад болохыг бүх хүч чадлаараа хичээж байв.” Элен Уайт, Эш Үзүүлэгчид ба Хаад, х. 635.

`Бурханы хүслийг биелүүлэхээр дуудагдсан хүмүүс хэрхэн эсэргүүцэлтэй тулгарсныг харуулсан өөр ямар Библийн түүхүүдийг та мэдэх вэ? Хариултаа Шаббат өдөр ангидаа хуваалцаарай.`