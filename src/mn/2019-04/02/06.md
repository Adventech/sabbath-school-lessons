---
title:  Нехемиа ажилдаа бэлтгэв
date:  10/10/2019
---

Эзэн Нехемиаг энэ ажилд дуудсан бөгөөд түүнийг хэрэгтэй бүх зүйлээр хангажээ. Нехемиа Бурханы амлалтуудыг мэдэх мэдлэг болон Бурханы маш тодорхой дуудсан дуудлагаар зэвсэглэсэн байв. Гэхдээ тэр маш болгоомжтойгоор, залбиралтайгаар урагшилж байлаа.

`Нехемиа 2:11–20-г уншина уу. Нехемиа хана хэрмийг босгохын тулд юу хийсэн бэ?`

Сургамж 1: Нехемиа “Иерусалимын төлөө юу хийх ёстойг Бурхан түүний зүрхэнд чиглүүлсэн” тэр төлөвлөгөөг хэнд ч хэлээгүй (Нех. 2:12). Тэр дайсандаа бүү хэл Еврей удирдагчдад хүртэл хэлээгүй байна. Тэрээр юу хийх шаардлагатайг мэдэхийн тулд туршуулын шатандаа явж байлаа. Сургамж 2: Юутай ч ямар нэгэн зүйл танилцуулахаасаа өмнө Нехемиа бэлтгэл ажлыг хийж, шаардлагатай бүх ажлыг төлөвлөсөн байв. Сургамж 3: Тэрээр даалгаврыг хэлэхдээ, энэ нөхцөл байдлыг бий болгохын тулд Бурхан юу хийснийг, мөн хаан юу гэснийг нэмж хэлдэг байв. Мөн хүмүүст даалгавар өгөхөөсөө өмнө урам өгдөг байв. Иудейчүүд ирэх эсэргүүцлийг үл тоон хотыг барихаар шийдэж, энэ ажилд маш уриалгахнаар хандсан нь гайхамшгаас өөр юу ч биш билээ. Бурхан Нехемиагийн мацаг барилт болон залбирлаар хааныг бэлдээд зогсоогүй. Мөн Еврейчүүдийг бэлтгэсэн бөгөөд тэд зоригтойгоор, урамтайгаар шийдвэр гаргасан байна.

`Нехемиа 2:19,20-г уншина уу. Эдгээр эшлэлд Нехемиагийн итгэлийн талаар юуг өгүүлдэг вэ? Дэд хууль 7:9; Дуулал 23:1–6; Тооллого 23:19 зэрэг бичвэрүүд Нехемиад хэрхэн тус болсон байж болох бэ?`

Бидний харилцаа биднийг хэн болохыг, мөн яг юунд итгэдэг гэдгийг харуулж байдаг. Нехемиа чанга дуугаар ярихыг хичээж байлаа. Хүмүүс түүнийг шоолж, доромжилж байсан ч бүх зүйлдээ Бурханы талаар дурдаж, Түүний нэрийг алдаршуулахаас айгаагүй юм. Дайснууд нь түүнийг хэрхэн жигшиж буйг мэдэж байсан ч Нехемиа үгээ буцааж, Бурханы талаар ярихаа болиогүй ээ. Олон жилийн өмнө Египетэд байсан Иосефын нэгэн адил Нехемиа Бурханд итгэдэггүй хүмүүсийн дунд Бурханыг таниулахаас айгаагүй билээ.