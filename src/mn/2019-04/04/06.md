---
title:  “Гайхалтай ажил” хийж байна
date:  24/10/2019
---

`Нехемиа 6:1-13-г уншина уу. Нехемиа яагаад Иерусалимд хийж буй ажлаа “гайхалтай ажил” (Нех. 6:3) гэж үзсэн бэ?  Энэ үед Нехемиаг зогсоох ямар оролдлогууд гарч байсан бэ?`

6-р бүлэгт Нехемиагийн амийг бүрэлгэх гэсэн олон оролдлогыг дүрсэлсэн байна. Санбаллат, Гешем нар уулзалт хийе гэсэн шалтгаанаар Нехемиаг барьж авах санаатай захидал илгээжээ. Уулзалт дайсны газар нутаг буюу Оногийн тал нутагт болсон нь урилгын цаадахь зорилгыг илчилсэн юм. Санбаллат, Тобиа, Гешем нар хэрмийн ажил дуусч, хаалга хаагдах хүртэл боломж байна гэдгийг мэдэж байв. Еврейчүүд Персийн хааны ивээл дор байсан тул тэд шууд бүх хүчээрээ дайран тэднийг эзлэн авах боломжгүй байв. Гэвч тэд удирдагчийг нь зайлуулж чадвал энэхүү хөгжлийг сааруулахаар барахгүй Еврейчүүдийг үүрд зогсоож ч магадгүй гэж итгэж байлаа. Тэд бууж өгсөнгүй. Нехемиа тэдний өдөөн хатгалганд ямар ч хариу үзүүлэхгүй байхад хүртэл хичээсээр байв. Нехемиагийн хувьд гарч ирсэн эсэргүүцэл бүрийг зохицуулахад хүндрэлтэй байсан нь гарцаагүй ээ. Нехемиа тэдэнд “Би чухал ажил хийж байна” хэмээн хариулдаг байв. (Нех 6:3).

Энэ ертөнцийн жишгээр бол Нехемиа тухайн улсын хамгийн дээд хүн болох эзэн хааны сөнч, эрхэм зөвлөхийн хүндтэй албыг хаших нь үнэхээр гайхалтай ажил юм. Харин нурж унасан хотыг дахин барих нь тийм ч их ач холбогдолтой байж чадах болов уу? Түүний ярьж буй чухал ажил нь энэ гэж үү? Нехемиа Бурханы төлөө ажиллах нь агуу, илүү чухал гэж үзсэн, учир нь Иерусалимд Бурханы нэр хүнд алдагдах аюулд байсан юм.

Бурхан Ариун Ордны үйлчлэлийг бий болгосныхоо дараа тахилчдын үйлчлэлийг сэргээжээ. Хүмүүсийн оюун санаан дахь ариун гэгээн, онцгой байдлыг хадгалахын тулд Бурхан сүмийн доторх үйл ажиллагааг явуулахыг зөвхөн тахилч нарт зөвшөөрсөн билээ. Бид өөрсдөө Бурханы ариун чанарыг олж харахад амар байдаггүй тул Бурхан Израильчуудад сүсэг бишрэлээрээ дамжуулан, Түүний оршихуйд ойртоход нь тусалжээ. Сүм хүн бүрийн хувьд нээлттэй ч доторх өрөө нь тийм биш гэдгийг Нехемиа мэддэг байв. Шемиа сүм дотор уулзъя гэж хэлснээрээ Бурханы удирдамжтай зөрчилдөх зүйл санал болгож өөрийгөө хуурамч эш үзүүлэгч гэдгээ харуулаад зогсохгүй, урвагч гэдгээ илчилсэн юм.

`Ариун Ордны үйлчлэл байхгүй өнөө үед бид ямар аргаар хэрхэн Бурханы ариун байдлыг өөрсөддөө хадгалах вэ? Нүглийн эсрэг Бурханы ариун байдлыг ойлгох нь биднийг хэрхэн загалмай руу хөтөлдөг вэ?`