---
title:  Нехемиа арга хэмжээ авч эхлэв (МЭӨ 444)
date:  23/10/2019
---

`Нехемиа 4 -г уншина уу. Эсэргүүцлийг сөрөн зогсохыг уриалсан Нехемиагийн удирдлаган дор Еврейчүүд юу хийсэн бэ?  Яагаад Бурхан тэдэнд тусална гэж итгэн юу ч хийхгүй байхаас илүү тэмцэлд өөрсдийгөө бэлдэх нь илүү чухал байсан бэ?`

Барилгын ажлыг нэг эхэлж, нэг зогсоож байснаа, эцэст нь дахин үргэлжлүүлэв. Еврейчүүд залбирч эхэлсэн ба Нехемиа байнгын харуул тавилаа. Хүмүүс болзошгүй дайралтад бэлэн байхын тулд өдөр, шөнийн харуулыг ээлжинд гаргаж байв. Мөн Нехемиа хэрмийн эргэн тойронд хүмүүсийг зэвсэглэн зохион байгуулжээ. Ингэснээр айл бүр тэмцэхэд бэлэн болов. Үүнээс гадна тэрээр өөрийн хүмүүсийг хоёр бүлэгт хуваалаа. Нэг хэсэг нь хотыг сэргээх, сүм барих ажил хийж байхад нөгөө хэсэг нь зэвсэг барин зогсох ажээ. Хэрмэн дээр ажиллаж байгаа хүмүүсийн хувьд аюултай хамгийн ойр байгаагийн хувьд сэрэмжтэй байх бүх арга хэмжээг авч байлаа. Барилгачин бүр нэг гартаа сэлэм барьж нөгөө гараараа ханын их биенд тоосго, чулуу нэмэн барьж байлаа. Тэд эсэргүүцэлтэй нүүр тулахад бэлэн байлаа. Тэд өөрсдөөс шалтгаалах ажлаа хийж, үлдсэнийг нь Бурхан ивээлдээ багтаан хамгаалж байв. Нехемиа Бурханы хамгаалалтад итгэдэг ба үүгээрээ хүмүүсийг зоригжуулдаг байв. Тэд гараа хумхин Бурхан бүх асуудлыг зохицуулна хэмээн хүлээж суулгүй, өөрсдийн чадах чинээгээрээ өөрсдийгөө бэлтгэв.

“Тэднээс битгий ай, Аугаа нигүүлсэнгүй Эзэнийг санагтун, тэгээд өөрсдийн ахан дүүс, охид, хөвгүүд, авааль гэргий, орон гэрийнхээ төлөө тэмц. (Нех. 4:13,14) “Бидний Бурхан бидний төлөө тэмцэнэ” (Нех. 4:19,20) хэмээх хэсгүүд нь Библи дэх хамгийн урам зориг өгөхүйц эшлэлүүдийн нэг юм.

Еврейчүүд байнгын эсэргүүцэл, тэмцлээс болоод барилгаа дахин зогсоож болох л байв. Гэвч энэ удаа тэд айдаст автахын оронд Бурхан тэдэнтэй цуг тэмцэнэ гэдэгт итгэх болсон. Бид Бурханы нэрийн өмнөөс эсвэл Бурханы дуудлагын дагуу, өөрсдийн итгэл үнэмшлийн төлөө болон хийж буй зүйлсийнхээ хариуд тэмцэлтэй нүүр тулвал, “Бурхан бидэнтэй хамт тэмцэнэ” гэдгийг санаж явах хэрэгтэй.

Эцэст нь Еврейчүүд Бурхан тэдний хийж буй бүх зүйлийг ажиглан тусалж байдаг гэдгийг ойлгосон ба энэ нь тэднийг цаашдаа ч үргэлжлүүлэн тууштай ажиллахад хүргэжээ.

`Яагаад таны хийж буй зүйл Бурханы хүслийн дагуу байх ёстойг мэдэх нь чухал вэ? Миний хийж буй зүйл Бурханы хүсэл мөн гэдгийг хэрхэн мэдэх вэ?`