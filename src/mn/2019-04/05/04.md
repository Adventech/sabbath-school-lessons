---
title:  Нехемиагийн үйлдэл
date:  29/10/2019
---

“Ах дүүсээсээ хүү шаардах ч гэж дээ!” (Нех. 5:7) хэмээн сурвалжтанууд ба түшмэдийг зэмлэсэн тэрээр хүссэн үр дүндээ хүрээгүй ээ. Тиймээс Нехемиа тэдний дундах дарлагчидтай үргэлжлүүлэн тэмцжээ. Тэрээр сурвалжтанууд болон түшмэдэд заахыг оролдсон боловч үр дүн гарсангүй, тиймээс энэ асуудлыг орхихоос өөр арга байсангүй хэмээн хэлж болох байсан. Гэвч Нехемиа эрх мэдэлтэй, баян хүмүүсийн эсрэг зогсож байсан юм. Гэхдээ Нехемиа хүчирхэг дайснуудтай учирсан хэдий ч асуудлыг шийдэхээс нааш сэтгэл нь амраагүй.

`Нехемиа 5:7-12-г уншина уу. Нөхцөл байдлын талаарх Нехемиагийн гаргаж ирсэн асуудал юу байсан бэ? Тэрээр хүмүүсийг буруугаа засахыг хэрхэн ятгасан бэ?`

Нехемиа их цуглаан зохион байгуулж, Израйлийн бүх ард түмэн энэ асуудлыг хэлэлцэхээр цуглав. Бүх ард түмний өмнө түшмэд, сурвалжтанууд дарангуйллаа үргэлжлүүлэхээс ичиж, эмээнэ гэдэгт тэрээр найдлага тавьсан биз ээ.

Нехемиа эхлээд боолын асуудлыг гаргаж ирэв. Маш олон Еврейчүүд болон Нехемиа ч гэсэн харийнхнаас ахан дүүсээ худалдан авч тэднийг эрх чөлөөтэй болгосон юм. Одоо тэрээр өөрсдийн хүмүүсийг зарж, худалдаж авах нь зөв зүйл эсэхийг сурвалжтанууд болон түшмэдүүдээс асууж байлаа. Тэдний хувьд ах дүүсээ худалдан авч тэдэнд эрх чөлөө өгсөн нь эцэстээ өөрсдийнхөө боол болгохын тулд байсан гэж үү?

Удирдагчид юу ч дуугарсангүй. Учир нь тэд Нехемиагийн хэлсэн зүйл зөв байж болохыг ухаарч байв. Тиймээс Нехемиа цааш нь “Та нар дайснуудынхаа болон үндэстнүүдийнхээ дарлалд орох гээ юу. Үүнээс л мултарахынн тулд Бурханаас эмээж амьдрах ёстой бус уу” (Нех. 5:9) гэжээ. Дараа нь Нехемиа өөрөө ард түмэнд мөнгө болон тариаг зээлдүүлдэг гэдгээ хүлээн зөвшөөрчээ. Тийнхүү тэрээр “Бүгдээрээ хүү авахаа зогсооё” хэмээжээ. Тэрээр ах дүүстээ ийнхүү хандахыг хууль бус гэдгийг зөвшөөрч, түүний удирдлаган дор бие биедээ сайнаар хандахыг хүсэж буйгаа харуулжээ. Гайхалтай нь бүх ард түмэн нэгэн дуугаар санал нэгдсэн юм. Мөн удирдагчид хүмүүсийн хөрөнгийг буцаан өгөхөө ч амлажээ.

`Та хэн нэгэнд буруу зүйл хийж байсан уу? Хэрэв үнэнчээр хариулбал бидний ихэнх нь “Тийм” гэх байх. Тэрхүү хохирлыг барагдуулахад танд юу саад болж байна вэ?`