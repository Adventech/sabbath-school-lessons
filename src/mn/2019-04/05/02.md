---
title:  Ард түмний хашхираан
date:  27/10/2019
---

`Нехемиа 5:1-5-г уншина уу. Энд юу болж байна вэ? Ард түмэн юуг эсэргүүцэж байна вэ?`

Еврейчүүд Нехемиагийн удирдлаган дор гадны хавчлага дарлалын эсрэг нэгдсэн байв. Гэвч гадны улсын дарлалаас өөрсдийгөө хамгаалж, хавчлагын өөдөөс сөрөн зогсож буй ард түмний дотор бүх зүйл сайнгүй байв. Хүнд хэцүү гадаад нөхцөл байдал болон дайсныхаа эсрэг уйгагүй тэмцэх оролдллого зэргээс гадна ард түмний дотор хагарал бий болжээ. Удирдагчид болоод баячууд нь ядуу дорой иргэдийг эрх ашгийнхаа төлөө мөлжиж байв. Нөхцөл байдал улам дордож, гэр бүлүүд тайтгарал хайн хашхирахад хүрчээ. Зарим гэр бүлүүд хүүхдүүддээ өгөх хоол алга хэмээж, зарим нь өлсгөлөнгөөс болж эд хогшлоо барьцаанд тавьсан бөгөөд одоо тэдэнд юу ч үлдсэнгүй хэмээж байв. Бусад нь Персчүүдэд татвар төлж чадахгүй учир аргагүй эрхэнд зээлийн өрөнд орж, эцэстээ хүүхдүүд нь тэдний боол болжээ.

Ядуусыг хөршүүдээсээ тусламж эрэхэд хүргэсэн гол хүчин зүйл бол татвар болон өлсгөлөн байв. Персийн төр засаг Иудагийн нутгаас жил бүр 350 талант мөнгийг татвар болгон авдаг байв. (Andrews Study Bible-аас Нех. 5:1-5-н тухай тэмдэглэлийг хар, х. 598). Хэрэв хүн тогтоогдсон хэмжээний албан татварыг төлж чадахгүй бол эхлээд гэр бүлийнхээ эд хөрөнгийг барьцаалдаг  эсвэл мөнгө зээлдэг байжээ. Харин хэрэв тэд дараа жил нь ч мөнгөгүй байвал  энэ өрөө төлөх ямар нэг зүйл хийдэг байв. Ихэнхдээ дараагийн сонголт бол өрийн боол болох явдал байлаа. Тэд аль хэдийн газар нутгаа алдсан бол одоо гэр бүлээсээ хэн нэгнийг явуулах хэрэгтэй болно. Ихэвчлэн хүүхдүүд нь өрөө төлөхийн тулд зээлдэгчид ажилладаг байжээ.

Бид өөрсдийнхөө гэм буруугаас болж зовлон бэрхшээлтэй учрах үе бий. Мэдээж бас өвчин зовлонд унах эсвэл гэнэт санхүүгийн гачигдалд орох үе ч бий. Дээрх түүхээс харвал төрийн бодлого нь хүмүүсийг улам бүр доройтуулж, туйлд нь хүргэж байв. Ядуурал руу алхам алхмаар уруудахаас өөр зугтах зам тэдэнд байсангүй.

`Яг л өнөө үетэй адил ард түмэн санхүүгийн дарамттай тулгарч байгаа нь хичнээн гайхам бэ! Библийн үргэлж зааж байдаг энэ сэдвээс бид юу сурч болох вэ?`