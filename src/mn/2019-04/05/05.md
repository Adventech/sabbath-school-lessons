---
title:  Тангараг
date:  30/10/2019
---

`Нехемиа 5:12,13-г уншина уу. Нехемиа яагаад гэрээгээ зөрчих хүмүүсийн эсрэг хараал тавьсан бэ?`

Удирдагчид хэдийгээр хураасан эд зүйлсээ буцааж өгөхийг зөвшөөрсөн ч Нехемиа тэдний хоосон үгэнд сэтгэл ханахгүй байв. Түүнд бодит баталгаа хэрэгтэй байсан учраас тэрээр тахилчдын өмнө тэднээс амлалт авчээ. Хожим энэ шийдвэрийг сануулах хэрэг гарч болзошгүй тул тэрээр энэ явдлыг ийнхүү хүчин төгөлдөр болгосон юм.

Гэвч яагаад хараал тавьсан бэ? Нехемиа хувцсаа дотор нь ямар нэг юм байгаа мэтээр хумьснаа дараа нь түүнийгээ хаяж байгаа мэт сэгсэрсэн. Энэ үйлдэл нь тангаргаасаа буцагч хэн боловч бүх зүйлээ алдана гэдгийг харуулжээ. Иймэрхүү хараал нь тухайн хууль дүрмийн чухал ач холбогдлыг илэрхийлэхийн тулд хийгддэг ёс заншил байв. Хэрэв хууль зөрчсөнөөр хараагдах ёстой байвал хүмүүс тэр хуулийг зөрчих нь бага байдаг байжээ. Нехемиа энэ асуудалд маш чухал хандсан нь тэр. Тиймээс хүн бүрийг энэ шийдвэрт бат зогсоохын тулд түүнд ямар нэг хүчтэй зүйл хийх хэрэгтэй байсан юм.

`Хуучин Гэрээний дараах эшлэлүүд энэ ард түмэнд андгай тангарагийн талаар юу зааж өгч байна вэ? (Тоо. 30:2; Дэд хууль 23:21-23; Ном. Үгс. 5:4,5; Лев. 19:12; Эхл. 26:31).`

Эцэст нь хэл яриа бол Бурханы хүн төрөлхтөнд өгсөн гайхалтай бэлэг юм. Үндсэндээ энэ бол биднийг амьтдаас ялгадаг зүйл. Бидний үгэнд үхэл, амьдралыг шийдэх хүч чадал бий. Тиймээс бид хэлж буйдаа мөн аливааг хийнэ гэж амлахдаа үргэлж болгоомжтой байх хэрэгтэй. Бидний үг үйлдэл нийлж байх нь бас чухал юм. Бодоод үзээрэй. Христэд итгэгч мэт ярьдаг ч өөр үйлдэлтэй хүмүүсээс болж хэр олон хүн Христ итгэлээ орхисон бол?

`Зөв сонголт хийх боломж байсаар байтал буруу тийш явдаг хүмүүст хоёр дахь боломжийг өгдөг Бурхан нь бидний Бурхан гэдэг нь танд хэр чухал вэ?`