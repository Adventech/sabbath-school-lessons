---
title:  Хууль ба Эш үзүүлэгчид
date:  13/11/2019
---

`Нехемиа 9:23-31-г уншина уу. Израильчууд Бурханы “Агуу сайн сайхан”-ыг харьцуулахдаа хэрхэн дүрсэлсэн бэ (Нех. 9:25)?`

Залбирал/номлолын дараагийн хэсэг бол Бурханаас Израильчуудад эзэмш хэмээн өгсөн Канаан дахь амьдралын тухай юм. Тэд газар нутаг, усан үзмийн талбай, хотууд, бэлэн талбайнуудыг өөрийн болгон авчээ. Гэвч тэдгээр хүмүүс энэ бүгдэд огт талархаагүй. 25–р эшлэлийн төгсгөлд “Тэд идэцгээж, таргалцгааж” гэж хэлсэн байна. Таргалах гэдэг үг Библид цөөн удаа гардаг (Дэд хууль 32:15; Иер. 5:28) бөгөөд тэгэх бүртээ сөрөг утга илэрхийлсэн байдаг юм.

Хүмүүс магадгүй “Агуу сайн сайханд нь” баяссан байж болох ч тэдний баяр хөөр Бурхан дотор байгаагүй харин эд баялагт нь байжээ. Бүх зүйлтэй байх нь Бурхантай хамт алхах зам руу хөтөлдөггүй болохыг бид харж байна. Бид үргэлж “Хэрвээ надад ийм, тийм зүйл байсан бол би аз жаргалтай байх байсан” гэж боддог.  Харамсалтай нь Израильчууд Бурханаас бүгдийг авсан ч байгаа зүйлстээ “Аз жаргалтай” байсангүй, харин ч тэднийг Бурханаас холдуулжээ. Бэлгэнд анхаарлаа хандуулаад бэлэг Өгөгчийг мартах нь хэтэрхий амархан бөгөөд үргэлж ийм зүйл тохиолдож байна. Энэ бол үхлийн аюултай мэхлэлт юм.

Мэдээж энэ бол Бурханы өгч буй зүйлсэд баярлаж болохгүй гэсэн үг биш. Түүний өгсөн бэлгэнд биднийг баярлаасай гэж Бурхан хүсдэг ч тэрхүү баяр хөөр бидний Бурхантай харилцах харилцааг хэзээ ч орлож чадахгүй. Хэрвээ бид анхаарал болгоомжтой байхгүй бол эдгээр зүйлс биднийг бүдрүүлэх саад болох юм.

Хэдий тийм боловч энэ бүлэгт захирагчид Бурханд итгэмжгүй байснаа хүлээн зөвшөөрчээ. Тэд түүхээ эргэн хараад үндэстнээрээ хийсэн гэм нүглүүдээ тоочжээ. Тэдний олон удаа давтан хэлсэн чухал хоёр санаа гарч ирсэн нь: (1) Израиль Бурханы хуулийг авч хаясан, (2) тэд эш үзүүлэгчдийг хавчиж, гадуурхсан.

Өөрөөр хэлбэл Израильчууд бурханлаг улс орон, хувь хүн болж хөгжихөд Бурханы хууль болоод эш үзүүлэгчид маш чухал болохыг ойлгожээ. Энэ залбирал Бурханы хуулиудыг “Сахиваас хэн боловч амьдрах бус уу” (Нех. 9:29; Лев. 18:5-с шууд эшлэв) мөн эш үзүүлэгчтэй ярьдаг нь Ариун Сүнс юм хэмээн онцгойлон дүгнээд төгсжээ. Бурхан бидэнд тушаалуудаа өгсөн нь бялхам амьдралтай байлгахын тулд билээ. Тэрээр биднийг Түүний үнэний тухай ойлголтод чиглүүлэхийн тулд Өөрийн эш үзүүлэгчдээ илгээдэг ажээ. Эдгээр бэлгүүдэд хэрхэн хандах вэ гэдэг нь бидний хувьд хамгийн чухал асуулт юм.