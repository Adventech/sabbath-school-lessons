---
title:  Өнгөрснөөс суралцахуй
date:  12/11/2019
---

`Нехемиа 9:9-22. Залбирлын энэ хэсэг эхнийхээсээ ямар ялгаатай байна вэ?`

Одоо Залбирлын сэдэв өөрчлөгдөж Израильчууд Египетэд болон цөлд хэрхэн итгэлгүй байсныг Бурханы итгэмжтэй байдалтай эсрэгцүүлж тавьжээ. Бурхан Израильчуудад бүхий л төрлийн ивээлийг өгсөн ч харамсалтай нь “Эцэг өвгөд” нь тэдгээр бэлгүүдийн хариуд бардамнан зөрүүдэлж, тэдэнд үзүүлж байсан Бурханы нигүүлслийн үйлсийг үл тоосон гэдгийг энд хэлжээ.

Хүн өөрийн алдаа дутагдлаа ойлгож, Бурханд бишрэн мөргөхдөө хойрго байгаагаа ухаарах нь гэмээ улайж, гэмшихэд хамгийн чухал алхам юм. Энд өнөөгийн биднээс хавьгүй хол, эрт үеийн хүмүүсийн тухай ярьж байгаа ч, тэдэнтэй адилхан асуудал бидэнд тулгарахыг үгүйсгэх аргагүй юм.

Мэдээж энд бидэнд бас тэдэнд зориулсан сайн мэдээ гарч байна. Бид гэм нүглээ улайсан ч гэсэн өөрсдийгөө аварч чадахгүй. Гагцхүү Христийн золиослол биднийг аварч чадна. Бид гэм нүглээ улайн гэмшсэнээр зөвхөн Христийн зөвтгөл бидэнд хэрэгтэй гэдгийг мэдэрнэ..

“Гэмшиж, Христийг Аврагчаа болгон Түүнд итгэх үед Эзэн бидний нүглийг уучилж, хуулийг зөрчсөн биднийг ялаас хэлтрүүлдэг билээ. Тийнхүү нүгэлтэн энгийн хүний хувиар Бурханы өмнө зогсоно. Тэрээр Диваажинд нэр төртэйгөөр аваачигдах бөгөөд Ариун Сүнсээр дамжуулан Эцэг, Хүүтэй нөхөрлөх болно – Элен Ж. Уайт, Сонгомол Мэдээ, ном 3, х.191.

Түүнчлэн Түүний сайн сайхан биднийг нүглээ улайхад хүргэж гэмшүүлдэг учраас бид Бурханы хүч чадлаар гэм нүглээ орхиж чадна гэдэгтээ итгэлтэй байх ёстой.

Эцэст нь хэлэхэд Израильчууд зөрүүд байсан, харин Бурхан тэднийг хайрласаар байв. Израильчуудын төлөө Бурханы хийсэн зүйлсийг ард түмэн эргэн хараад, Бурхан өнгөрсөн үеүдэд ийм их зүйл хийсэн учир одоо болон ирээдүйд ч бидэнд санаа тавих болно гэдгийг ойлгож, ухаардаг билээ. Ийм л учраас Израильчуудын түүхэнд Бурхан юу хийснийг санах нь үргэлж чухал байсан юм. Тэд үүнийг мартах үедээ зовлон бэрхшээлд унадаг байв.

`Бурхан таны амьдралд ажлаа хийж байжээ гэдгийг ухаарсан тэр үеээ санаарай. Та тэр байдлаасаа хэрхэн холдож дараа нь асуудалтай тулгарсан бэ? Та урам хугарч, гутарч, ирээдүйнхээ төлөө санаа зовох үедээ хэрхэн Бурханы сайн сайханд илүү их итгэж найдаж болох вэ?`