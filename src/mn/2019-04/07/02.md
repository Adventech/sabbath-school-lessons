---
title:  Мацаг барилт ба Мөргөл
date:  10/11/2019
---

`Нехемиа 9:1-3-г уншина уу. Ард түмэн яагаад харийнхнаас өөрсдийгөө тусгаарласан бэ?`

Нехемиа өмнө нь хүмүүсийг баяр хөөртэй байхыг хүсч байв. Харин одоо тэднийг цуглуулж мацаг барихыг уриалж байна. Тэд өөрсдийгөө Бурханы өмнө даруу болгон толгой дээрээ үнс асгаж, таар нөмрөв. Харийнхан Израильчуудын гэмшиж буй гэм нүгэлд хамааралгүй учир Израильчууд тэднээс өөрсдийгөө тусгаарлажээ. Еврейчүүд гэм нүглээ уучлуулах шаардлагатай гэдгээ ухаарч байв. Тэд өөрсдийг нь боолчлогдоход хүргэсэн ард түмнийхээ гэм нүглийг ойлгожээ.

Израильчуудын нийтийн залбирал хийгээд гэм нүглээ улайж буй явдал нүглийн мөн чанарыг маш сайн ойлгосныг нь харуулж байна. Тэд ард түмнээ бусдын боол болгосон өмнөх үеийнхнээ буруутгаж болох байв. Эсвэл тэднийг ийм өчүүхэн хүмүүс болгосон захирагч нарынхаа сонголт болон өмнөх үеийнхнийхээ бурханлаг бус байдалд гомдоллож болох байлаа. Гэтэл үзэн ядаж, гомдоллохын оронд тэд даруугаар, гэм нүглээ хүлээн Бурханы өмнө иржээ.

Нехемиа 9:3 дээр хүмүүс өдрийн дөрөвний нэгд нь Хуулийн Номыг уншиж, дараагийн дөрөвний нэгд нь гэмээ улайж, Бурханд мөргөж байсан тухай тэмдэглэжээ. Энэ бол Тораг гурав дахь удаагаа уншиж байгаа явдал юм. Торагаас унших нь гэмээ улайхын эхлэл юм. Буруугаа хүлээх нь Бурханаас ирдэг бөгөөд үнэнд суурилагдсан байх ёстой.

Библи уншихад Бурхан бидэнд ойртон Ариун Сүнс бидэнтэй ярьж, бидэнд заах боломжтой болно. Библийн үнэн бидэнд бодол болон ойлголтыг өгч, биднийг урамшуулан, сэргээдэг юм. Израильчууд гэм нүглээсээ болж харуусан шаналж, зовж байлаа. Учир нь Бурханы ариун оршихуйд байснаар бид Бурханы гоо үзэсгэлэн, сайн сайхныг олж харах болно. Мөн ертөнцийн Бүтээгч Эзэн зохисгүй байдлыг маань үл тоон бидэнтэй хамт байхыг сонгосон гайхалтай мэдээ бидний сэтгэлийг хөдөлгөдөг билээ. Тиймээс бурхангүйгээр амьдарвал бид  сүнслэг эцэг өвгөдөөсөө ямар ч ялгаагүй болох юм. Гагцхүү бидний дотор ажилладаг Бурхантай хамт байснаар бид зохистой хүмүүс байж чадна.

`Даниел 9:4-19-г уншина уу. Түүний залбирлыг бид өөрсдөдөө хэрхэн хэрэгжүүлж болох вэ? Энэ нь танд болон сүмд юу хэлж байна вэ?`