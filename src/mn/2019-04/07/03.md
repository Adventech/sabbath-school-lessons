---
title:  Залбирлын эхлэл
date:  11/11/2019
---

Библиэс уншсаны дараа хүмүүс Израильчуудын итгэлгүй байдлын эсрэг Бурханы сайн сайхныг тоочин урт залбирал үйлдэв. Мөр бүр нь Библийн хэсгээс эш татсан учир үүнийг залбирал гэхээс илүү номлол гэж харж болно.

`Нехемиа 9:4-8-г уншина уу. Залбирлын эхний эшлэлүүдийн гол сэдэв юу байсан бэ? Яагаад?`

Залбирлын эхний хэсэгт хүмүүс Бурханыг өргөмжлөн, улмаар Түүний нэрийг магтжээ. Еврейн соёлд нэр нь зөвхөн хэн нэгнийг дууддаг бус тухайн хүнийг хэн болохыг нь илэрхийлдэг байв. Тиймээс Бурханы нэрийг магтах нь чухал билээ. Учир нь тийнхүү үйлдсэнээр дэлхий дахинд Түүний нэр бол магтаал, хүндэтгэл хүртэх зохистойг харуулдаг. Энэ бол Ертөнцийг Бүтээгчийн нэр. Залбирлын эхэнд хүмүүс Бурханыг Бутээгч, бүх зүйлийг “Амилуулсан” Нэгэн хэмээн мөргөдөг. (Нех. 9:6, мөн Кол. 1:16,17-г харна уу). Энэхүү “Амилуулсан” гэдэг үг нь (англиар “preserve”) Еврейн “Амьд байлгах” гэсэн үйл үгнээс үүсэлтэй.

Бүгдийг бүтээсэн Нэгэн жирийн нэгэн хүн болох Абрахамыг сонгожээ. Зүрх сэтгэл нь итгэмжит байснаас өөр ямар ч онцгой зүйл Абрахамд байгаагүй юм. Абрахам олон удаа Бурханд итгэлгүй хандаж байсан хэдий ч хүүгээсээ татгалзахыг шаардахад тэрээр бүдрээгүй билээ. (Эхлэл 22-г харна уу). Түүний итгэл нэг л шөнийн дотор бий болчхоогүй. Харин тэрээр Бурхантай хамт алхсан урт удаан замынхаа туршид үүнд суралцсан юм. Еврейчүүд зүрх сэтгэлийг оюун ухаан хэмээн ойлгоно. Өөрөөр хэлбэл Абрахам бодол ба үйлдэлдээ итгэмжтэй байдлыг хөгжүүлж, итгэлээ Бурханаар хүлээн зөвшөөрүүлсэн юм.

Залбирлын эхэнд Бурханыг (1) Бүтээгч, (2) Амилуулагч, (3) Амлалтаа биелүүлэгч хэмээн онцолжээ. Хүмүүс эхлээд Бурхан гэж хэн бэ гэдгийг өөрсдөдөө сануулжээ. Тэр бол итгэмжит, бидний Бүтээгч, амийг Өгөгч, амлалтаа үргэлж биелүүлдэг Нэгэн юм. Эдгээрийг санаж байх нь биднийг амьдралдаа алс хэтийн зорилгоо алдахгүй байхад мөн хамгийн хэцүү цаг үед хүртэл Бурханд итгэж сурахад тусална. Магадгүй Бурхан биднээс дэндүү хол байгаа мэт Тэрээр бидний зовлон бэрхшээлийг анхаарахгүй байгаа мэт санагдах үед үүнийг санаж байх хэрэгтэй.

`“Бурхан бол Бүтээгч” гэсэн номлол яагаад итгэлийн маань суурь болдог вэ? Бурхан бидэнд амьдралынхаа долооны нэг буюу долоо хоног болгон Түүнийг Бүтээгч гэдгийг санан дурсаж амьдрахыг тушаасан. Үүнээс илүү чухал сургаал гэж байна уу?`