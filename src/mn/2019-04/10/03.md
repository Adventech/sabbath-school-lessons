---
title:  Ариусгал
date:  02/12/2019
---

Бичээст хэрмийн ивээх ёслолыг бичиж тэмдэглэсний дараа дуучдыг цуглуулж байгаа талаар гарч, дараагийн эшлэлд нь Нехемиа 12:30 дээр ариусгалын талаар бичсэн байдаг. “Тахилчид ба Левичүүд өөрсдийгөө ариусгав. Тэд мөн ард түмнийг бас гулдан хаалгануудыг болон хэрмийг ариусгав” (Нехемиа 12:30).

“Ариусгах” гэдэг үгийн Еврей үндэс нь (thr) цэвэр байх гэсэн утгатай бөгөөд Хуучин Гэрээнд олон удаа хэрэглэгдсэн ба тэр дундаа Бурханы өмнө ёс суртахуунтай, цэвэр ариун байх гэсэн утгаар бас гардаг.

`“Харин тэр Өөрөө гэрлийн дотор байдагчлан бид гэрлийн дотор явбал, бид биентэйгээ нөхөрлөж, Түүний Хүү Есүсийн цус биднийг бүх нүглээс маань цэвэрлэдэг ажээ. Бид нүгэлгүй гэж хэлбэл өөрсдийгөө мэхэлж байгаа хэрэг бөгөөд бидний дотор үнэн алга. Бид нүглээ улайвал итгэмжит, зөвт Тэрээр нүглийг маань уучлан бүхий л зүй бусаас биднийг цэвэрлэнэ” (1 Иох. 1:7–9). Энэ эшлэлүүд бидэнд 1) хүний мөн чанар, 2) Бурханы уучлал хийгээд 3) Бидний амьдрал дахь Бурханы хүч чадлын тухай юу зааж байна вэ?`

Сүм болон сүмийн үйлчлэлүүд нь эртний Израилийн шашны нэгэн чухал хэсэг байв. Гэхдээ сүм хийгээд үйлчлэлүүд нь гол зорилго биш харин зорилгодоо хүрэх хэрэгсэл байв. Ард түмнийг Эзэн Есүс Христ болох гэрээний Бурхантай дотно харилцаатай байлгах хийгээд тэдний амьдралд Есүсийн ариусгах хүч чадлыг мэдүүлэх нь зорилго байлаа. Түүнчлэн энэ нь Бурханы хийсэн зүйлсийг таниулж, Эзэн биднийг юунаас аварсныг ойлгуулан Түүнийг магтаж, хайрлах зүрх сэтгэлийг өгдөг мэдлэг юм. Эртний Израильчууд түүхэнд Бурхан юу хийснийг дахин дахин дурсан санаж байсны шалтгаан зөвхөн энэ билээ. Түүнчлэн Эзэний хайр ба сайн сайхныг мэдэхэд нь тусалж байсан бөгөөд тэдний мөргөлийн зан үйлийн салшгүй нэг хэсэг нь талархал болоод баяр хөөрийн гол үндэс байсан юм.

Өнөөдөр бидний хувьд гэмийн уучлалыг хүртэх, түүндээ талархах зэрэг нь Бурханд өргөх талархал хийгээд баяр хөөр, найдварыг мэдэрснээс үүдэн гардаг. Үнэндээ Эзэнийг магтаж, Түүний зан чанарын гоо үзэсгэлэнд талархах нь хэцүү биш юм. Биднийг нүглийн шийтгэлээс мулталж, гэм нүглийн маань хариуцлагыг үүрч буй загалмай дээрх Есүсийг харахаас илүү өөр Бурханы зан чанарын агуу илчлэл гэж юу байх вэ дээ?

`Та өнгөрсөнд ямар ч гэм нүгэл хийсэн эсвэл одоо ямар ч зан чанартай байсан хамаагүй яг энэ мөчид залгалмай танд бүрэн уучлалыг өгч чадна. Яагаад яг одоо та Есүсийн өгч буй уучлалыг тунхаглаж болохгүй гэж?`