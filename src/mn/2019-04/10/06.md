---
title:  Тахилч, Левичүүд ба Мөргөл
date:  05/12/2019
---

`Нехемиа 12:44–47-г уншина уу. Иудачууд яагаад “Үйлчилж буй тахилчид болон Левичүүдэд” баярласан бэ? Тэд яагаад чухал байсан бэ?`

`Тахилчдын (Левичүүд байсан) хийдэг ажил юуг бэлгэдсэн бэ? Еврей 9:1–11-г харна уу.`

“Христ тэнгэрийн ариун ордонд хүн төрөлхтний төлөө зуучлан байгаа нь загалмай дээрх Түүний үхэлтэй нэгэн адил авралын төлөвлөгөөнд онцгой чухал юм. Есүс үхлээс амилсныхаа дараа тэнгэрт өргөгдөн энэхүү ажлыг эхлүүлжээ. Бид итгэлээрээ хөшигний дотор орох ёстой, “Урд маань гүйгч адил Есүс тийшээ орсон билээ”  Еврей 6:20. “-Элен Ж. Уайт, Агуу Тэмцэл, х. 489

Дахин хэлэхэд, тэр үед цөллөгөөс буцан ирсэн ард түмэнд өнөөдрийн бидэнд байгаа шиг гэрэл байгаагүй боловч сүмд үйлчилдэг левичүүдийн үүрэг тун чухал гэдгийг тэд мэдэж байв. Бурханы ажлыг тахилчид хийнэ гэдэгт Израильчууд баяртай байлаа.

Ард олон Бурханы үгийг уншиж, залбирч, мөргөл үйлдэн, Түүнд өөрсдийгөө дахин зориулах зэргээр Бурхантай цагийг өнгөрөөж байлаа. Энэ бүх хугацаанд тэд сүмийн үйлчлэлүүдийг үл тоомсорлож байсан хийгээд тэдгээрийг сэргээх шаардлагатай байсныг ойлгожээ. Ийнхүү сүмийн үйлчлэл дахин сэргэсний дараа левичүүд тэдний өмнөөс чухал ажил хийж байгаад хүмүүс баярлаж байв. Бурхан мөргөлд зориулан сүмийн эдгээр үйлчлэлүүдийг бий болгосонд хүмүүсийн сэтгэл хөдөлж байлаа.

Харамсалтай нь сүмийн үйлчлэгчид болох Үгийн багш нар болон хөгжимчид ихэвчлэн зохих ёсоор талархал хүртдэггүй байв. Нехемиагийн үед Левичүүдэд өгөх дэмжлэг заримдаа хүчтэй, заримдаа маш сул ирж байсан. Хүмүүс аравны нэг болон өргөл өгөхөө больж, Левичүүд гэр бүлээ тэжээхийн тулд өөр ажил хийх тохиолдол олонтаа гарч байв.

Аравны нэг болон өргөл байхгүй бол дэлхийн хэмжээнд зохион байгуулалттай сүм оршиж чадахгүй. Хэрэв бид сүмийн үйлчлэлээ үргэлжлүүлэхийг хүсч байвал сүмд үйлчлэгчдийг мөнгө санхүү болон талархлын үгсээр дэмжихийг хичээх ёстой. Сүм хэзээ ч төгс төгөлдөр байж чадахгүй харин энэ нь бидний Бурханд өгөхийг болиулах ёсгүй. Ингэснээр Түүний ажил дэлхий даяар үргэлжлэх болно.

`Тусламж хэрэгцээтэй хүмүүст Гурван тэнгэр элчийн мэдээнд өгүүлсэн анхааруулга болон найдварын мэдээг хэлэхийн зэрэгцээ тэдэнд хэрхэн үйлчлэх арга зам олж болох вэ?`