---
title:  Эзэний Баяр Хөөр
date:  07/11/2019
---

“Эзэний баяр баясгалан та нарын хүч чадал” (Нех. 8:10) гэдэг нь биднийг сайхан амьдарч, баясан цэнгэх нь Бурханы хүсэл гэдгийг сануулж байна. Гэвч энэ бол бүхий л төрлийн баяр цэнгэлийг хэлж байгаа юм биш харин Бурханыг таньж, Түүний хайрыг мэдэрснээр ирдэг баяр хөөр юм. Бурхан дотор, Түүний сайн сайханд баясах мөн бидний төлөө Түүний хийсэн бүхий л зүйлсийн улмаас баярлах нь бидний өдөр тутамдаа хийх ёстой зүйл билээ. Цаашилбал, Бурхан дотор баярласнаар бид амьдрах хүчийг олж авна.

`Нехемиа 8:13-18-г уншина уу. Энэ юуны талаар гарч байна вэ? Энэ үеийн хүмүүс болон тэдний захирагчдын тухай юу өгүүлж байна вэ?`

Дараагийн өдөр нь Захирагчид Бурханы номыг илүү их сурахыг хүсэн Езра дээр хүрч иржээ. Захирагчдын гаргасан шийдвэр Израильчуудыг Бурхан руу хөтлөх гэсэн чин хүслийг нь харуулна. Хэрэв тэд өөрсдөө Бурхантай ярьж, Түүнийг мэдэхээр эрэлхийлэхгүй бол ард түмнээ зөв тийш нь дагуулах боломжгүй гэдгээ ухаарчээ.

`Левит 23:39-43-г уншина уу. Израильчуудыг юу хий гэж тушаасан бэ? Яагаад?`

Нехемиа 8:15 дээр тэд Бурханы Үгэнд “Бичигдсэний” дагуу үйлдэж буйг харуулжээ. Хэдэн арван жил боолчлогдож, дуулгаваргүй байдлаасаа суралцсаныхаа дараа Израильчууд Бурханы Үгэнд дуулгавартай байхыг хичнээн их хүсч байгааг эндээс харж болох юм. Мөн Левит номонд тэд баяр тэмдэглэн, долоо хоногоор Эзэн Бурханыхаа өмнө баясан цэнгэжээ гэсэн байна. (Лев. 23:40). Өөрөөр хэлбэл тэд Бурханы өршөөл, нигүүлсэл, авралыг санан дурсаж, тэдний төлөө хийсэн зүйлд баярлан хөөрчээ.

`Эртний Израилийн бүхий л баяр наадам Есүсийг бэлгэддэг. Тэгвэл Есүс бидэнд юу өгснийг санаарай. Бид хэрхэн хүнд хэцүү үедээ ч Эзэн дотор баярлаж сурах вэ? Яагаад гуниг зовлонтой үед баяртай байх ёстой вэ?`