---
title:  Ард түмний цугларалт
date:  03/11/2019
---

`Нехемиа 8:1,2-г уншина уу. Бурханы Үг хүмүүст хичнээн чухал байсан тухай энд ямар зүйлийг өгүүлж байна вэ?`

Еврейчүүд хэрмийг барьж дуусаад, Иерусалим руу нүүжээ. Тэр үед ард олон бүгд Иерусалимын задгай талбайд цуглав. Энэхүү Еврейн тооллын 7-р сар буюу Тишри сар нь Израильчуудын хувьд хамгийн чухал сар юм. Учир нь Бүрээдэлтийн өдөр (Бурханы шүүлтийн бэлтгэл, 7-сарын эхний өдөр), Эвлэрүүллэгийн өдөр (Шүүлтийн Өдөр, 7-р сарын 10-ны өдөр), мөн Майхан баяр (Бурхан Еврейчүүдийг Египетээс гаргаж, тэднийг цөлд бүхий л зүйлээр хангаж байсныг санах баяр, 7 сарын 15) зэрэг нь бүгд энэ сард болдог юм. 7 сарын эхний өдөр ийнхүү цуглаж, Бүрээдэлтийн баярыг тэмдэглэдэг байжээ. Удирдагчид энэхүү онцгой цугларалтад эрэгтэй, эмэгтэй хүмүүсийг хамтад нь дуудан, эхлээд хуулиас уншиж, өөрсдийн Бурхан болон түүхээсээ суралцах боломж өгдөг байв.

Ард түмэн Езраг дуудан Мосегийн Хуулийн номыг уншуулав. Тэд энэ явдалд зориулан тавцан хүртэл бэлджээ. Энэ цуглаан бол удирдагчид хүмүүсийг уриалан цуглуулсан явдал бус харин эсрэгээрээ хүмүүс Ном уншуулахаар Езраг дуудсан хэрэг байлаа. Езра хүмүүст Мосегийн бичсэн номуудаас уншсан нь дамжиггүй. Тэр номонд Синаи ууланд өгсөн 10  хууль бий.

`Дэд хууль 31:9-13-г уншина уу. Эзэн тэдэнд юу хэлсэн бэ мөн бид үүнээс ямар сургамжууд авч болох вэ?`

Дэд хууль 31:9-13 дээр Майхан баярын үеэр Мосе Израильчуудыг цуглуулж, хамтдаа Бурханы хуулиудаас унших ёстой гэдгийг хэлжээ. Мөн эрэгтэй эмэгтэй хүмүүс, хүүхдүүд болон тэдний дунд амьдарч байгаа харь үндэстэн гээд бүх хүмүүсийг хамруулах ёстойг дурдсан байна.

`Нехемиа 8:1 дээр тэд “Нэг хүн мэт” цугларсан хэмээжээ. Итгэгчид эв нэгдэлтэй байх нь чухал болохыг бидэнд хэрхэн ойлгуулж байна вэ?`