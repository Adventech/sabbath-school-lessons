---
title:  Ард түмний хариу
date:  06/11/2019
---

Езра Бурханы Үг болох Еврейн Тораг нээх үед хүмүүс босон зогсжээ. Езра Үгээс уншихаасаа өмнө Бурханыг магтжээ. Түүнийг уншиж дуусмагц хүмүүс гараа өндөрт өргөн “Амен, Амен!” гэж нэгэн дуугаар хашхирав (Нех. 8:6). Дараа нь нүүрээрээ газар доош бөхийж Эзэнд мөргөжээ.

`Нехемиа 8:9-12-г уншина уу. Захирагчид яагаад хүмүүст “Бүү халагла, бүү уйл” гэж хэлсэн бэ?`

“Ийнхүү Вавилоноос Иерусалимд буцаж ирсэн хүмүүст Бурханы хуулийг уншихад, гэм нүглээсээ болж уйлж, шаналсан тэдэнд нигүүлсэнгүй үгсийг хэлжээ: “Бүү уйл... Явцгаа. Тарганыг идэж, чихэрлэгийг ууж, бэлдэх юмгүй нэгэндээ хувиудыг явуул. Учир нь энэ өдөр Эзэнд маань ариун юм. Бүү шанал. Учир нь Эзэний баяр баясгалан та нарын хүч чадал юм гэлээ” (Нех 8:9, 10) – Элен Уайт, Анагаах Үйлчлэл, х. 281.

Хүмүүс Бурханы Үгийг сонсоод нүгэлт байдлаа ухаарч гашуудацгаажээ. Тийнхүү Бурхан аугаа их хайр, сайн сайхан, энэрэл өршөөл, итгэмжит байдлаар дүүрэн гэдгийг ухаарах үед бидний засаж залруулах ёстой алдаа дутагдал юун түрүүнд ил болно. Бурханы Үгнээс Түүний ариун байдлыг ухаарснаар бид аймшигт гэмт байдлаа цоо шинэ гэрэлд харах болно. Израилийн ард түмний ухаарал тэднийг гэмшүүлж, гашуудахад хүргэсэн ч, Эзэний баяр баясгалан тэдний хүч чадал учир тэдэнд шаналахыг зөвшөөрсөнгүй (Нех. 8:10). Өөрөөр хэлбэл гэм нүгэлтэй ч гэсэн тэд Бурханы хүч чадалд итгэн найдаж болно.

Бүрээдэлтийн өдөр бол ариун бөгөөд онцгой өдөр байв. Энэ өдөр Эзэний шүүлтэд (Тишри сарын 10-нд тохиодог, Шүүлтийн өдөр) зүрх сэтгэлээ бэлдэхийг сануулан бүрээн дуу хангинадаг байжээ. Энэ нь Бурханы өмнө зогсож, гэмшихийг уриалсан дохио юм. Энэ өдөр хүмүүст Бурхан руу эргэхийг сануулдаг учир хүмүүс уйлж, халаглах нь ойлгож болох зүйл билээ. Гэвч захирагчид нэгэнт гэмшсэн бол Бурхан тэднийг сонссон, тиймээс одоо Бурханы өршөөл энэрэлд талархан баясах хэрэгтэй гэдгийг хэлжээ.

`Нүглийн асуудлыг шийдэж, бидэнд найдвар өгөх цорын ганц зам бол Есүсийг загалмай дээр цовдлох юм. Энэ нь гэм нүгэл хичнээн аймшигтай зүйл болох талаар юу гэж байна вэ?`