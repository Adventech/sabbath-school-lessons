---
title:  Хуулийг уншиж, сонсох нь
date:  04/11/2019
---

Езра “Хуулийн номыг авчирч” цуглагчдын өмнө уншив. Тэрээр тэдэнд юу уншиж өгсөн бэ? Хагас өдрийн турш зөвхөн 10 хуулийг дахин дахин уншсан уу? Хуулийн ном гэдэг нь Эхлэлээс Дэд хууль хүртэлх Мосегийн бичсэн 5 номыг хэлнэ. Еврейгээр Тора хэмээн нэрийдэнэ. “Хууль” нь эдгээр номуудын зарим хэсгийг л эзэлдэг тул эдгээр номуудыг ерөнхийд нь “Заавар” гэж орчуулбал зохимжтой. Эдгээр ном нь зорилгодоо хүрэхийн тулд алхах замыг маань мэдүүлсэн Бурханы зааврууд гэж хэлж болно. Езраг уншиж байх үед Бурханы ард түмэн бүтээлээс эхлээд Иошуагийн цаг үе хүртэлх өөрсдийн түүхийг сонсож байв. Тэнд гарч буй түүх, дуу, шүлэг, ерөөл болон хуулиуд нь Бурханыг дагахад гардаг саад бэрхшээл хийгээд Бурханы итгэмжит байдлыг тэдэнд сануулах болно. Тора хэмээх бичээс нь “Хууль”-ийг багтаасан боловч, түүнээс илүүтэй Бурханы ард түмний түүх, ялангуяа Бурхан тэднийг хэрхэн удирдаж байсныг харуулна. Эцэст нь эл ном тэдний гарал угсаа, хэн болохыг нь хэлж өгдөг юм.

`Нехемиа 8:3; Дэд хууль 4:1, 6:3,4; Иошуа 1:9; Дуулал 1:2; Сургаалт Үгс 19:20; Езекиел 37:4; Маттай 17:5-г уншина уу. Эдгээр эшлэлд биднийг Бурханы Үгэнд хэрхэн хандах ёстой талаар юу гэж хэлж байна вэ?`

Езра 13 жилийн өмнө Иерусалимд ирснээсээ хойш хүмүүст Бурханы Үгийг уншиж, зааж байсан учраас хүмүүс Бурханы Үгийг сонсохыг хүсдэг болжээ. Езра Бурханы ажлын төлөө өөрийгөө зориулсан бөгөөд өөрчлөлт хийхээр шийдсэн байв. Ард түмэн Езрагаас сонссон зүйлээ зүрхэндээ хадгалсан учраас Бурханы Үг бодит болсон юм. Үүний үр дүнд хүмүүс өөрсдөө сонсох шийдвэрийг саналаараа гаргасан учир нь тэд Бурханыг сонсох хүсэлтэй байв. Тиймээс энэ удаа тэд Торад хүндэтгэлтэй хандаж, суралцаж байв.

Өөрсдийгөө Үгэн дотор умбуулснаар амьдралдаа Бурханыг илүү гүн гүнзгий мэдрэх болно.

`Та Бурханы Үгэнд хэрхэн ханддаг вэ? Та өөрийгөө Бурханы үгэнд итгэдэг хэмээн үздэг, тэр үзэл таны амьдралд зааж сургадаг зүйлийг нь дагахыг хичээдэг гэдэг утгаараа хэр бодитой харагддаг вэ? Хэрэв та Библийг дагадаггүй байсан бол хэр өөр амьдралтай байх байсан бэ?`