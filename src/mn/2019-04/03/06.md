---
title:  Бидний хариуцлага
date:  17/10/2019
---

Бид Бурханаар дуудагдсан ч гэсэн Түүний бидэнд санал болгож буй авралыг хүлээн авах эсвэл татгалзах гэсэн сонголт хэвээр байдаг.

Бурхан биднийг ямар нэгэн байр суурь дээр аваачиж болно. Бид бас Түүний зааврыг дагахгүй байх сонголтыг хийж болно. Гэхдээ Тэр биднийг Өөртэй нь улам илүү адил болоосой хэмээн хүсч, бидэнд хийх зүйлс ч өгдөг юм. Бурханы тодорхой ажилд сонгогдох нь бидний авралын төлөвлөгөөний нэг хэсэг юм. Түүний дуудлагыг амьдралдаа хэрэгжүүлснээр Түүний авралын бодит байдлыг бид амьдралдаа мэдрэх болно.

Саул, хаан болохоор дуудагджээ. Харамсалтай нь, Саул дуудлагаа үл тоомсорлож, Бурханд зүрх сэтгэлээ бүрэн дүүрэн өгч чадаагүй байв. Иймээс онцгой зүйлийг хийхээр дуудагдсан аливаа хүн заавал Бурханы хүслийг хүлээн авна гэсэн үг биш юм. Бидний эрх чөлөөт сонголт гол хүчин зүйл хэвээр байдаг ба хэрэв бид Бурханы удирдамжийг дагахгүй байваас бүх зүйлээ алдаж болно.

`Гэтлэл 3,4-г уншина уу. Эзэн хэн нэгнийг тодорхой зорилгын төлөө дуудахад юу болдог талаар юу гэж өгүүлж байна вэ?`

Бурханы дуудлагад өгөх бидний хариу үйлдэл ямар ч асуулт асуухгүйгээр Эзэний төлөө шууд хөдөлсөн Езра, Нехемиа нар шиг байж болно. Эсвэл эсэргүүцэл, шалтаг тоочсон Мосе шиг ч байж болно. Мосе эцсээ хүртэл явсан ч олон удаа шантарч байжээ. Тэрээр өөрийгөө хангалттай сайн биш, хэн ч биш мөн тийм ч чухал байр суурьтай хүн биш хэмээн үзэж байв. Тиймээс Фараон түүнийг хэрхэн сонсох бол? Мөн Еврейчүүд түүнд итгэхгүй, түүнийг сонсохгүй байх эсвэл ажил нь бүтэлгүй болно гэсэн санаа зовнил түүнд байжээ. Дээр нь нэмээд тэрээр өөрийгөө “Би хэл яриа муу модон хэлтэй” хангалттай чадвартай биш хэмээн гомдоллодог байв. (Гэтлэл 4:10)

Эцэст нь тэрээр Бурханаас өөр хүнийг илгээхийг гуйжээ. Гэсэн хэдий ч Мосегийн түүхийг уншаад үзвэл түүнийг ямар хүчирхэг удирдагч болсныг бид харж болно. Тэрээр Эзэний өгсөн даалгаврыг итгэлтэйгээр гүйцэтгэсэн хүн байв.

`Эзэн биднээр хийлгэхийг хүсдэг зүйлсийг бид хийхгүй байх ямар шалтагуудыг байнга тоочдог вэ?`