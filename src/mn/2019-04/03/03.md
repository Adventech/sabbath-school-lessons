---
title:  Эш үзүүллэгийн цаг хугацаа
date:  14/10/2019
---

Энэ улирлын эхний хичээл дээр Бурхан Зерубабел (МЭӨ 538), Езра (МЭӨ 457) нарыг тусгай үйлчлэлд хэрхэн дуудсаныг судалжээ.

Хоёрдугаар хичээл дээр бид Бурхан хэрхэн Нехемиаг (МЭӨ 444) дуудсан тухай авч үзсэн. Эдгээр дуудлагууд Бурханы төлөвлөгөөтэй хоршин зохицож байгаа гэдгийг бид ойлгох хэрэгтэй.

Жишээ нь, Иеремиагийн зөгнөсөн 70 жилийн боолчлолын төгсгөл үед Бурхан тодорхой даалгаврыг хийлгүүлэхээр Зеруббабелыг хөдөлгөсөн байна.

`Езра хэдэн онд үйлчлэлд дуудагдсан бэ? Энэ нь Артаксеркс хааны зарлиг гаргасан жил байв. Энэ жил нь зөгнөлд хэрхэн ач холбогдолтой байсан бэ? Даниел 9:24–27-г хараарай?`

Даниел 9:25-д ийн хэлжээ. “Иерусалимыг сэргээн барьж босгохоор зарлиг гарах цагаас эхлээд Жонон Мессиа ирэх хүртэл долоон долоон хоног болон жаран хоёр долоон хоног байх болно гэдгийг чи мэдэж ухаар.” Тийнхүү 27-р эшлэлд зөгнөлийн сүүлчийн долоо хоногийн талаар дурдсан байдаг. Нэг долоо хоног нь долоон хоногтой байдаг. Харин эш үзүүллэгийн долоо хоног нь 7 жилтэй тэнцэнэ (Тооллого 14:34; Езекиел 4:5,6). Тиймээс энэ зөгнөлд 70 долоо хоногийн талаар ярьж байна. Тэгэхээр энэ нь 490 жил гэсэн үг. Үүнээс урган гарч буй асуулт бол 70 долоо хоногийн зөгнөл хэзээнээс эхэлсэн бэ? Бичвэрт энэ нь Иерусалимыг сэргээн босгох тухай тогтоол гарснаас хойш эхэлнэ гэж заасан байдаг.

Еврейчүүдийг сэргэн босоход нь нөлөөлсөн гурван зарлиг гарчээ. Кореш, Дариус, Артаксеркс нар бүгд сэргээн босгох тухай тушаал өгчээ. Гэхдээ зөвхөн Артаксеркс хааны гаргасан тушаал Иерусалимын төлөө санаа тавьсан байдаг ба зөвхөн энэ тогтоол Бурханы оролцоог харуулж, түүнийг магтахтай холбогдсон байдаг. (Езра 7:27, 28).

Езра 7:7–26-д дурдагдсан Артаксеркс I хааны долдугаар жилд буюу МЭӨ 457 оны эхлэлээс бид 70 долоо хоногийн зөгнөлийн эхлэлийг тоолно.

Нэмж хэлэхэд, МЭӨ 457 он нь Даниел 8:14-т бичигдсэн 2300 хоногийн зөгнөлийн эхлэл юм (маргаашийн хичээлийг үзээрэй). Тэрхүү зарлиг нь эдгээр хоёр зөгнөлийн эхлэл болж байна. Далан долоо хоногийн зөгнөл нь сайн мэдээ улам өргөжиж, номлол харь үндэстнүүдэд түгсэн МЭ 34 онд дууссан байна. Энэ нь анхны чуулган хавчлагад өртсөн болон Стефаны үхлээр илүү тодотгогдсон байдаг. МЭ 31 онд сүүлчийн долоо хоногийн дунд үе тохиосон ба энэ нь Есүсийн загалмай дээр нас барсан өдөр юм.

`Даниел 9:24–27-н зөгнөлийг дахин хараарай. Энд Есүсийн үйлчлэлийг ямар гайхалтай нарийвчлалтайгаар илчлэн харуулдаг вэ? Иймэрхүү зөгнөл бидний итгэлийг бат бэх болгоход хэрхэн тусалдаг вэ?`