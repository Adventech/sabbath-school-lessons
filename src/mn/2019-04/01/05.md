---
title:  Артаксеркс хааны зарлиг
date:  02/10/2019
---

`Езра 7:11–28-г уншина уу. Хааны зарлигт юу гэж бичсэн байна вэ? Эдгээр нь Израильчуудад яагаад чухал байсан бэ?`

Артаксерксийн тогтоол нь Кореш хааны анхны тогтоолтой төстэй. Хаан хүссэн бүх хүнийг тэр дундаа тахилчдын удмаас Иерусалим руу явахыг зөвлөжээ. Мурашу хэмээх түүхэн баримтанд бичигдсэнээр Еврейчүүдийн дийлэнх нь  Перст үлдсэн бөгөөд (Естерийн түүхэнд гардаг) тэдний дундаас өвөг дээдсийнхээ нутагт очиж, шинэ амьдрал эхлүүлэх боломжийг хүсэн хүлээсэн хүн олон байжээ. Хаан өөрийн санаагаа Евфратын нутаг дахь нярвуудад илгээсэн байдаг. Тэдгээр нярвууд Иерусалим хотыг сэргээн босгоход, мөн “ЭЗЭНий өргөөг тохижуулахад” шаардлагатай бүх зүйлсийг Езрад хангаж өгөх ёстой байв (Езра 7:27). Эцэст нь хаан хуулийн тогтолцоог бий болгож, Езрад Бурханыхаа хуулийг болон газар нутгийнхаа хуулийг зохих ёсоор нь дагаж мөрдөхийг даалгасан байна. Хааны энэхүү тушаал тэдний нийгэмшилд маш их ач холбогдолтой үр дүнг авчирчээ. Хаан үүгээрээ Езра болон Израильчуудын нутаг орноо сэргээн босгох ажлыг хялбар болгож өгсөн юм.

Хаан Иерусалим хот болон сүмийг сэргээн босгоход санаа тавьснаараа Езрагийн Бурханд итгэдэг гэсэн үг үү? Артаксеркс хаан хэлэхдээ, Бурханыг “Иерусалимд оршдог Израилийн Бурхан” хэмээн нэрлэж байжээ. (Езра 7:15). Хаан Израилийн Бурханыг зүгээр л бэлэг сэлтээр тайвшруулах шаардлагатай өөр нутгийн Бурхан гэж үзсэн хэрэг юм. Хаан тэр нутгийн Бурхан өөрт нь болон хөвгүүдэд нь бүү уурлаасай хэмээн хүссэн байна (Езра 7:23). Түүнчлэн тэр үед буюу МЭӨ 457 он бол Египетчүүд Персийн эсрэг бослого гаргасан жил билээ; Тийм учраас хааны энэрэнгүй үйлдэл нь Иудачуудаас үнэнч байдлыг хүссэн үйлдэл байх магадлалтай юм.

Хаан Езра, Нехемиа хоёртой харилцаа холбоотой байсан ч харамсалтай нь тэрээр итгэгч болж чадаагүй ээ. Ямар ч бичвэрүүд түүнийг итгэгч болсныг дурдаагүй байгаа нь Их Эзэн Өөрийн хүслийг хэрэгжүүлэхийн тулд энэ дэлхийн огт өөрчлөгдөөгүй хүмүүсийг ч ашиглаж чаддаг гэсэн үг юм.

`Энэ үйл явдлаас харахад, бид маш их зовлон шаналлын дунд ч гэсэн дэлхийд нөлөөлж чадах Бурханы хүчинд хэрхэн итгэж сурах вэ?`