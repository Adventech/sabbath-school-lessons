---
title:  ЧУХАЛ БОЛОВСРОЛ
date:  03/10/2019
---

`Eзра 7:6,10-г уншаарай. Эдгээр бичвэрүүд нь зохистой шашны боловсролын талаар ямар чухал зүйлийг бидэнд заан сургаж байна вэ?`

Бурханд бүхнээ зориулах Езрагийн сэтгэл болон Бурханы үгийг судлан хэрэгжүүлж, бусдад заан сургах шийдвэр нь (Езра 7: 6, 10) түүнийг Израильд илүү агуу үйлчлэл хийхэд бэлтгэсэн юм. Библид түүнийг Эзэний Хуулийг судлах, хэрэгжүүлэх мөн заахад өөрийгөө зориулдаг байсан гэж бичжээ.

Элен Уайт нэгэн чухал зүйлийг хэлжээ: “Аароны удмаас төрсөн Езрагийн хувьд тэрээр тахилч байхаар сургагдсанаас гадна тэрээр илбэчид, зурхайчид, Медо-Персийн мэргэдүүдийн бичээсүүдтэй ч танилцсан байлаа. Гэхдээ тэрээр өөрийн сүнслэг байдалдаа сэтгэл хангалуун бус байв. Тиймээс Бурхантай бүрэн эв зохицолтой нэгэн байхыг мөн Бурханы хүслийг хэрэгжүүлэх мэргэн ухааныг хүссэн байна. Тэрээр зүрх сэтгэлээ Бурханы хуулийг эрэлхийлж, хэрэгжүүлэхэд зориулжээ (Езра 7:10). Эш Үзүүлэгчид ба Хаад номонд бичигдсэнээр, энэ нь түүнийг Бурханы хүмүүсийн түүхийг судлах ажилд өөрийгөө зориулахад хүргэсэн юм. Эзэн Иерусалим сүйтгэгдэж, Өөрийнх нь ард түмэн харийн орнуудад олзлогдохыг яагаад зөвшөөрсөнийг мэдэхийн тулд Библийн номуудаас хайгуул хийсэн байна.” Эш Үзүүлэгчид ба Хаад, х. 608.

“Судрыг судалж, сэргээх гэсэн Езрагийн хүчин чармайлт нь Ариун Бичээсийг хадгалах, олшруулах явцад тус дэм болжээ.

Тэрээр олж болох хуулийн бүх номыг цуглуулж, тэдгээрийг хуулбарлаж тараав. Ингэж олшруулан олон хүний гарт хүргэсэн Бурханы үг нь үнэлж баршгүй их мэдлэгийг өгсөн юм.” х. 609.

Езра бусад шашинтнууд хэрхэн амьдарч буйг ажиглаж, тэднийг буруу явж байгааг олж харсан юм; Тиймээс тэрээр Бурханы Үг ба “Эзэний хууль” болох үнэний эх сурвалжаас үнэнийг мэдэхийг эрэлхийлсэн байна. Тэрээр энэ дэлхийгээс сурсан зүйлсээсээ салах хэрэгтэй байсан юм. Учир нь тэдний заадаг  ихэнх зүйлс буруу байсан нь гарцаагүй. Эцэстээ тэрхүү “Илбэчид ба зурхайчдын бичээсүүд” түүнд ямар сайн зүйл хийж чадах билээ дээ?

`Өнөө үед ч гэсэн энэ дэлхий ертөнцөөс сурсан олон зүйлээ үгүй хийж болох ямар арга замууд бидэнд байна вэ?`