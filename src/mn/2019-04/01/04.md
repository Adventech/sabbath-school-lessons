---
title:  Цөллөгөөс ирсэн хоёр дахь хүмүүс
date:  01/10/2019
---

Езра 7:1–10 ба 8:1–14-с Артаксеркс хаан Езраг Иерусалим уруу буцахдаа (МЭӨ 457 он) хүссэн хүнээ авч явахыг зөвшөөрсөн хэмээн бид уншдаг. Хаан болон Езра хоёрын хоорондын харилцаа эсвэл Езра тухайн улсад ямар нэгэн эрх дарх бүхий албыг хашдаг талаар тодорхой зүйл дурдаагүй. Езра 8-р бүлэгт нутаг руугаа буцсан гэр бүлийн тэргүүнүүдийг тахилчдаас эхлээд язгууртан угсаа болон эцэст нь энгийн ард иргэдийн нэрсийг жагсааж бичсэн байна. Арван хоёр гэр бүлийн тэргүүлэгчдийн нэрсийг онцлон дурдсан бөгөөд энэ нь Израилийн арван хоёр овгийг зориуд сануулсан явдал юм.

Энэ жагсаалтанд 1500 орчим эрчүүд хамрагдах бөгөөд дээр нь нэмээд эмэгтэйчүүд, хүүхдүүдийг оруулбал ойролцоогоор 5000-6000 орчим хүн болно. Энэ тоо нь Зеруббабел, Иошуа нартай буцсан эхний бүлгээс харьцангуй бага хүмүүс юм.

`Езра 7:1–10-г уншаарай. Энэ нь Езрагийн талаар бидэнд юу сургаж байна вэ?`

Езра бол тахилчийн үр удам хуулийн багш хүн билээ. Тахилч гэдэг нь тэрээр Мосегийн ах Израилийн анхны тахилч Аароны үр удам юм. Библи болон Еврейчүүдийн уламжлалаас харахад Езра нь нөлөө бүхий хүн байсан ба Езрагийн нэр өнөөдөр ч гэсэн нөлөөтэй хэвээр байна. Езра Артаксеркс хааны бичээчийн албанд зүтгэж байсан эсэх нь тодорхойгүй. Гэхдээ Езра Иудад ирснийхээ дараа бичээчийн чадвараа ашигласан нь түүний өмнөх үүрэг хариуцлага хийгээд чадвартай холбоотой юм. Тийм ч учраас Езра нь нутаг буцагчдыг удирдан авч явах чадвартай хэмээн тооцогдохоор Артаксеркс хаантай ойр ажиллаж байсан байх магадлалтай. Езра 7:6,10-т Езраг “Чадварлаг”, “Үнэнч” бичээч эсвэл багш хэмээн тэмдэглэсэн байна. “Чадварлаг” гэдэг үг нь “Хурдан” бөгөөд мэдээллийг  ухаалгаар боловсруулж чаддаг гэсэн утгатай юм. Езра ухаалаг нэгэн байв. Тэрээр бусад хүмүүст Бурханы Хуулийн талаар мэдлэгтэй хэмээн танигджээ. Түүнээс гадна, хаан Израилийн ард түмнийг Иуда уруу буцаахдаа Езрагаар удирдуулахаар сонгосон нь Езрагийн эр зориг, манлайлах чадварыг гэрчлэн харуулж байна.

`Езра «ЭЗЭНий хуулийг» эрж хайхад зүрх сэтгэлээ зориулсан болохыг анзаараарай (Езра 7:10). Түүний энэ зарчмыг хэрхэн бид амьдралдаа хэрэгжүүлэх вэ?`