---
title:  Даруу байдал ба Тэсвэр тэвчээр
date:  26/12/2019
---

`Езра 8:21–23,31,32-г уншина уу. Езраг хаантай ярихгүй байхаар шийдсэнийг тэнэг хэрэг гэж үзэх үү,  эсвэл зоригтой гэж үзэх үү? Езра болон хүмүүс даруу байдлыг хэрхэн илэрхийлсэн бэ?`

Хэсэг хугацааны дараа Нехемиа хааны хамгаалалтыг авахаар болжээ. Гэхдээ Езрагийн хувьд, тэд хаанаас юу ч гуйхгүй байснаар Бурхан Өөрийгөө хамгийн сайнаар илчилж чадна гэдэгт итгэсэн хэрэг. Тэгээд ч тэд ямар ч хор хөнөөлд өртөлгүй Иудад хүрч ирсэн нь Бурхантай холбоотой байв. Магадгүй зарим нөхцөл байдалд бид бусдад хэт их найдаж, Бурханд Өөрийгөө харуулахыг зөвшөөрдөггүй байж болох юм. Езра энэ удаа Бурханд ажлаа хийх боломжийг олгосон ба үнэхээр Бурхан бол агуу хүчирхэг Бурхан гэдгийг хаанд батлан харуулж чадсан юм.

Гэсэн хэдий ч Езра хайхрамжгүй байсангүй. Тэрээр хүмүүсийг цуглуулж, хамтдаа мацаг барьж, нөхцөл байдлын талаар залбирав. Тэд Бурхантай чухал цагийг өнгөрөөх хүртлээ аяллаа хийгээгүй ажээ. Тэд Бурханы өмнө даруухнаар ирж, Түүний хамгаалалт хүч чадлынх нь тэмдэг байх болтугай хэмээн залбирсан бөгөөд Бурхан тэдэнд хариулжээ.

`Нехемиа 5:14–19-г уншина уу. Нехемиа даруу байдлыг хэрхэн илэрхийлсэн бэ?`

Жинхэнэ удирдагчид өөрсдийгөө даруу байлгаж, бусдад үйлчлэхийг хүсч эрмэлзэх ёстой. Чадварлаг удирдагчдад нэр хүнд олж авахын тулд “Цол хэргэм” хэрэггүй. Нехемиа хаалгаа онгойлгож, хүмүүст өгөөмөр ханддаг байв. Тэрээр Бурханд итгэх итгэлээ харуулсан ба түүний Бурханд үнэнч байдал нь хүмүүст үлгэр дуурайлал болж байлаа. Түүнд хүчирхэг чанар, сайн зан төрх байсан ч өөрийгөө бусдаас дээгүүр тавьж байгаагүй юм. Тэр тухайн үед Еврей үндэстний дунд хамгийн өндөр албан тушаал хашиж байсан ч бусдад харамгүй сэтгэлээр ханддаг байв. Энэ байдлаараа тэрээр удирдан дагуулах хамгийн сайн арга бол бусдад үйлчлэх явдал гэдгийг бидэнд заасан Есүсийн амьдрал ба сургаалыг харуулж байв. Тиймээс Есүсийн үйлдсэн шиг бид ч бас өөрсдийн байр сууринаас үл хамааран бусдад үйлчлэн удирдах ёстой.