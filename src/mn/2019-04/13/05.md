---
title:  Зорилго ба Тэмүүлэл
date:  25/12/2019
---

`Дараах эшлэлүүдэд Езра, Нехемиа нарын амьдралын хөдөлгөгч хүч юу болох талаар юу гэж зааж байна вэ? (Нех. 2:1–10; Езра 7:8–10).`

Езра, Нехемиа нарын хийсэн бүх зүйл нь ард түмний амьдралд Бурханы хүслийг биелүүлэхийг хичээн эрмэлзэж буйг нь харуулж байна. Тийм ээ, хүмүүс эмх замбараагүй болсон. Тийм ээ, тэд үүнийхээ төлөө шийтгүүлсэн. Гэхдээ Бурхан шинэчлэл, сэргэлтийн амлалтандаа үнэнч байсан тул ард түмэндээ Амласан газар нутаг уруу буцаж ирэх, хэрэв итгэмжтэй бол тэдний төлөөх төлөвлөгөөгөө биелүүлэх боломжийг нээсэн юм. Тэрээр мэргэн ухаанаар Мосетэй төстэй, маш үнэнч хоёр хүнийг сонгосон бөгөөд тэд тэрхүү өөрчлөлт шинэчлэлтэнд гол үүрэг гүйцэтгэсэн юм. Энэ нь яг л Бурхан өмнө нь Мосегийн үеийнхнийг онцгой ажилд ашиглаж байсантай адил байв.

Агуу удирдагчдын адил Езра, Нехемиа хоёрт зорилго байжээ. Удирдагч бүхэнд өдөр тутмын үйл хэргийг нь чиглүүлж байдаг зорилго бий. Езра, Нехемиа нар хоёулаа амьдралын зорилготой байсан гэж хэлж болно. Тэд Бурханы хүмүүсийг эх нутагт нь буцаан аваачих зорилготой байсан бөгөөд тийнхүү тэрхүү зорилгоо биелүүлэхэд бүх зүйлийг зориулжээ.

Езра Бичээсийг судалж, хүмүүст Үгийг заан сургах зорилгоо биелүүлжээ. Нехемиа ард түмнийг зөв зүйл хийхийг ятган дэмжиж, Бурханы төлөө бат зогсохыг уриалж байлаа. Энэ хоёр хүн хоёулаа сэргээн босгогдсон Иерусалимыг харахыг хүсч байлаа. Гэхдээ зөвхөн материаллаг шинэчлэлтийг хүссэн юм биш. Тэд мөн Иерусалимд суугчдын сүнслэг амьдралд сэргэлт, шинэчлэлтийг харахыг хүсч байв. Тиймээс ч тэд ард олныг залж, зэмлэж, заримдаа тодорхой арга хэмжээ авах шаардлагатай байв. Агуу удирдагчид ердийн болон дунд түвшний удирдагчдаас илүү агуу зүйлд итгэдэг. Езра, Нехемиа нар хайр энэрлээр дүүрэн, аугаа хүчирхэг хийгээд гайхамшгуудыг үйлдэх чадвартай Бурханд итгэдэг бөгөөд тэд хүн бүрийг Түүнтэй гүн гүнзгий харилцаатай байхыг хүсдэг байв.

Эхний бүлгээс авахуулаад Нехемиагийн Бурханд үнэнч байдал, ард түмнийхээ зовлон шаналлыг мэдэрч буй явдал нь уншигчдад гүн сэтгэгдэл төрүүлж болно. 1-р бүлэгт, тэрээр Иуда дахь Израильчуудын зовлон бэрхшээлийн талаар сонсоод мэгшин уйлдаг. Тэрээр өвдөг дээрээ сөхөрч, Бурханы дуудлага, зорилгыг биелүүлэхээ амлажээ. Нехемиа дэлхий ертөнцөд өөрчлөлт авчрах санаа зорилгоор хөтлөгддөг хүн болох нь харагдаж байна. Тэр бол Бурханы төлөө үйлдэл гаргадаг хүн байв. Нехемиа өөрчлөлт хийхээр шийдвэр гаргахдаа хамгийн өндөр цалин авах эсвэл тэргүүлэх байр суурийг горилоогүй ээ (Персид байхад нь энэ хоёр зүйл түүнд байсан). Харин тэрээр буурай хөгжилтэй Иуда үндэстэн рүү явж, алхам тутамд эсэргүүцэлтэй тулгарсан юм. Өмнө нь тулгарч байсан саад бэрхшээлийг үл ажран тэрээр итгэлээр алхжээ.