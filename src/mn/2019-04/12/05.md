---
title:  Езрагийн үйлс
date:  18/12/2019
---

`Езра 10-г уншина уу. Езра болон удирдагчид гэрлэлтийн асуудлыг хэрхэн шийдсэн бэ?`

Бүгд хамтдаа цугларан харийн эхнэрүүдийг явуулах шийдвэр гаргав. Гайхалтай нь Езра 10:15-т дурдсан дөрвөн эрийг эс тооцвол тэдэнтэй гэрлэсэн хүмүүс уг төлөвлөгөөг зөвшөөрсөн юм. Иудейчүүд эхнэр, нөхрөө буцаан явуулна гэж амласан бөгөөд төлөвлөгөөг хэрэгжүүлэхэд гурван сар зарцуулжээ. Эцэст нь, 111 еврей эр эхнэрээ явуулжээ (Езра 10:18–43). Сонирхолтой нь, сүүлчийн эшлэлд (Езра 10:44) эдгээр гэрлэлтийн зарим нь аль хэдийн хүүхэдтэй болсон гэж бичсэн байна. Хүүхэдтэй гэр бүлээс эхчүүдийг явуулах нь бидэнд тийм ч зохистой зөв мэт санагддаггүй. Гэсэн хэдий ч энэ бол Бурхан Иудей үндэстэнтэй ахин хамт байж эхэлсэн ба нэг талаараа тэд Бурхантай хамт байсан онцгой цаг үе байсан гэдгийг бид санах ёстой. Бурханыг бүрэн дагах нь эрс шийдэмгий алхам хийхийг шаарддаг билээ.

Езра 10:11,19-д “Өөрсдийгөө тусгаарла” (Badal), “Холдуулах” (yatza) гэсэн өвөрмөц үгсийг гэр бүл салгах үед хэрэглэсэн бөгөөд Библийн өөр хаана ч ийм хэлбэрээр ашиглаагүй. Езра салалтад байнга хэрэглэгддэг нэр томьёог мэддэг байсан ч ашиглаагүй. Тиймээс Езра Тора тушаалыг зөрчиж байгааг мэдсэний дараа тэдгээр гэрлэлтийг хууль ёсны гэж үзээгүй нь харагдаж байна. Өөрөөр хэлбэл хууль зөрчиж байсан учир тэр гэрлэлтүүд хүчин төгөлдөр бус гэж тооцогджээ. Энэ бол хүчингүй гэрлэлтийг цуцалсан үйл явдал байв. Гэсэн хэдий ч тэдгээр эхнэр, хүүхдүүдэд юу тохиолдсон, энэ үйлдэл нь нийгэмд ямар нөлөө үзүүлсэн талаар бидэнд мэдээлэл байхгүй. Тэр үеийн ёс заншлын дагуу хуучин нөхрүүд хуучин эхнэр, үр хүүхдээ эргүүлэн авахад санаа тавьж, харин харь эхнэрүүд төрөлх, эцгийнхээ гэр лүү буцсан бололтой.

Цаг хугацаа өнгөрөхөд зарим Еврей эрчүүд дахин үл итгэгчидтэй гэрлэж эхэлсэн бөгөөд магадгүй зарим нь явуулсан эхнэрүүдээ буцааж авчирсан байж болох юм. Шийдвэр түр зуурын мөн чанартай байх нь хүний мөн чанар бөгөөд Бурханд үнэнч итгэлтэй байдлын маань өгсөж уруудах тойрогтой хамааралтай юм. Өөрсдийгөө сайн итгэгч гэж боддог хүмүүс хүртэл Бурхантай хамт алхахдаа хангалттай биш, Бурханд өөрсдийгөө бага зориулж байсан үе бий гэдгээ хүлээн зөвшөөрөх хэрэгтэй. Харамсалтай нь хүн төрөлхтөн Бурханыг эхэнд тавих гэж үнэхээр зүдэрч байна.

`“Бурханд өөрийгөө дутуу зориулж” байсан таны түүх юу вэ? Тэдгээр явдлаас та юу сурсан бэ?`