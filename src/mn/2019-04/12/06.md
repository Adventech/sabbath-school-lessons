---
title:  Өнөө үеийн гэрлэлт
date:  19/12/2019
---

Итгэгч бус хүнтэй гэрлэх асуудлаар Езра, Нехемиа номноос харсан зүйлээс үзэхэд Бурхан гэрлэлтийг нухацтай авч үздэг бөгөөд бид ч үүнд чухлаар хандах ёстой гэдэг нь ойлгомжтой байна. Бид гэр бүл болох хүнээ залбиран байж сонгох хэрэгтэй бөгөөд шийдвэр гаргахдаа Бурханыг оролцуулах нь зүйтэй. Биднийг гуниг, зовлонгоос хамгаалж чадах Бурханы зарчмуудад үнэнч байхаар шийдэх ёстой.

`Паул итгэгч хүн Христэд итгэдэггүй ханьтай байх тохиолдолд хэрхэн хандсаныг ажигла. 1 Коринт 7:10–17-г сайтар судлаарай. Өнөөдөр тэгш бус буулгатай гэрлэлтийг хэрхэн шийдвэрлэх ёстой вэ?`

Библид шашин хоорондын гэрлэлтэд хэрхэн хандах талаар тодорхой заавар байхгүй тул Езра номонд гарсныг үндэслэн итгэдэггүй эхнэр, нөхрөөсөө салах явдал бол дээрх эшлэлийн утга санаа болон зарчмуудын эсрэг бөгөөд тийм ч ухаалаг хэрэг биш билээ.

Езра болон Нехемиагийн нөхцөл байдал нэг удаагийн хэрэг явдал бөгөөд Бурханы хүслийн дагуу байв (Езра 10:11). Учир нь Израилийн бүх ард түмний мөргөл хийгээд ирээдүй эрсдэлд ороод байсан юм. Тэд амьд Бурханы хүмүүс гэх онцгой чанараа алдаж байв.

Бид Еврейчүүдийн Египетэд сууршсан явдлыг мэднэ. Удирдагчид нь (орчин үеийн Езра, Нехемиа нар)  харь эмэгтэйтэй гэрлэхийг зөвшөөрсний дараахан Ехува болоод шүтээн шүтэгчдийн холимог шашин болох дарь эх Анат бий болсон билээ. Нэмж хэлэхэд Аврагч төрөх удамд хүртэл аюул заналхийлж байв. Тиймээс, энэхүү нэг удаагийн үйл явдлыг итгэгч хүн итгэдэггүй хүнтэй гэрлэсэн үед авах арга хэмжээ хэмээн хүлээн авч болохгүй. Харин энэ бичвэрүүд Бурхан гэрлэлтийг хичнээн чухал тооцдог болохыг харуулж байна. Бид Бурханд үнэнч байх явдлыг дэмждэггүй хүнтэй гэрлэхэд Сатан баярлан хөөрдөг, учир нь хэрэв эхнэр, нөхөр хоёулаа ижил итгэл үнэмшилтэй байвал тэд Бурханы төлөөх үүрэг даалгавраа биелүүлэхэд зөвхөн нэг нь л итгэмжит байснаас илүү хүчирхэг болно гэдгийг мэддэг юм.

Библи нь буруу буулганд орсон гэрлэлтийн талаар тодорхой зөвлөгөө өгчээ (2 Кор. 6:14). Гэхдээ өөр сонголт хийсэн хүмүүст өгөгдөх нигүүлслийн тухай ч бас бий. Бурхан үл итгэгчидтэй гэрлэсэн хүмүүст Бурханд болон эхнэр, нөхрүүддээ чин үнэнч  байхад нь дэмжиж тусална. Бид Бурханы хүслийн эсрэг сонголт хийсэн ч Тэр биднийг орхихгүй бөгөөд хэрэв бид Бурханаас тусламж хүсвэл Тэрээр бидэнд туслах юм. Энэ нь бид хүссэн бүхнээ хийж, Бурхан биднийг ивээж, ерөөх болно гэсэн үг биш, харин бид хэрэгцээгээ мэдэж, даруухнаар Түүн дээр очвол Тэрээр үргэлж сонсох болно. Бурханы нигүүлсэлгүйгээр бид бүгдэд ямар ч найдвар байхгүй. Яагаад гэвэл бид бүгд нүгэлтнүүд билээ.