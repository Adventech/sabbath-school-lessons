---
title:  Түүхийн Бурхан
date:  24/11/2019
---

`Езра 1:9-11; Даниел 1:1,2-г уншина уу. Даниел номын эшлэлүүд Езрагийн хэлж байгаа зүйлсийг ойлгоход хэрхэн тус болж байна вэ?`

Даниел том зургийг дүрсэлсэн бол Езра нарийн дэлгэрэнгүй зүйлсийг бичсэн гэдгийг анзаарна уу. Харин энэ хоёр хамтдаа Эзэн бүхнийг удирдаж байгааг харуулж байна.

“Улс үндэстнүүдийн түүх өнөө үед сургамжаа хайрласаар байна. Бурхан агуу төлөвлөгөөндөө улс үндэстэн болон хувь хүн бүрт үүрэг хариуцлага ноогдуулжээ. Алдаа дутагдал огт гаргадаггүй тэр Нэгэн өнөө үеийн хүн бүрийг, улс үндэстэн бүрийг зөв шударгын хэмжүүрээрээ хэмжиж байна. Хүн бүр хувь заяагаа өөрсдөө сонгож байгаа ба Бурхан Өөрийн зорилгоо биелүүлэхийн тулд бүхнийг удирдан чиглүүлсээр байна.” Элен Уайт Эш Үзүүлэгчид ба Хаад, х. 536.

`Даниел 5-г уншина уу. Эдгээр эшлэлд Белшезарын шүүлтийн талаар юу гэж хэлж байна вэ?`

Медо-Персийн хаан Дариусын дайралтаар Вавилон улс МЭӨ 539 оны 10 сард нуран унажээ. Белшазар өөрийн ололт амжилт, эд баялаг, нэр хүндэндээ бахдан том найр наадам хийж ихэд бардамнаж байгаад тэр шөнөө алагдсан юм. Бурханы гар ордны ханан дээр “Түүний хоногууд тоологдож, дууссан” хэмээн бичдэг. Хэдий Белшазар өөрийн хувь заяаг мэдэж, агуу Небухаднезар хааны Бурханд итгэсэн түүхийг сонссон боловч тэрээр үүнээс суралцаагүй юм. Бурханы сануулгыг үл сонсож, заавруудыг нь үл тоох үед үргэлж гай гамшиг тохиож байдаг.

Эш үзүүлэгч Даниел үргэлж Бурханы үгийг дамжуулж байсан ч түүнийг үл тоомсорлосон билээ. Хүн Бурханы ариун байдал хийгээд Түүний оршихуйг мартах үед амьдралдаа хүнд бэрх, асуудалтай тулгарч, амьдралын гашууныг туулан явдаг ба эцэст нь мөхөлд хүрдэг ажээ.

`Даниел Небухаднезар хааны түүхийг ярьсныхаа дараа “Гэвч түүний хүү Белшазар та энэ бүгдийг мэдсэн хэрнээ зүрхээ номхтгосонгүй” хэмээжээ. (Дан. 5:22). Бид хэрхэн өөрсдийн амьдралдаа Белшазарынх шиг алдаа гаргахгүй байж болох вэ? Загалмайн бодит түүх хэрхэн биднийг Бурханы өмнө үргэлж даруу байлгадаг вэ?`