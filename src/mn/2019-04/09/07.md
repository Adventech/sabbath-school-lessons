---
title:  Гүнзгийрүүлэн судлах
date:  29/11/2019
---

Элен Уайтын Христэд Хүрэх Зам номын “Христэд харьяалагдахуй” х. 57-65.

“Христийн бүхнийг өршөөгч хайр энэрлийг танин мэдэж, Бурханы хүүхэд болохыг чин сэтгэлээсээ хүсч буй хүмүүс бий. Гэвч тэд өөрсдийгөө төгс биш,  гэм нүгэлтэйг ухаардаг учраас зүрх сэтгэл нь Ариун Сүнсээр шинэчлэгдсэн эсэх дээр эргэлзэх хандлагатай байдаг. Тийм хүмүүст би ‘Та нар бүү гутарч цөхрөхтүн’ гэж хэлмээр байна. Бид хойшдоо ч нэг биш удаа Христийн хөлд сөхөрч алдаж эндсэндээ харамсан гашуудах болно. Бид сэтгэлээр унах ёсгүй. Дайсанд ялагдлаа ч гэсэн Бурхан биднийг орхихгүй. Христ биднийг өмгөөлөхийн тулд Эзэн Бурханы баруун гарт очоод байна ... Та нарт Өөрийн цэвэр ариун шинжийг тусгахын тулд Бурхан та нарын дотор Өөрийнхөө дүрийг сэргээхийг хүсч буй юм. Хэрэв та нар Түүнд захирагдах л юм бол та нарын дотор сайн үйлийг Эхлүүлэгч Есүс Христийн дахин ирэх өдрийг хүртэл тэр үйлсээ хийсээр байх болно” – Элен Ж. Уайт, Христэд Хүрэх Зам, х. 64.

**Хэлэлцэх асуултууд**

`1 Даниел 2-р бүлгийг тунгаан бодоорой. Даниел хэдэн мянган жилийн өмнө амьдарч байхдаа хэрхэн хаанчлалуудын уналт, сэргэлтийг нарийн зөгнөж, бүр өнөөгийн Европын эв нэгдэлгүй байдлыг хүртэл тодорхой зурагласан бэ! Эмх замбараагүй дэлхийд амьдарч буй бидэнд Бурхан бүх зүйлийг мэдэж, урдаас хэлдэг гэдгийг эрх мэдэлтэйгээр харуулсан энэхүү зөгнөлөөс бид ямар тайвшралыг олж авч болох вэ?`

`2 Бурхан бидний тухай бүгдийг мэддэг гэдэг нь бидэнд тайтгарал хийгээд амар тайвныг өгдөг. Мөн энэ нь бид Түүний анхаарал халамжинд байдаг гэх баталгаа юм. “Харин Иаков аа, чамайг Бүтээгч Эзэн Израиль аа, чамайг бий болгогч Эзэн одоо ингэж айлдаж байна. ‘Би чамайг аварсан учир бүү айгтун. Би чамайг нэрээр чинь дуудсан. Чи Минийх’” (Иса. 43:1). Хүмүүсийг ямар нэгэн сэтгэл санаа, харилцаа, нийгэм, эсвэл санхүүгийн асуудалд орох үед та Бурханы оршин буйг тэдэнд хэрхэн баталж чадах вэ?`

`3 Лхагва гарагийн хичээл дээрх асуудлыг дахин хэлэлцье. Езра хаантнаас тусламж гуйхыг хүсээгүй. Яагаад гэвэл тэрээр Бурханы хамгаалалтын тухай хэлсэн үгсийг худал мэт болгохоос эмээсэн юм. Жишээ нь бид Бурхан бол Эдгээгч гэдгийг мэддэг. Тэгвэл хэрвээ бид эмч дээр очвол бид Бурханы эдгээх хүч чадалд итгэхгүй байна гэсэн үг үү? Энэ талаар ангиараа ярилцаарай.`