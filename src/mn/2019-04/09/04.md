---
title:  Тахилчид хаана байна вэ?
date:  26/11/2019
---

Бидний үзсэнчлэн Еврейчүүд Вавилоноос эргэн ирсэн нь эш үзүүлгийн гайхалтай биелэл байсан гэдэг нь ямар ч эргэлзээгүй юм.

Гэвч хүний оролцсон аливаа зүйлд үргэлж асуудал гарч байдаг. Цөллөгийн дараа бүх зүйлийг дахин сэргээнэ гэсэн гайхалтай амлалтууд байсан ч олон Еврейчүүд өвөг дээдсийнхээ нутаг руу буцахыг хүсээгүй нь том асуудал болж байлаа. Тэд Вавилонд үлдэхийг илүүд үзсэн юм.

Яагаад вэ?

`Езра 8:1-15-г уншина уу. Ялангуяа 15-г анхаараарай. Энд байгаа том асуудал нь юу вэ? Эх нутагтаа Израиль үндэстнийг дахин бий болгохыг хүсэж буй тэдэнд яагаад энэ нь асуудал болсон бэ?`

Үнэндээ Вавилонд байсан Еврейчүүд бүгд буцаж явахыг хүссэн гэвэл үгүй юм. Левичүүд ч мөн адил. Тийм байх хэд хэдэн хүчин зүйл байжээ. Тэдний ихэнх нь Вавилонд төрж өссөн бөгөөд тэндхийн бүх зүйлд дассан байв. Магадгүй олон хүн үл таних газар руу явж, урт удаан, аюул заналхийлсэн аялалд гарахыг хүсээгүй байх. Гэсэн ч саад бэрхшээлийг үл ажран эцэст нь сүмд үйлчлэх хангалттай олон Левичүүд тэдэнтэй нэгдсэнийг (Пүрэв гарагийн хичээлийг харна уу) бид мэдэх билээ.

Тэр үед цөллөгийн газартаа үлдэж хоцорсон Еврейчүүд тэндээ 150 орчим жил болж байв. I Артаксерксын хаанчлалын үед олон чинээлэг Еврейчүүд Месопотами орчимд амьдарч байсныг Ниппурын малтлагын баримтууд нотолдог. Тиймээс Езра болон бусад удирдагчдад өөрсдийнх нь дагасан шиг олон хүнийг ятгах хэцүү даалгавар байсан нь мэдээж. Эдгээр буцаж ирэгсэд хуучин нутагтаа ирээд Вавилонд байснаасаа хавьгүй хүнд амьдрал туулна гэдгээ мэдэж байсан. Тэрхүү нөхцөл байдалд Езра ах дүүстэйгээ нэгдэх 2000 орчим гэр бүлийг ятган эх нутаг руугаа дагуулж чадсан нь үнэхээр гайхам юм – ДАС Библийн Тайлбар Толь, боть 3, х. 376.

`“Бид олон зовлон туулж байж Бурханы хаанчлалд орох ёстой” (Үйлс 14:22). Энд Эзэнд итгэмжтэй үйлчлэхийг хүсэгчдэд тохиох зовлон бэрхшээлийн тухай юу гэсэн байна вэ?`