---
title:  Сүм
date:  21/11/2019
---

`Нехемиа 10:32:39-г дахин хараарай. “Бид Бурханыхаа өргөөг орхихгүй” (Нех. 10:39) гэж хэлжээ. Сүмийн үйл ажиллагаа Израильчуудад яагаад тийм чухал байсан бэ? Сүм яагаад итгэл бишрэлийн гол төв байсан бэ? (Евр. 8:1–7.)`

Израильчууд сүмийг харж хандана гэдгээ амлаж байв. Хэдийгээр тэд хаадад татвар төлдөг сул дорой ард түмэн боловч сүмийг амьтай төдийхөн биш, харин сүр жавхлантай байлгахын тулд байгаа жаахан зүйлээ ч харамлалгүй өгөхөөр шийджээ.

Тийм учраас зөвхөн хуульд тушаасан ёсоор өгөхийн оронд тэд жил бүр сүмийн үйлчлэлд нэг шекелийн гуравны нэгийг өгөхөөр шийдсэн байна. Урагшлахад нь юу шаардлагатай болохыг ард түмэн ухаарсан юм. Тэгээд  тэд шатаалт тахилын үйлчлэлийг хариуцах хүнийг онцгой гэр бүлүүдээс сонгов. Сүмийн үйлчлэл зохион байгуулалтгүй бол доройтно гэдгийг тэд мэдэж байв.

Анхны үр жимс, ууган хөвгүүд, арван хувь, хандив зэрэг нь сүмийн үйл хэргүүдэд зориулагддаг бөгөөд тахилч болон Левичүүдийн хариуцдаг үйлчлэлүүд юм. Бүх зүйлийн аравны нэг нь Левичүүдэд очдог байв. Мөн Левичүүдэд нэмж мөнгө төлөн ууган хүүгээ авч үлддэг байжээ. Харин Левичүүдийн хүлээн авсан арван хувийн аравны нэг нь тахилчдад очдог байжээ.

Сүм бол Израиль үндэстний амин судас байв. Сүм итгэл бишрэлийнх нь төв байсан учир Небухаднезар хаан сүмийг нурааж, ариун юмсыг нь тонох үед агуу гамшиг тохиолдсон билээ.

Сүм зохистойгоор үйл хэргээ явуулах үед ард түмэнд сүнслэг сэргэлт ирдэг байв. Яагаад гэвэл энэ нь хурганы үхлээр дамжуулан хүмүүст гэм нүглийн асуудлын эцсийн шийдвэрийг харуулж байсан юм.

Есүс загалмай дээр нас барах үед тэрхүү шийдвэр хэрэгжсэн билээ (Ром 5:5–10). Цаашилбал жил бүрийн Эвлэрүүллэгийн өдөр хүмүүс сайн сайхныг авчрах, гэм нүгэл болоод бузар мууг ялах төлөвлөгөө Бурханд бий гэдгийг ойлгодог байв. Өөрөөр хэлбэл сүм бол хүмүүст авралын бүхий л төлөвлөгөөг илчлэх нөхцөл байлаа. Эдгээр сүмийн үйлчлэлүүд бидэнд Бурханы зан чанарыг улам тод харуулж басхүү авралын төлөвлөгөөг мэдүүлэх ихээхэн ач холбогдолтой байсан юм.

`“Христ Есүс нүгэлтнүүдийг аврахаар ирсэн гэдэг нь итгэмжит бөгөөд бүрэн зөвшөөрөхөд зохистой үг мөн. Тэдний эхнийх нь би байна” (1 Тим. 1:15). Паулын найдвар юу байсан бэ? Бид ч гэсэн хэрхэн үүнийг өөрсдийнхөө найдвар болгож болох вэ?`