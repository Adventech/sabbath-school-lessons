---
title: Гэрчлэлийн Туух
date: 10/08/2019
---

#### Шаббатын Төлөө Ажлаасаа Гарсан нь

_Aurora Carlos Justino_

Би Мозамбикийн гурав дахь том хот болох Нампулад өссөн. Энд нийт хүн амын 80 хувь нь лалын шашинтан. Намайг бага байхад ээж минь нөхрөөсөө салсан бөгөөд би ээжийнхээ итгэл бишрэлд сэтгэл гонсгор байдаг байв. Би зүрх сэтгэлдээ амар амгаланг эрэлхийлж байлаа. Тэр үед  Христийн шашныг шалгаж үзэх хэрэгтэй гэсэн ямар нэг зүйл оюун бодолд минь шивнэсээр байв.

Нэг өдөр би ээждээ хүсэл эрмэлзэлэлийнхээ тухай ярьлаа. “Ээж ээ, Би Христэд итгэгч болохыг хүсч байна” гэхэд “Хэрэв чи Христэд итгэгч болохыг хүсч байвал намайг Ээж ээ, гэж дуудах хэрэггүй. Тэгвэл чи миний охин биш болно шүү” гэж хэлэв.

Түүний үгс намайг айлгаж байлаа. Би ээжтэй хамт мөргөлд нь явахаа болив. Бусад мөргөл шүтээний газар ч очихоо болилоо. Учир нь би ээжийг хэрхэн хариу үйлдэл үзүүлэхийг  хармаар байсан юм. Намайг ямар ч шүтлэггүй болсныг ээж хараад, “За за, чи тэр Христийн сүм рүүгээ яв даа” гэж хэлэв.

Би маш их баярлалаа! Гэвч би шууд сүм хайж эхэлсэнгүй учир нь би архи ууж, шоуддаг байв.

Нэг өдөр гудамжинд явж байтал нэгэн залуу над руу ойртож ирээд, “Бурхан таныг хайрладаг гэдгийг та мэдэх үү?” гэж  асуув. “Тиймээ” гэж би хариуллаа. Мөн “Та бүх нүглээ хаях хэрэгтэй” гэж тэр хэлэв. Эдгээр үгс намайг ихэд зовоов. Тэрээр өөрийгөө Армандо гэж танилцуулаад, намайг ойролцоох сүмд урьсан юм.

Тэгээд бид салж явцгаалаа. Гэвч би түүний хэлсэн сүмийн нэрийг мартчихав. Нэг сарын дараа би эргэн тойрондоо ойрхон сүм байгаа эсэхийг хайж байгаад ганцхан Долоо дахь өдрийн Адвентист сүм байгааг олж мэдэв. Тэндэхийн сүмийн пастор, Элитарио Мареж Армандог таньдаггүй ч гэсэн надад Библи судлалын хичээл санал болгосон юм. Гурван сарын дараа би баптисм хүртсэн.

Амьдрал тэр даруйд ихэд хүндрэлтэй болов. Миний ажиллаж байсан ресторан намайг Бямба гаригт ажиллуулахаар цагийн хувиар гаргажээ. Хэрэв би Амралтын өдөр ажиллахгүй бол ажилгүй болно. Хэрэв би ажилгүй бол хэрхэн ээж дүү хоёр минь амьдрах билээ? Учир нь би ганцаараа гэр орноо авч явдаг байлаа.

Нэг сарын туршид юу хийхээ мэдэхгүй тээнэгэлзэж явсны эцэст би Матай 6: 33-г олж уншсан юм.  “Эхлээд Бурханы хаант улсыг болон Түүний зөвт байдлыг хайгтун. Тэгвэл энэ бүхнийг та нарт нэмж өгөх болно.”

Тэгээд би ажлаасаа гарсан юм. Ээж минь эхэндээ гонсгор байсан ч Бурхан биднийг хангасан. Миний гурван ахын нэг нь ээж, дүү хоёрыг минь тэтгэхээр болсон юм.

Гэхдээ надад хамгийн их сэтгэгдэл төрүүлсэн зүйл бол миний оюун бодол хэрхэн өөрчлөгдсөн нь байлаа. Би урд өмнө хэзээ ч мэдэрч байгаагүй тэр амар амгаланг одоо мэдэрдэг. Миний амьдралыг өөрчилсөнийх нь төлөө би Их Эзэнд талархаж байна. Одоо би 22 настай, бүтэн цагийн ажил олж чадаагүй л байна. Гэвч Бурханы ивээлээр би өнгөрсөн жил дөрвөн хүнийг баптисм хүртэхэд нөлөөлж чадсан.