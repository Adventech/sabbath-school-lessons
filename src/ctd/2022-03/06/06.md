---
title:  Thuakzawhna Kisam
date:  04/08/2022
---

`Jacob in Pasian tawh a kilaaina tangthu sim in (Piancil 32). Hih tangthu in lungkiat theihna’ng tampi kawmkal ah, bang thuakzawhna gen hiam?`

Thumaan leh thumaan takin hihding theithei lel ihih hang; netsukna khatpeuh hangin, Pasian leh Ama’ kamciamte letkip ding haksa thei hi. Tua pen eima’ thanemna leh meidawina hang hilel hi. Tua hi a, Christian adingin, thuakzawhna in a thupi mahmah thahatna hi a, beidon ciangin hong lungkipsak kik hi.

Laisiangtho sungah thuakzawhna lim hoihpen in Jacob ahi hi. Kum sawtpi khatlai in Jacob in a sanggampa leh a pa khem in, ta upa’ dinmun (Pian. 27) a laksakpan kipan in, Esau in thatnuam ahih manin taimang hi. Pasian’ panpihna kamciamte leh a mangsung a vanbaan kahlei a muhna ah thuphate (Pian. 28) om mah taleh, amah lauveve hi. Pasian in abeisa kum tampilai a A kamciamnate kiplai mah hiam ci in patau mahmah hi. Zeisu ana hi gigepa tawh akilai kawmin, a kheelguh kipelh hi. Tua ciangin a kheelguh nasa mahmah ahih manin laaizo nawnlo hi. Galdo panin ki-aapna ah hong kikheel kul hi. Jacob in, thuakzawhloh natna hangin Zeisu tungah hong ki-aap ta a, thupha hong saanlawh zawsop hi. Tua ciangin Zeisu in “Hong khahta in, khuavak ding hita hi” (Pian. 32:26) cihi.

Jacob in natna sungah lenkip ahih manin thupha sang hi. Eite zong tuamah bang e. Pasian in i kheel hong phelsak in i natciang in, Ama’ tungah i ki-aap pah hi. Pasian in tua meima pawn omsuaksak a, Jacobin a sanggampa tawh a kimuhkik ciang in zong kheelbaailai hi. A pualampan ahihleh thanemna hi napi, Jacob a ding in ama’ thahatna lahkhiatna hileuleu hi.

`Mawhzolna lungkiathuai tampi thuakzawhna ding in, a kizangthei taktak ding bangpeuh na bawl thei ding hiam? (Kipawlna, nundan, laisimna, cidamna thu leh kha’ thu).`