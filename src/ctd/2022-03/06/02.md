---
title:  Thumaan Kha
date:  31/07/2022
---

> <p></p>
> “Pasian aw, kei hong puahpha in!” ci in thungen hinapi, kikhelna om mello in i om ngei hiam? Pasian in hong puahphat ding naknget mahmah napi, i nuntakzia a ngeimah a ngei veve thei hiam? Pasian in ciangtan omlo vangliatna nei a, tua a vangliatna ei tungah hong pia nuam mahmah hi. Hih thu tawh kisai in hamphat i sawm mahmah uhhang, Pasian hong piaknop nuntak zia ciang peuhmah kitung zolo hi.

Banghang hiam? Thukhat in hong khak-hal den hi: Khasiangtho in eite hong kheeltheih na’ng ciangtan omlo in vanglian hinapi, eima’ deihteelna in Pasian’ nasepna ciangtanh zel hi.

`John 16:5-15 sim in. Hih munah, Zeisu in Khasiangtho pen “Thumaan Kha” na ci hi. (John 16:13). Khasiangtho in eite ading bang hong hihsak thei ding ci hiam?`

Khasiangtho in eite’ mawhnei i hihna hong lakkhia thei a, hong kisikkiksak theilo hi. Amah in Pasian tawh kisai thumaan lianpen hong lakthei a, a um ding leh a thumang dingin hong sawlngawh theilo hi. Pasian in thuneupen khat nangawn hong sawlngawh lehbel, eima deihteelna a mansuah ihi a, Satan in, Pasian a mawhsakna tawh, mihing lungsim Pasian in ama’ deihbang in zang hi ci in kidona lianpi sungah khemna zang hi ci in mawhsak ding hi. Vantung ah kidona lianpi hong kipat ciangin, i Pa in zong Satan leh a nungzuite pen, Ama’ hoihna thumaanna um ding, thumang ding leh kisikkik ding in sawlngawh tuanlo hi. Eden huansungah zong, huanlai a singkung tawh kisai in Pasian in kitelcian takin gen hinapi, Adam leh Eve tegel in aneek ding ciangun, amau deihteelna Pasianin khaam tuanlo hi. Pasian in tuni eite tungah zong tumdang tuanlo ding hi. Tua mah bangin Khasiangtho in zong Pasian’ thumaan leh mawhna vai a genna ah: “Keimah in ka hong lahsa bangin, note in na hih ding uhhi” cihi.

Eite in haksatna i tuah ciangin tuamah bang hiding hi. Khatveivei ciangin haksatna pen kicingthei mahmah napi, eite zaw in i mawhna i kisik nuam hetkei hi. I Pa in tua bang in hongsep sak ahih manin eite’n zong kisikkikna kongpi i hon dinguh a, eite hong puahphatna dingin Pasian vangliatna i lutsak ding uhhi.

`“Kha thumaan” in koibang in nang hongzo naci hiam? Ama’ aw bangzah in nangai beek hiam? A thupipen in, nangma deihteelna tawh bang khentatna nabawl thei hiam?`