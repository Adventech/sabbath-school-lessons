---
title:  Omzia Hoih Lunggulhna
date:  02/08/2022
---

Eima lunggulhnate sungpan gal lauhuaipen khat in lungsim thuakna ahi hi. Tuhun ciangin etding limleh maante, tumgingte in eima theihlohkaal in lungsim hong khoihkha mahmah uh a, hehna, launa leh lunggulhna cihte hong guanthei gige hi. “Nitak an bang duh ka hiam” cihbang khawng na ngaihsun ngei hiam? “Tuni bangpeuh ka bawl tam maw?” “Hih pen lei leng a hoih tam maw?” Thu khensatna sungah lungsim thuakna in hong sunglut mahmah hi. Lungsim thuakna zong a sia hi samlo napi, tua lungsim thuakna mahin thumaan leh a hoihpen in khensatnate sukha thei hi. I lungsim thuakna in hong khem thei-a “Na khempeuh lakah lungsim in a khemhat pen ahi hi” (Jer. 17:9), thumaan taktak pen a maanlo suaksak, a sialam hong teelsak in, eima haksat na’ng hong bawltawm sak hi.

`Mihingte in Pasian’ kammal sangin amau’ lungsim thuakna bulphuhin khentatna a bawl uh Laisiangtho sungah na mu kha hiam? Bangin a khap hong tawnpah hiam? Pian. 3:6; 2Sam. 11:2-4; Gal. 2:11, 12.`

`1 Peter 1:13 sim in. Peter in bang lunggulh a, a laisim mite in bang hihding hong deih sak hiam?`

I pumpi a hawlna pen i lungsim ahihlam Peter in telcian mahmah hi. Ngaihsutna hawlna lakhia leng, thuakna tuamtuamte in ei hong hawlgawpta ding hi. Tuucingpa’ innlam zuanin lam kawcik ah pai dingin kingaihsun in. Lamkaal ah mun tuamtuam hong tun thei lampi tampi takmah om ziazua hi. Lampi pawlkhat bangpen ei painoplohna munpeuh hongtun ding uhhi. A dangte in zong hong zolzol phial a; lungsim, lawpna leh deihnate hong huup mahmah hi. Khatpeuh zui ziau leng, lampi maan pan kipialkhia in, suahtak kikding haksa mahmah ta hi.

`A thupi bang khensatna peuh na masuan hiam? “Pasian’ kammal tawh a kitukalh in, lungsim thuakna, lawpna leh deihna peuhtawh khensatna bawl” na hihlam koibang in kitheithei ding na hi hiam?`