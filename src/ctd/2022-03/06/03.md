---
title:  Pasian-Mihing Kigawmkhawm
date:  01/08/2022
---

Na gualzawhna lianpen bang ahi hiam? Hamphatna khatpeuh nangahsun zongpen lupna tungpan zingsang thawhkawm khawng in a piangziau hi hetlo hi. Na lian khatpeuh bawlzawh i sawm peuhmah leh, hahkat leh hun piak kul hi. Christ’ nungzuih zong tuamah bang ahi hi.

`Colossian 1:28, 29 sim in. Pasian in kei sungah nasem hi ci in Paul in gen himah taleh, mihing hahkatna zong kisamveve cih koici gen hiam?  Thuhilhkik. 4:4; Luka 13:24; 1Corinth. 9:25; Heb. 12:4.`

Colossian 1:29 sungah, Paul in ama’ nasepna ah Pasian tawh a kikhawlhkhopna lunglut huai mahmah hi. Ka hanciam mahmah hi cihi – Pasian thahatna tawh cihi.

“Nasem” cih kammal pen “gimta” cihna “a tawpdong a semsuak” cihna peuh ahi hi. Hih kammal pen kimawlsiamte a kisinna vuah kizangpha pen hi. “Hanciam” cih kammal pen, mun dangdangah “gentheihpih” cihna zong hilai hi. Gualzawhna dingin sagaap naliang dongin hanciamna kammal ahi hi. Hihteng ah Paul in tua thu tegel heekkhawm hi. Ama’ hihzawh teng hi lo a, Pasian piaksa teng hizaw hi. Tua hi a, Paul’ nasepna peuhmah pen nakpi takin hanciamna leh thukhun khauhtakin zuihna vive ahih hang, Pasian’ vangliatna bekmah tawh gualzo den hi. Eite’n zong Christ’ gamtatzia eima sungah i khantohsak nopleh a tunga mahbang hiding hi.

Hanciam in sepkhiatna a tawm theithei in neih leh lam a tamtheithei a kideihna leitung ahih manin, hih thute hoihtak ciapteh ding kisam hi. Tua ngaihsutna pen Christian sungah damdamin hong lutta hi. Christian thuhilhsia pawlkhat bangin, um peuh le-uh cin Khasiangtho hong tuaksuk ding a, nalamdang lian mahmahte hong piangsak ding hi ci uhhi. Hih thu pen thulang –maan bek hi a, lauhuai mahmah hi. Pasian’ vangliatna khawng pen nuamtak in i tutmun khawng peuhah zong kingah theilel hi cih lampang in mihingte hong makaih thei hi.

`Paul in hanciam takin nasem ding acih bangin nang zong nangma phutkhak peuh a omkha hiam? Nang zong na hanciam mahmah dingin Pasian in nalungsim sungah bang hong koihsak hiam? Pasian deihna sungah koibang in naki pum-aap thei ding hiam?`