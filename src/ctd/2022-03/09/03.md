---
title:  Kulh Cimhsak Thungetna
date:  22/08/2022
---

“Mikang kammal kizang khat: “innkiu khat ah zazuut bang” ci hi. Inndei khat sungah a sual zazuut dingin kingaihsun inla, a kiu khatah nangmah awkcip in paikhia theilo – nangma zazuutsa teng sikkik loh in suakta theilo ci leng, a keu mateng na ngak hithiat kul ding hi.

Khatveivei ciang eite’ upna pen innkiu khat a zazuut bang ihi hi. Sual tungah zazuut keu nailo tawh a kibat hun ciangin, eima’ upna mah in hong “thaangsiah” hi. Tuate omzia entel phot khit ciangin Pasian leh Amah i upna teng nusia ding maw, ahih keileh, a piang theilo ding khat peuh hong piang ding ci in upna peuh i neizaw thei diam.

Pasian in Israel mite pen kiu khatah paipih hi. Gampa lakah kum 40 a vakthap khit uh ciangun, Pasian in gam awngthawl lono hingna khawngah paipih hetlo hi. Tua gamkuam buppi ah khuapikulh hoihpen khuapi ah paipihpah hi. Tua lai ah Jericho khuapi kiimkot ah gamdai takin niguk sung paisak hi. A nisagih ni ciangin, deihtak awng in pengkul mut leh gualzawhna ngah ding cih Pasian sawlna ahi hi.

`Joshua 5:13–6:20 simin. Pasian in Israel mite bang a hilhnuam hiam?`

Ging takin otna in khuapikulh a cimzo thei dingin thawngawp hi deksuailo hi. Pasian in Israel mite “awng” dingin a sawlna pen, Late 66 sunga otna tawh kisai David’ kammal bangin: “Leitungmi khempeuh aw Pasian tungah lungdamna aw ging phasak un. Ama’ minthanna sa unla, Amah minthanna pia un” (Late 66:1, 2) a cihtawh kibang hi. Hih otna pen phatna ahi hi! Niguk khitciang in khuakulhpi a etvua leh, amau thatang peuhmah tawh suksiat zawhding hi mahmah lo hi.

`Hih thu in Hebrews 11:30 pen koibang in hong telsiamsak thei naci hiam?`

`Pasian in eimau nuntakna sungah thuthak khat peuh hong bawlsak ding ciangin, Jericho ah hong paipih masa hi. Eima thahatna leh siamna tungtawn in Pasian’ vangliatna hongpai ahihlohna tualai ah hong hilhmasa hi. I kisap khempeuh pen a pualam panvive in hongpai zaw hi. Tua hi a, i maiah bangbang omtaleh, bangzah in vum taleh, phamawhlo hi. I kisap khempeuh ngah theih nading pen Pasian phat ding hibek hi. Tua pen upna tawh sepna ahi hi.`