---
title:  A Gualzo Galvan
date:  25/08/2022
---

2 Khang. 20:1-30 sim in. Jehoshaphat muhkhiat mahbang in, phatna in gualzawhna ahi hi. “Galkap honpi” in amah simding in hongpai a zakciangin, Jehoshaphat in galdo ding in kithawi pahvat hetlo a, “Topa’ lamlahna” a zong masa hi. Judah mi khempeuh antang dingin Jerusalem ah hongpai uh ciangin, Jehoshaphat in thumaan thutak ahi “hih galkap honpi a doding in kote in thahatna ka nei kei uhhi. Ka cih nadinguh ka thei kei uh a, Nangmah bek kong-mitsuan uhhi” (2Khang. 20:12) ci in thungen hi.

`“Galkap honpi” hong pai na muh ciangin bang na cih ding hiam? 2Khang. 20:3-12 sunga Jehoshaphat hihdan na muhteh hong langdote koici phut ding nahiam?`

Pasian’ Khasiangtho in Jahaziel tungah hong tung a, amah in: “Note in hih kidona ah nado dinguh kisamlo hi. Judah gammite leh Jerusalem khua mite aw, na panmun uh la in taanglo in ding unla, note tangin Topa’ gualzawhna mu in, kihta kei unla, lungkia kei un. Topa in note hong ompih ding hi” (2Khang. 20:17) aci hi. Tua khit ciangin, amaute in Pasian bia-uh a, “aw gingpha mahmah” tawh phatna la sa-uh hi (2Khang. 20:19). Pasian in dosak ding cih tei hang, amau mahmah in galte a maituah dinguh kul hi.

Hih pen bel galmai kuan maimai hi lo hi. Jehoshaphat in a galkuan kawmun Topa phatna sak ding lapawl sehsa in koih hi. “Amaute in lasa in phat ding a kipat uh ciangin, Judah mite a sim dingin hong pai Ammon mite, Moab mite leh Seir mual gammite a pangsim ding Topa in koih a, amaute kizo hi.” (2Khang. 20:22). Laikungpu genna ah, amaute in Pasian kamciam muangin upna tawh “Pasian’ liatna leh siangthona phat” uhhi (2Khang. 20:21).

`2 Khang. 20:1–30 simkik in. Zia-et haksat hun sung phadiak in Pasian tawh tonkhop theih nadingin, bang khalam thukhun kimu thei ding hiam?`