---
title:  Mawhna Thuakhaksatna
date:  05/07/2022
---

> <p></p>
> “Mihingte in amawhna leh gitlohna hangun Pasian’thumaan selcip uh ahih manin, van panin ahehna hong kilangsak in a gimpiakna dingzia hong kilangsak hi” Rom. 1:18.

Nasepna khempeuh in khaptawn nei hi. Nisa nuai ah vukkhal tawi lecin tuisuak ding hi. A hangthu leh a nungzui tonkhawm den hi. Thu pen a tuamtuam in khenkhia niloh mahleng zong mawhna mah hiveve hi. A khap hong tawnveve ding hi. Pasian in vantung panin, a kuamawh a, bangci thusia piakding omhiam cih zongzong tuanlo hi napi, mawhna in ama’ khap hong tawn kiklel hi. Pasian’pilna khawng ki makhelh nuam pahpah in, mawhna in a khap hongtawn ding cih phawk khalo pahpah hihang. Tuabang hi ngeilo hi. Mawhbawlna in, tawntung hun a ding bek hi lo, tuni mahmah a dingin a namahmah in a khap hong tawnkik thei cihthu Paul in pulak hi.

`Rome 1:21-32 ah, Paul in, mihingte mawhna sungah a puktheihzia leh tua mawhna’ khaptawn teng zong hong hilhpah hi. Hihmun teng limtak sim inla, Paul in mawhna bang ciang tunga, a khaptawn bang ciang omthei cihthu koici gen hiam?`

Paul in hih zuau khaptawn teng pen “Pasian’ hehna” (Rom. 1:18) zong ahi hi cihi. Hihlai Pasian’ hehna cihpen mihing in ama’ vawh bangin aatkik ding Pasian in a phalna ahi hi. Pasianin Christiante nangawn, eimau gamtatna’ gahte peuhmah hong hepkhiatsak pahpah hetlo hi. Eima nasepna tawh mawhbawlna in bangzah siahuai hi cih i teltheihna dingin, a khaptawn zong hong phalsak zel hi.

Pasian’ thukhamte palsatna teng vive ki ngaihsunkha bek tawntung hi. Cidamna thukham palsatna eleh? Eite pumpi in Pasian’ inn ahi hi. Cidamna nekledawn leh kimawl hun neihlohna leh, aval lua in nasepna khawng zong Pasian langdo in mawhna ahi hi. Tua bangte in zong a haksa mahmah khaptawn neithei hi.

`Nangma nuntak sungah, namawhna in koibangin akhap hong tawnkik ngei hiam? Bang pilna peuh ngah nakisa hiam? Tuabang nahih kikloh nading bangteng nakikhel hiam?`