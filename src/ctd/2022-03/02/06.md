---
title:  Picing ding Haksatna
date:  07/07/2022
---

> <p></p>
> “Ahizong in hih a lamdang natampi takte kamuhna hangin, kisial in ka kisaktheih khakloh nadingin, Satan’ sawltak bangin na asem, keima pumpi sungah natna khat hong kipia ahih manin, kakisaktheih luatloh nading in hong kham hi” 2Cor. 12:7.

Phuk cih leh hahsiang cihtegel kikal khentelsiam haksa hi. Singkung i deih nawnlohte ki phukpai hi; gahpha semsem ding i deih kungte ki hahsiang hi. A nihtuak in temhiam tawh kisem khawm hi. Hahsiang cih ciangin huanneipa in hoih a sakloh singhiangte tankhia in a suksiat bang ahi hi. Kha lamah enleng, Bruce Wilkinson in “Pasian kiangpan a tam mahmah thuphate leh Ama’ Tapa tawh kibang dingin thungen ngaungau na hi hiam? Tuabang na hih peuhmahleh pen, mulmet ding a ngenngen na hi gige hi”–Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60.

Paul in “ka sungah ling khat” (2Cor. 12:7) acih pen mite’n lamdangsa uhhi. Hih bangin thu telhak a pauna pen, Paul in langdo athuakna khawngpan kipan a tuamtuam kingawhsak pong hi. A mit hoihloh zong a cinuam hihtuak hi (EGWhite Comments, The SDA Bible Commentary, vol. 6, p. 1107). Hihbang in “ling” hong kipia hi ci in Paul in um hi.

`Paul in “hong kipia” acihteh bang a cinuam ahi tam? Kua’n pia hiding hiam? Tuapen Paul a ding a hoihzaw lamin Pasian in koici zattheih hiam?`

Paul sunga “ling” in deihna tuamkhat nei hi: “ka kisaktheih khakloh nading” (2Cor. 12:7) cihi. Ama’ mawhna khatpeuh hang hi lo in, mailamah a mawhkhak lohna’ng khamna hizaw hi. Paul in ama’ pianzia limlim mawhthei dingin thanemna neicih kithei a, tuapen hih “ling” in khamzo hi.

`2 Corinth 12:7-10 simin. Paul in tua a “ling” koicih hiam? Paul in ama’ thanemna dangte hangin bang hamphatlawh zaw ding naci hiam? Nangma puak ding “lingte” tawh kisai in Paul hihdan in bang huhna hong piathei ding naci hiam?`

`Pasian in nang khalam khantoh na’ng a lampite leh nangma lampite koibang in ki lamdang hiam? Thumaan sungah gahpha nagahtheih nadingin bangteng kisam cih ngaihsun in. Pasian in nang hong “hahsiang” nading in khalam pan bangteng peuh kisam ding naci hiam?`