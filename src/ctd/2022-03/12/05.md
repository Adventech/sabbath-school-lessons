---
title:  Eimah Kimuanna
date:  14/09/2022
---

Eden huanah Eve a mawh ciangin, Pasian’ kammal tungah lunghianglua zong hikhollo lel hi. Ama’ lungsim buainapi pen, ama aading a hoih a dik in khentat thei dingin a theihna kicinglel hicih a ki upna hang ahi hi. Ama’ thukhenna muanglel hi. Pasian’ thu nial in, eima thukhenna tungah i dinleh, buaina khempeuh honglutna ding konghong ihi hi.

Saul’ tangthu in eimah kimuanna kalsuanzia leh tuahsiatna in manlang takin a zuihpahna tangthu ahi hi. Samuel in Pasian’ kumpipa dingin Saul sathau buak hi (1Sam. 10:1). Tua ciang in Saul gamtatzia ding amalmal in pia hinapi (1Sam. 10:8), Saul in manglo hi.

`1 Samuel 13:1-14 sungpan a tangthu simzom in. Saul in ama’ kiatsuk theih na’ng bangteng bawl hiam?`

Kumpi a kisuaksak khit nungsang kiatsuklam a manawhna cialthum bang omthei hi.

A buaihuaina khat pen, tua buaina cialte in amau sungah bangmah siatna omkhollo lelhi. Himah taleh Pasian tawh kipelh sitset a hihmanin, tuate sungah tuahsiatna cii om khinkhian hi. Saul kiatsukna teng a cialcial in ensuk in.

1. Saul in, “ka mu hi” - Samuel omloh kalin ama’ mite kithehthaang gawp (1Sam. 13:11) cihi. Saul ading vangikpi hongsuak a, tuaciang in ama’ muhna bangin thukhen ziauta hi.

2. Saul in “ka mu hi” panin “ka ci hi” lamah paikik a – Philistine mite in hong zogawp ta ding hi cihi (1Sam. 13:12). Ama’ mittawh ama’ muuhna bangin upmawh thutawh amau dinmun tawh kisai hong paukhiata hi.

3. Saul in “ka ci hi” pan in “ka kisa hi” cihlam ah pai in, biakna pia ding in kisawltawm hi (1Sam. 13:12). Saul in ama’ lungsim ngaihsutna in ama’ lungsim hong lawng hi.

Eite khempeuh zong tuabang kihithei a: mihing mitmuhna peuh kimuang i hih manin, mihing’ ngaihsutna hong muangsak in, mihing lungsim mah hong lawng hi. Tua hong kilawn bangin ki gamta ziau mai hi.

`Pasian in a kician mahmah gamtatzia ding a piakte ama’ bil sungah gingging hinapi, Saul adingin, ama’ khentatna zuihlel ding banghang in baihlam thei na ci hiam? Eima’ thanemna kithei a, ciangtan pilna bekmah kinei lel ahih manin, banghang in eimahmah kimuang lailai ding ihi hiam? Eileh ei kimuan sangin Topa’ thu muangzaw dingin koi bangin kisin thei ding ihi hiam?`