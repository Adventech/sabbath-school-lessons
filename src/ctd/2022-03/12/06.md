---
title:  Taangmite
date:  15/09/2022
---

Zanni in sinnasa bangin eima thatang i suanluatleh, Pasian tungah ki-aapna kineuseh kha thei ding hi. Pasian taangmite tungpeuh ah kimuang khathei ding hi. Mi pawlkhat a lunggik uh ciangin sai ah pai uh in a lungnop theihna dingun vanpeuh lei uhhi. Mi pawlkhat leuleu kicinglah a kisak uh ciangun minthan na’ng peuh zong uhhi. Pawlkhat leuleu, a angkawi tawh lungsim a ki tuakloh uh ciangun, amau lungnop theihna dingun midang peuh zong uhhi.

Vangik puakte hong zaangsak tuam thutampi ommah taleh, buaina taktak vengsak zolo, bek thamlo, hong pailai ding hunte bangcih ding cihzong hong theisak zolo hi. Pasian’ vangliatna bekmah in hong huhthei hi. I buaitheihna bulpi in, Pasian munah a taangmite tungah i kingah pah pah hang ahi hi.

Pasian dinmun ah taangmi in a kizang pahpah taangmite thum teng:

1. Pasian thupiakna i kisap mahmah laitak in mihing’upna leh abeisa hun in i phutkhakte.

2. Pasian in thubuai hong siansuah sak ngaklo in eima lungsim pan buaina daalna.

3. Pasian leh Ama’ vangliatna tawh kipawlkhop ding pelh in suahtak theihna.

Taangmi peuh zang dingin hong kizol ciangin, a phamawh taktak pen banghiam cihthu Zechariah in hong hilh hi. Saltang minamte in kumtampi gamlapi ah a omkhit nungah, biakinn lamkik dingin Babylon panin hong ciahkik uh a, biakinn lamkik dingin kipanpah uhhi. Ahihhang langdona nasiatak in hong omna Ezra 4-6 sungah kimu hi. Tua hi a, Zechariah in, nasep makaipa Zerubbabel kiangah hih hanthotna thupuak tawh hong pai hi.

`Hih thupuak Zechariah 4 ah simin. Zechariah 4:6 ah Pasian in bang a cinuam hiam? Lamphat kikna a zawhsiang na’ng Khasiangtho in koici panpih thei ding hiam? Khasiangtho leh eima sepleh bawlna koibangin kipawlkhawm thei ci hiam?`

Biakinn lam ding langdona pen Pasian in daltan sak tuanlo a, Zerubbabel zong lungkham pengsak tuanlo hi. Tua mahbang in eite zong haksatna panin Pasian in hong daal hetlo hi. Tua bang langdona hong omciangin Pasian in Amah i suan i muan theihna dingin tua haksatnate zang hi.

`Lungsim vangik hongtun ciangin bang nahih masapen hiam? Anne maw, TV en maw, thungen mawleh? Pasian aap maw leh? Nangma dawnna sungah nangma kisinlai dingleh nakikheel laiding bangteng omding hiam?`