---
title:  'Elijah: Nawhtat Buaina'
date:  07/09/2022
---

Carmel mual tungah ciantelna kizota hi (1Kumpi 18). Van panin mei hong kiasuk khin a, mipi in Pasian maan theikhia ta, zuau kamsang tengzong sihdaan kipia khinta hi. Pasian zong mi’ mawhsakna pan pengta hi. Elijah zong khalam ah nisim mahin thahat semsem ding uphuai napi, a thuzakvat khat hangin sinuam liangzawzen hi. Ama’ tangthu 1Kumpi 19:1-9 sungah sim in. A kammal nunungteng bang khasiathuai zawzen: “Topa in hopih a, Hih lai-ah banghih na hiam?” (1Kumpi 19:9) a cihi. Elijah a launa tawh a tai ciangin dinmun maanlo ah amah dingsak hi.

`Carmel mual tungah Topa in hizahta in a panpih khit nungsang upna leh muanna tawh a kimsitset ding hizaw hinapi; launa tawh ama’ nuntakna ading in ataita hi. Hibang limhoihlo panin bang pilna nangahthei hiam?`

Hih tangthu in a thupi mahmah khat limpua hi: I nawhtatluat ciangin dinmun kikhial thei mahmah cih hong hilh hi. Elijah tangthu enleng, launa in amah zogawp in, gamlak ah nawhtai mahmah a, a suak ngeilo ding bang utliang zawzen hi. Pasian hong ngiimsak thute panin i nawhtat luatna khawngzong omthei hi.

`Anuai a teng simsuk phot in. Pian. 16:1-3; Gam. 20:10-12; Thukhen. 14:1-3; Mate 20:20, 21; Luka 9:52-56; Sawl. 9:1. Pasian deihna pualamah bang khawng in hong nawhtai sakthei hiam?`

Topa ading tupna, hehna, thuaksiatna, uplahna lehlawpna cihte in eima om nading ahi lo mun khawng hong nawhtun sakthei mawkmawk hi. Hih lauhuainate kuamah in lawt khollo lel hi. A deihna bulpi pen eite hong it in ahoihpen hong deihsakpa’ hoihna leh lainatna sungah upna leh muanna neihtheihna’ng ahi hi. Tuazong mawkpian hetlo hi. Upna cihpen silpiak khat ahihteei hang, kisinzek, ciinzek leh kepcinzek mah kulveve hi.