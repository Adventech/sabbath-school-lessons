---
title:  Mei tawh Sittelna
date:  14/07/2022
---

Alex kici khangno khat omhi. Khamtheih guihtheih leh ngongtatna hangin tawlkhat sung thongkia khinzo hi. Alex mah in van a guksak ngei pawlpimi khat’ hoihna tawh, Alex in Pasian tawh kimuthei ahih manin, ama’ lungsim Zeisu a piata hi. Ama’ ngeinalui tengmah tawh ama’ pumpi buai in kitomkeei mah taleh, Alex pen Zeisu sungah mi thak asuak khinzo hi. Amah’n a Pasian it ahih manin, A thukhamte zuih ding (1John 5:1, 2) khensatta hi. Pasian nasem khat suah ding bang hong lawpkeei ta hi. Thu khempeuh tualam ah paikhinta a, Pasian’ sapna dawng theita cihna ahi hi.

College hong tun ciangin, a cillam bel hoihmah napi, a nunglam ciangin haksatna in hong zui ciaiciai ta hi.  A sumnaak hong kangta a, a it mahmah a lawmkhat in amah lehdo in, a vangbei thei ding zah dong in hong gensia ta hi. Tua khit banah hong cina lailai; bang na cihzong kua mah in theihpihlo, a sangkah zong a tawpkik kulding zah dong in hong patau mahmah hi. Tuate banah a zatang zatte zong a vengvuah tamlua mahmah ahih manin, tuate hong buaipih kik leuleu hi. Tua santak ah a guallel hong hi tamai hi. Pasian’ makaihna tawh hih saang hong tungthei cih amah’n thei hinapi, hibang thuteng a piantheih pen Alex in telzo nawnlo hi. Alex khial naci hiam? Tua ahihleh Pasian tawh a kimuh pen khialhna lianpi ahi diam? Ama’ upna thubulpi teng khempeuh zong hong lunghianhuai ta hi.

`Hibang haksat hunsung ah, Alex hongpai in nang ngaihsut piakna hong ngen hileh, bang peuh napia diam? Nangma phutkhaksa khatpeuh in tuabang mikhat koibangin huhthei ding hiam? Bang laisiangtho mun nazang diam? Tuabang hun ciangin anuai a laisiangtho munte in hong bangci huhthei tam maw? Paunak 3; Jer. 29:13; Rom. 8:28; 2Cor. 12:9; Heb. 13:5.`

`Topa’ nung azui peuhmah in, Topa’ makaihna tungah lunghian theihna ding in mawhzolna thuak mah ding uhhi. Tuabang hun ciangin Pasian’ kamciamte lenkip in, a beisa hong makaihnate simkikkik in, upna sungah kipkho ding thungetna thupi hi. Topa ei hong khahsuah ngeilo ding hi. Mawhzolna peuhmah koibang in guallelh lo in Pasian kiang ah koibangin ki aap thei ding hiam?`