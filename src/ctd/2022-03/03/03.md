---
title:  Tuikha
date:  11/07/2022
---

> <p></p>
> “Topa thupiak bangin Israel mihon khempeuh Sin sehnelgam panin giahphual aban aban in satuh a, Rephidim ah phualsat uhhi. A hihhang in mite dawn ding tui omlo hi.” (Pai. 17:1).

Pasian kiangpan i deih khempeuh kingah pahpahlo hitaleh, i kisap khempeuhmah lam-en hi lo ihi hiam? Kisam ding i uppeuh hi lo in i kisap takpite hizaw hi.

Israel mite’n a kisap taktak khat pen, tui ahi hi. Tuipisan sungah Pasian in meii tawh a makaihna Israel mite’n zui uh a, tui omlohna sehnel sungah ni thum sungbang Topa’ nung zui uh hi. Sehnel sungah tui muhding pen haksa mahmah a, amau’ masuan uh pen theihsa hilel hi. Cik ciangin amau kisap tui kingah thei ding hiam?

Tua ahihleh Pasian in koi ah makaih hiam? Khuam in Marah ah paipih a, tualai ah tui om bilbel hi. Amau lawp mahmah ding uh hi napi, tui a ciapuh ciangun, kha lua ahih manin siakhia kik uhhi. Moses tungah mite phun uh a, “bang dawn ding ihi hiam” (Pai. 15:24) ci uhhi.

Ni tawmvei khit ciangin zong, Pasian in hihkik leuleu hi. Tua lai-in zong a khuam in tui omlohna mahah tawlnga leuleu hi (Pai. 17:1).

`Paikhiatna 15:22-27 leh 17:1-7 sim in. Marah leh Rephidim ah, Pasian in Israel mite tungah Amah koi bangin ki pulak hiam? Bang pilna peuh sinkha uh hiam?`

`Rephidim ah Israel mite in bang dotna dong hiam? Exod. 17:7. Tuabang dotna nang zong nadong ngeikha hiam? Banghang maw? Tua hong kidawn khit ciangin koibang in nangaihsun hiam? Dot ding i khawlmaa in bangzah vei bang hong kidawn ding kisam nakisa hiam?`