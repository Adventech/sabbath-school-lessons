---
title:  Hong Nasakte Itna
date:  30/08/2022
---

Khatvei mi khat in: “Galte itna cihpen, kep a kiphumna a niin teng itna hi zawlo in; niin sungah a kiphum tua kep itna hizaw hi. Eite’n i pianpih in ithuaina hangin Pasian in hong it hi lo hi. Amah’n hong itmasa ahih manin ithuai ihizaw uhhi” cihi.

`Na “galte” na-et ciangin, “kep” a hihkei leh “niin” koizaw na mu hiam?`

`Mate 5:43-48 sim in. Zeisu in galte it-in thungetsak dingin hong sam hi. I galte it theih nadingin Zeisu in bang etteh theih ding peuh hongpia khin hiam? A deihna bulpi bang hiding hiam?`

Mate 5:45 ah, Zeisu in, eite hong nasak a haksatna lianpi hong thuaksakte tungah i hih dingdan ci in vantung A Pa’ hihnate etteh dingin hong hilh hi. A Pa in midikte leh midik lote a ki bangin nitaang guahtui piaveve hi. Pasian in midik lote zong guahtui a piakleh, eite’n zong koi bang in i hihding kilawm naci hiam?

Eite hong nasak hong buaisakte tungah thuneem thuneel denkeei ding a cihna zong hituan lo hi. Galte itna cihpen, lungsim takpi tawh itna a cihna zong hipah zawlo a, amau tungah thudonna leh ngaihsut sakna neiding a cihnopna hizaw hi.

Zeisu in hihthu tungtang a thukhupna ah kikuphuai thutampi a piangsak khat ahi: “Vantungah om na Pa uh a cingtaak mahbangin note zong lungsim citak in na cingtaak ding uh hanciam un” (Mate 5:48) a cihi. A cihnopna bel kician mahmah lel hi: Pasian in A galte itna a lah mahbang in, Pasian bangin a cingtaak nuam mite in amau’ galte tungah itna lak ding ahi hi. Pasian’ maiah cingtaakna pen hong langdote itna hi a; tuabang hihtheihna dingin Pasian bek in hong piaktheih lungnemna kisam hi.

`Lungnemna i a khiatna pen i lungsim sungah kemkhinkhian inla (“natna thuakna sungah hehna tawh kipelhin thuakzawhna”), galte tungah lungsimhoih neihtheihna ding in Topa in lungnemna hongpiak theihna ding bangteng hih kul ding cih gualsuk in.`