---
title:  'Lam-etlohpi Lampialna 2: Sabuai Kiim ah'
date:  29/06/2022
---

> <p></p>
> “Keima galte muhna sabuai tungah an nong lui hi; Ka lu sathau nong nilhsak a, ka hai dimlet hi.” Late 23:5.

I nuntak sungin gal tuakkhak ding zong pelhlo phial hi. Tua hunciang bang nacih hiam? Zan thapai ihmu lo in, kiheihei in, nang hong natsak sawm leh nanasepnate hong suksiatsak a sawm nagalte tungah phulak dingdan khawng nangaihsunsun ngei hiam? Christiante in a galte a hihding danpen ngaihsut haksa tham hi.

`Koibang galpeuh naphukha hiam? Nang hong suksiat sawmte leh hong itte koibang in nathuk hiam? Mate 5:44 sung a Christ’ kammal leh, Rom. 12:18-21 sung a Paul kammal nakoici zuih hiam?`

Late 23:5 sungah, David in galte thuhkikzia ding hong hilhhilh hi. Tua galte khawng awlmawh selo zaw in Pasian in ama’ ading bang hihsak ding cihlam enzaw hi. Pasian in ama’ ading pawi bawlsak zawsop hi.

David’ ngeina in, a zahtakhuai mi khat pawi hong siim ciangin, inntekpa in alu sathau nilh sak in pawi innsungah lutsak hi. Tua sathau pen nisukthau leh paknamtui a kihel ahi hi. Tua ciangin tua zinpa pen midangte nekding sangin a tamzaw ankuang lam ah tusak hi.

`Hih Late 23:5 sunga na nam thum (sabuai, sathau, leh hai) tengin, gamkuam sungah omphial mahleng Pasian in hong kem veve ahihna koibangin honglak hiam?`

Paul in zong, “Eite do pen leitung mite hi lo a, vantung huihlak a omte’ ukna aana a neite hih leitung khuamial a ukte ahi hi” (Eph. 6:12) cihi. I galte pen muhtheih a ommah bangin muh theihloh zong omlai hi. I deih a, deihkei phial zongin hong kiim uum zo hi. A hihhang in, eite’ Tuucingpa in eitawh hong omkhawm ahih manin, i galte muhtheih muhtheihloh khatpeuhpeuh in, i Topa hong piaksa teng khat zong hong guksak theilo hi.

`Galte in nang hong kiim-uum laitakin, Tuucingpa in bang hong hihsak cihthu lungngai masa in. Tuabang haksat hun laitak nangawn in lungdam nakohtheih nading in, bangthu peuh namu hiam?`