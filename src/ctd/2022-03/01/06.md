---
title:  Khualzinna ah a Kician Kamciam
date:  30/06/2022
---

> <p></p>
> “Na hoihna leh Na itna in ka khantawn in a hongzuih ding teltakin kathei ta a, a tawntungin Na innsungah ka omding hi.” (Late 23:6.

Khuamial sungah galte’n hong kiim-uum laitakin, eite hong ki-pumnutsiat dingin umkha thei hihang. Pasian in nasem khollo bang hilel a, Amah’n hong huh hileh hibang dinmun kitung lo ding cih nophuai peuhmah hi. A hihhang David in tuabang lam in mulo zaw hi.

`Haksatna tampitak kawmkal ah, David in Late 23:6 sungah, kician a sak bang thu-nih gen hiam? (Eph. 1:4; 2Pet. 1:10; Heb. 11:13-15 etbeh in).`

Pasian in thuciamna sungah hongpiak a hoihna leh hong itna in, ka nuntak laiteng hong “nungzuih” tawntung ding hi ci in a kilet khia hi. A kammal bulpi taktak in hong “nungdelh” cihna hizaw hi. Piancil 14:14; Joshua 10:9; 1Samuel 25:29 cihte sungah Hebrew kammal pen in “suulzuih” cihna hi a, kician mahmah hi.

`Pasian’ hoihna leh mongneilo hong itna in nang hong “suulzuih” keei cih namuh ciangin bang na ngaihsun hiam? Pasian in hihbang danin hong khoi cihthu David in bang a deihna tawh hong gen hiding hiam?`

Khuamial bangzah thuk a, bangzah in gal-han taleh, Pasian in a hoihna leh mong neilo hong itna tawh lam tawp dong hong makaih den ding cihpen dotdot zong kulnawnlo zaw hi. Hi bang ngaihsutna mah tawh, Zeisu in Calvary ah nagualzo khin hi cih phawk ding hihang.

I phutkhak thute hangin dotnop tamthei mahmah zel hi. David mah bangin, hihbang thute pen Pasian in bang hong hihsakthei cihziau hi lozaw hi. Late 23:6 ah David in, kipkho tak in i Pasian’ thumaan tawh i lungsim hong kizosak hi.

`Pasian’ hoihna leh mong neilo hong itna in nangmah hong “nungdelh” taktak a hihna bang thupiang nanei hiam? Laisiangtho sungpan bangthu tawh nakizom sakthei diam? Pasian hong khoina a lunghiangte tungah hihthu koibang in hawmsawn thei ding nahi hiam? Singlamteh in koibangin hong ki “suulzuih” a hihna limlianpen hithei hiam?`