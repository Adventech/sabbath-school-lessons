---
title:  Lametna tawh Nungta
date:  27/07/2022
---

> <p></p>
> “Ka thuakna uh lianlua mahmah ahih manin nuntak zawhna ding lam-etna omlo hi.  A si ding taktak hita hang ci in ka ki ngaihsun uhhi. A hizong in tuazah a ka thuakna uh pen, kote’ thatang kimuanglo in, sihna panin misite a hingkiksak Pasian ka muan theih nadingun a piang ahi hi” 2Cor. 1:8, 9.

Pasian teeltuam sawltak ahihna tawh Paul in mite sangin thuakzo zaw hi. Ahihhang Paul lungkialo hi. Tua sangin Pasian phat semsem zawsop hi. Ama thuaksiatna teng anuai a munteng ah kigualsuk hi. 2Corinth. 11:23-29 leh 2 Corinth. 1:3-11 simin.

`2 Corinth. 1:4 sungah, Paul in Pasian hong itna leh lainatna ngah theihna’ng pen, “Amah in kote haksatna hong huh ahihmanin kote in zong Pasian tungpan in kangah uh tua huhna mah zangin, haksatna a nam tuamtuam a thuakte ka huhsawn thei leuleu uh hi.”  Thuaksiatna bangciang a om ciangin Pasian’ sapna kici thei hiam? Hih thu sungah koi bangin tei takin ki om thei ding hiam?`

Eite tungtawn in thuaksiate tungah Pasian in nasem nuam hi. Tua ahih manin tuabang thuaknate hong thuaksak masa hi. Tua hileh eite’n zong, sepding dan genkhia bek hi lo in, eima phutkhak Pasian hong lainatna leh hehnepna i theih taktakna tawh hanthawn thei ding ihi hi. Tua pen Zeisu’ nuntakzia ahi hi (Heb. 4:15).

Paul in hong gentel hih haksatna tepen ama’ ading in i dah ding adeihna hi lo hi. Hih thute in, eite in i thuuk om mahmah lai nangawnin Pa in A lainatna leh hehnepna hong pia veve cihna ahi hi. Eima nuntakna ading nangawn patau in sihtheih ding dinmun hiphial mahleh, laukei in, Pasian in Amah muan ding hong hilhna ahi hi. I Pasian in “misi thokiksak” (2Cor. 1:9) ahih manin Amah muang in.

Paul in lungdamthu tangko dingbekmah a mitsuan laitakin, Pasian in zong amah honkhia ding cih theitel mahmah hi. Paul in kip takin a omtheihna thu-thum pen 2Corin. 1:10, 11 sungah omhi. Amasa in, Pasian’ thukimpihna: “tuazah in a lauhuai sihna ding panin hong honkhia zo a, zong hong honkhia laiding hi” (2Cor. 1:10) cihi. A nihna, Paul in Pasian bekmah mitsuan ding a khentatna: “mailam ah zong hong honkhia kikkik ding hi ci in Amah ka muang uhhi” (2Cor. 1:10). A thumna, misiangthote’ thumsakna: “hong thungetsaknate uh” cihi (2Cor. 1:11).

`Paul tungpanin  nangma thuakna hangin nangmah na kihehpih khakloh nading bang pilna peuh na ngah thei hiam?`