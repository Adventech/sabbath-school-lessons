---
title:  Biakpiakna Sungah Nungta
date:  26/07/2022
---

`Job 1:6–2:10 sim in. Job’ thuakna bangin piangsak hiam?`

Thu lamdang khat omhi. Vanmite Pasian tawh kimu dingin hongpai uh a, Satan zong hong kihelkha hi. Pasian in Satan koiteng ah pai cih dong a, Satan in zong “leitung khempeuh ka vak kawikawi napan in kongpai hi” (Job 1:7) ci in a dawng hi. Pasian in “Ka nasempa Job namu kha hiam” (Job 1:8) ci in dong hi. Tua dotna lelbel ciapteh takliang sam kei; a dongpa ciapteh huai hi. Job sittel dingin a phuangkhia pen Satan hi hetlo – Pasian ngiat ahi hi. Bangthu piangding cih theitel sinsen ahih manin sittel ding phalna Satan tungah a pia hi.

Job in hihbang haksatna samahmah a thuakna hangthu bang hiam cihzong theimello hi. A hihhang, Job thuakna a bawlpa in Pasian hi lo leuleu a, Satan hizaw cih kician mahmah hi. Job’ neihsa teng a suksiatsak leh a tateteng sisak a, ama’ cidamna zong a sukkhaksak dingin Satan tungah phalna apiapa in Pasian mah hong hizel hi. Pasian in Job thuakna ding phalna pia ahih leh, Pasian leh Satan a nihgel mahun thuaksiatna bawlkhawm uh ahi diam? Satan in Job tungah thuaksiatna piangsak ding in Pasian in phal ahihleh Amah thumaan kicithei ding hiam? Hihthu in a tuamvilvel in a piang maw, aihke’h Pasian in tuni in eite zong tuabangin hong hihlai ahi diam?

`Job 1:20, 21, sungah Job in tua sittelna koici dawn hiam?`

Hih thuakna pen lampi nih tawh kidawngkik thei hi. Hehna leh thangpaihna tawh Pasian ki nungngat thei a, ahih keileh zong a kipzawsem in kibeel theilai hi. Hihzah supna lianpi lakmah ah Job in Pasian maimah ah om cinten in Amahmah bia lai veve hi.

Job 1:20, 21 sungah gimna thuakna sungah, biakpiakna namthum omthei hi. Amasa in, Job in, ama’ thanemna theitel in bangmah a hihlohna: “kanu sungpan in guaktang in kasuak a, guaktang mahin ka ciahkik ding hi” (Job 1:21) cihi. A nihna, Pasian in na khempeuh ukhi, cih Job in telcian mahmah a: “Topa’n hongpia a, Topa mah in lakik hi” (Job 1:21) cihi. A thumna, Job in Pasian’ dikna sungah upna mah kipsak hi. “Topa’ min kiphat tahen” (Job 1:21).

`Sittelna nathuak hiam? Job khekhapte zui in. Ahoihna namu thei hiam?`