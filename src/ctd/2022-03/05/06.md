---
title:  Sa lua
date:  28/07/2022
---

Tu quarter sungteng, Pasian in mihing nuntakna siansuah in Christ bang hihna a piaktheih na’ng haksatna a piakna limte i sinzom laiding uhhi. Hih lim teng amu mi pawlkhat in bel Pasian pen a gilo mahmah topa hi cikhaphial ding uhhi. Pawlkhat leuleu in, Pasian in ei ading a hoih hong deihsak cihbel thei hang e, ahihhang hihbang munah itna leh lainatna hong lakkhol kei ci ding uhhi. Pasian ngongtat sa zawsop ding uhhi. Ngiimna khat tawh a ngaihsuthuai mahmah hunte hongpia zel a, ei hihtheih bangmah omtuanlo hi.

Mawhna adim hih leitungah i om laiteng in bel, a hang thu tawmcik bekmah telzo ding hi hang. Vantung ah tampi telpan ding hihang (1Cor. 4:5; 1Cor. 13:12) a, tu tadih in bel thuhoih piang kholkei phial mahleh zong, Pasian in hong ompih hong kem cih ciang upna i nuntakpih ding hi. Isaiah in hihthu hoihtak in pulak hi.

Isaiah 43:1-7 sim in. Atang nihna ah, Pasian in A mite’n tui leh meikuang kantan ding uh cihi. Hih thu pen lauhuai mahmah phial mahleh, Tuipisan leh Jordan gun kaanlai hun a lauhuai hunte tawh kibang a, tua hunte in nuntakna thak naguanzel uh hizaw hi. Pasian in, hih lauhuaina panin ka mite ka hong kem ding hi khawng hong ci ding peuh i-sa a, tua lampi lauhuai peelzaw in lampi dang khatpeuh ah hong makaih ding i-sa hi. Late 23 sunga Tuucingpa mahbangin, haksat hun hong tun ciangin, Pasian’ mite’n patau lo ding hi. Amah in hong tonpih gige hi.

`Isaiah 43:1-7 enkik in. Tui leh meikuang hun sung in Pasian in A mite hehnep a piak zia tuamtuamte gualsuk in. Nang ading Pasian in bangpeuh hong lak a, bang kamciam peuh nangah kha hiam?`

Pasian hong piak haksatnate thu-thum tawh telgen thei ding hihang. A masa in, Pasian’ mei sa lua pen ei hong suksiatna’ng hi lozaw a, mawhna suksiat na’ng hizaw hi. A nihna, Pasian’ mei sa lua in hong lungkhamsak, hong  mangbangsak hi lozaw in, hong siansuah hizaw a, hong bawlthak hizaw hi. A thumna, Pasian in a tawntung in lungnem takin hong kem – bangbang hong piang taleh hong tangnutsiat ngeilo ding hi.

`Hih anuai a munteng in Pasian omzia bang peuh hong theisak hiam? Late 103:13, 14; Mate 28:20; 1Cor. 10:13; 1Pet. 1:7. Hih munte nasim ciangin nangma nuntakna sungah naphutkhak bangthu peuh naphawk kha hiam?`