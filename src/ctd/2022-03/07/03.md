---
title:  Tua EITE Pa in
date:  08/08/2022
---

Oswald Chambers in, “Pasian aw bang hihlai ding na hiam ci in na dong ngei hiam? Cikmah hunin Amah’n hong gen ngeilo ding hi. Pasian in Ama sepding gen ngeilo a; Amah kua cih ciangbek hong lak hi.”—My Utmost for His Highest (Uhrichsville, OH: Barbour & Company, Inc., 1963), Jan. 2.

`Chambers in bang a cihnopna hiding hiam?`

Job’ laibu pen lungzuan khuangaihna vive tawh kipan hi. Ama’ nuntakna leh a zi lobuang mansuah a, a zi in, “Pasian hamsiat inla si in” (Job 2:9) cihi. A lawmteng in zong banghang in hi bangthu piangthei hiam cih zonkhiat sawmliang uhhi. Amau kihona sung tawntung Pasian in gamdai dide hi.

Tua laitak in, Job 38 napan Pasian hong kilangh a: “Kei’ pilna nial dingin nang kua na hi hiam? Thu a kilangsak na hi bek hi” (Job 38:2) cihi. Tua khit ciangin, Pasian in tawlnga lo in dotna 60 dongsuk zatzat hi. Job 38 leh 39 sungah sim in.

Dotna nunung pen khit ciangin, Job in, “Topa aw ka haipau kha hi. Hong bangci dawn theihding ka hi hiam? Tu a kipanin ka pau nawnkei ding hi” (Job 40:4, 5) ci in a dawng kik hi. Tua ciang tawh Pasian khawl nailo hi. Hong kipan kik leuleu a dotna “lian” honpikhat mah dong kik leuleu hi.

`Job’ dawnna nunungpen Job 42:1-6 sungah sim in. Pasian in Job tungah bang a gen nuam hi a, ama’ tungah bang hongtung hiam?`

Job’ lawmte’n “banghang hiam” ci in a dotnate pen Pasian in dawnglo hi. Ahihhang Pasian in piansaknate tungtawnin tehtheih omlo a lamdang mahmah vangliatna Job tangthu sungah hong lak hi. Tua khit nungsang Job ading dawnna dang bangmah kisam nawnlo hi. Telkheh ding a kisapna khempeuh pen, Pasian’ vangliatna in tuamcip kikta hi.

Hih tangthu in lungsim la napi lam-et ommello hi. Ahangthu tawmcik theipeuh leng lam-etna leh lungnopna peuh hong neisak thei hi Eite in, noptuam theihna’ng in nakhempeuh theikhin nuam in a hanciam theizel a, i theihzawhloh ciangin i lungpeuh kiathei hi. Khatveivei ciangin, ei mah sangin a lianzaw Pa tungah ombit theihna ding in Pasian in eima theihlohna peuh hong zatsak thei zawsop hi.

`Nang telzawhloh thute tuhun in a piangzel hiam? Tua bang ahihleh, Pasian nasep hi ci in. Tu a na ngaihsut zawh hetloh thupiang sungah kiptak in omzawh theihna’ng koibang in lametna hong piathei ding hiam?`