---
title:  I Pa’ Ngiimnate
date:  10/08/2022
---

`Mikim in lam-etna lunggulh uhhi. Koiah i mu diam? Mi’ nuihmaina peuhpan a ngah zong om thei hi. Adangkhat adingin sumlehpai, innkuanpih peuh tawh mu thei uh hi. Nang e leh koipan na lunggulh hiam?`

Jeremiah in, amite’n galmat hun sungteng lamet bei dikdek ahihna uh a laibu ah ciamteh hi. “Zion khuapi i ngaihsut khak ciangin, Baylon luite geiah tusuk in i kapkap hi” (Late 137:1). Amaute lungsimuh kitamkham phialmah le-uh, lamet a beinailohna thute Jeremiah in pulak hi.

`Jeremiah 29:1-10 sungah lametna’ng bang thu om hiam?`

Hihtengah lametna’ng a thupi thuthum hong kipia hi.

Amasa in, tua thupiangte in ama’ thuthu in piang a, theihkholloh thupiang peuh hi lo ahih manin, Pasian in Amite beidonglo ding cihi. Pasian tektek mahin “Keimah in Jerusalem pan Babylon ah salmat in kong paipih hi” (Jer. 29:4) cihi. Siatna in amaute kimkot ah om mahleh Judah in Pasian’ khutkuak nusia ngeilo hi.

Anihna ah, Amite haksat hun sung nangawnin Amah’n nasem thei veve ahih manin lungkia sak nuamlo hi. “Salin kong koihna khuapi phattuam nading bawl unla, tua khuapi adingin Topa’ tungah thungetsak un. Tua khuapi in phattuamna ngah leh no zong phattuamna a ngahmah nahi uhhi.” (Jer. 29:7).

Athumna ah, Pasian in a saltan hun beina omsak ding ahih manin, amaute a lungkiatloh nadingin “Topa’n hibangin cihi: ‘Babylon ah kum sawmsagih sung na omkhit uh ciangin, note kong kan kik ding a, Kong thuciamsa hong tangtungsak in, hihmun ah kong lakik ding hi.” (Jer. 29:10) cihi.

Pasian in amaute’ hunbeisa teng a kemcingpa ahihlam a genkhit ciangin, tuhun zong leh mailam hun zong a kemcingpa ahihna zong gen a, Amite zong itna tawh hoihtak in kemcing ahihna zong gen hi (Jer. 29:11-14).

`Jeremiah 29:11-14 sim lecin, nang hong cihkhit ciangin namin sam in nang tungah kamciam hongpia dingin ngaihsun in. Tu laitak in bangzah haksatna thuakmah lecin, hih kamciamte koibangin na zangthei ding hiam?`