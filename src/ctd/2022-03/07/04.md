---
title:  I Pa’ Hong Ompihna
date:  09/08/2022
---

> <p></p>
> “Keimah Topa Na Pasian in na khut taklam ka len hi. “Lau kei in, nangmah kong huh ding hi” nang tungah a hong cipa Ka hi hi” Isa. 41:13.

Khatvei mi khat in, “Eite kiang panin Pasian a gamla tawh a kibat ciangin, kua pen a hia a kikhin?” cihi. Buaina i neihciang in Pasian in hong nusiata kici mawkmawk hi. Ataktak in Amah koimah pai khialo hi.

Jew mite salmat in  a om lai in, amau kiangpan Pasian gamla om tawh kibang hi. Ahihhang, Isaiah tungtawnin Pasian in amau suahtak ding kamciam pia hi. Jerusalem a ciahkik dinguh pen kum tampi mah samlai ahihtei hang, amite kiangpan Amah kihemkhia hetlo a, amau ading lametna mah hilai veve cih theisak nuam hi.

`Isaiah 41:8-14 sim in. Mailam a suahtak ding a ngak thapai mite adingin lamet theih nading bang thu peuh na pia thei ding hiam? Hih kamciam in hih leitung ah salmat ihih laitak in koibangin a tawpdong hong ngakzo sakthei ding hiam?`

Hihteng lakpan lim hoihpen bel Isaiah 41:13 sungah om hi. Vannuai ukpa vanglian Pasian in Ama’ mite peuhmah Amahmah in “a khut taklam uh pan lenkip” ahih manin lausak nuamlo hi. Ei leitung panin a gamla mahmah mun khat ah kumpi tokhom tung panin Pasian in eite hong makaih gige ahihna phawkhuai hi. Himah taleh Ama’ itte khut lenkip thei ding zahmah in Amah hong nai veve cihzong thu tuampi khatmah ahihi.

Eite i buai mahmah ciangin, Pasian hong nai lam kiphawk khalo zel hi. Amah eite tawh hong omkhawm  Immanuel Pasian ahihlam i phawk ciangin, hong kilamdang sakzo hi. Amah’n hong ompih ciangin Ama’ ngiimnate, Ama’ kamciamte leh Ama puahphat zawhna vangte in ei a hita hi.

`Zinglehthai ah banghiam khat kisin dihni. Vannuai a ukpa Pasian in nangma khut lenkipzo dingin hong nai mahmah a, kamciam zong hongpia cihthu tumahmah in ngaihsun in. Hihte in nangma nuntakna hong khelsakzia ciamteh in. Tuate SS khan sungah kikum un.`