---
title:  Pasian a Kimuhtheihloh hang Citak Veve
date:  18/08/2022
---

Ei tungah na khat a pian ciangin kuamah’n hong donloh pen nuam hetlo hi. Tua sangin Pasian in eite hong theihloh leh hong donloh pen lungmanhuai penpen hi.

Judah mite Babylon ah galmat a hih lai-in, Pasian in amau don khollo tawh kibang hi. Galmat hilel uh a, amau’ mawhna uh hangin Pasian in hong nusiata ci uhhi. Isaiah in bel hanthotna kammal pau hi. Isaiah 40 pen, Pasian’ omzia Isaiah in dam takin a genna hi a: “Amah in tuucing pa bangin ama’ tuuhonte anvak ding a, ama’ tuuhonte kaikhawm in, a ang sungah pua ding a, no ngeklai a neite damtak in a paipih ding hi” (Isa. 40:11) a cihi. A kigalmat a sawtsem ciangin, a lungsim sung vuah, Topa aw Nang koi ah om na hiam? Nang hiteng ah hong om in ,Nong thudonna ka mu kei uhhi ci uhhi.

`Isaiah 40:27-31 simin. Isaiah in Pasian koibang hi ci hiam? Isaiah in Pasian a genna bang hileh, “Topa kiang panin keima lampi kiliah a, keima Pasian in ka lungkhamna hong thudonlo hi” (Isa. 40:27) cihi.`

A lampi uh Pasian’ mai pan kiliah hi aci mi pawlkhat mah Esther laibu sungah om leuleu hi. Tua laibu sungah khatvei zong Pasian kipulak lo hi. Ahihhang a tangthu buppi sungah, a kikhel theilo thukhun hangin, Pasian in Ama’ mite a minambup in a kisia ding dinmun panin a hotkhiatna ahi hi. A beisa tangthu bekmah hong pulak hibeklo a, hong pailai ding hun ah Pasian’ mite a kibawlsiat na’ng thukhun om ding (Mang. 13:15) cih zong hong pulakna ahi hi.

Hibang hun haksat mahmah laitak in, Pasian in hong thudonlo cihtheih ding a baihzia i ngaihsun ngei hiam? Lau peuhmahlo ding hihang. Esther tangthu sungah A minamte a honkhiapa in hun nunung haksat hun ciang zong hong honkhia ding hi.

`Isaiah in salmat mite kiangah Pasian omzia a genna simkhin hihang. Pasian omnawnlo a zong hong thudon nawnlo hi aci mite tungah koibang in Pasian hilhthei ding nahi hiam? Amau kimkot a, amau muhna cianglel tungah omsak lello in upna mit tawh koibang in khua musak thei ding nahi hiam?`