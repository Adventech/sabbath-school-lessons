---
title:  Ngaihsutbeh Ding
date:  19/08/2022
---

EGWhite, Prophets and Kings, laimai 598–606, “In the Days of Queen Esther sim in.

“A Khasiangtho a ngen khempeuh Kapia ding Pasian in ci hi lo ahiam? Hih Kha pen makai hoihtaktak hi lo ahiam? Mi kimkhat in Pasian’ kammal muangzolo uh a, tua in uplahna ahi hi. Topa in a thuhilh ding ngenteei uh hi napi, Pasian’ kammal leh Ama’ hong hilhsa teng thudonlo uh hi. Tua bangin vantung i Pa’ maiah kiniamkhiat takin hong pai in, Ama’ thuhilh ding i ut nakleh, banghang in Ama’ kamciamna hong tun ding muang zolo i hi hiam? Tua bang muanlahna tawh Amah simmawhbawl ding hi hetlo hi. Ama’ deihbang zonding ciangin, ei’ lam pan Ama’ deihna na bawl manin hong makaih in thupha hongpia ding cih upkul hi. Ama’ hong thuhilhte kitelkhial thei ahih manin, eimah kimuanglo ding hi hang. Tua sangin thungetna sungah i pulakzaw ding a, Amah muangsuakzaw in, Ama’ Khasiangtho in hong makaih leh, Ama’ ngiimna leh hong vaihawmsaksa khempeuh maan takin kitelthei pan ding hi.”—Ellen G. White, Manuscript Releases, vol. 6, p. 225.

“Langdona leh uplah theihna’ng huzaapte na phutkhak ciangin upna hong khangthei zawsop hi. Hihbang hun sunga phutkhak thute peuhmah in suangmanpha sangin manphazaw tham hi.”—Ellen G. White, Testimonies for the Church, vol. 3, p. 555.

**Kikupding Dotnate**

`Na khansung vuah, ei muhna ciangciang in a om nailo, i muhlohte up theih ding thu kikum unla, tua thute in “muhtheihloh Pa” upzawh theihna’ng koibangin hong huhthei ding hiam?`

`Wednesday sinna pan dotna nunungpen kikum kik dih un. Tuabang dinmun bangzah vei bang i tungkha hiam? Ei deihna bang a hihpahloh hang, Topa’ lampi mah hoihzaw hi cih theihna ding koici hihthei ding hiam?`

`“Langdona leh uplah theihna’ng huzaapte masuanna hangin upna hong khangthei zaw sop” a, a hoihzaw lamah hong makaih thei “suangmanpha sang a manphazaw” tuate in, eite phutkhak haksatna sungah koibang in hong panpih thei ding hiam?`