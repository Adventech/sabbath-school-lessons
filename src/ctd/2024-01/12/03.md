---
title:  Topa Tungah Lathak Sa
date:   18/03/2024
---

`Late 33:3; 40:3; 96:1; 98:1; 144:9; leh Late 149:1 sim in. Hihmun teng in a ngiimna taangpi bang hiam?`

Late in mite “lathak” sa ding cihi. “Lathak” cih bang hiam? Lathak sakna ding thu cihpen, Topa’ liatna leh ukzawhna theihtelna, Ama’ hong kepcinna, hong hotna hong Piansakna leh leitung ah a thukhenna hang ahi hi. Galte leh sihna pan suahtakna, Israel in Pasian’ maipha a saanna leh mimal tungah Topa’ sepnate hang in “lathak” sa ding hi hang. La dangte in zong Topa phat hong itna leh nalamdangte phat hi napi, “lathak” ahihleh bel lungnopna piangsak a Pasian tungah ki-appna hong neisak hi. Vantung hong hotkhiatna a theitel mite peuhmah in Topa pen Piangsakpa leh Kumpipa in nei uhhi. Late sunga lathak sakna in a ngiimna taangpi pen Ama’ nasep lamdang teleh haksatna tuamtuam pan hong hotkhiatna phatna ahi hi.

`Isa. 42:10–12; Mang. 5:9; leh Mang. 14:3 sim in. Hih “lathak” in eite bang hong hihthei tam maw?`

Pasian’ mi Israel pen duatna kammal tawh “Ama’ maia om mite” (Late 148:14) piansaksa khempeuh lakah Israel pen Pasian phat dingin a thupi pen a tuampian phadeuh hi cihi. Tua hi a laisiangtho in thu-umte a khang tawntung in Honkhiapa tungah lathak sak in, Tuuno sisan tawh hong tatkhiatna teci pansak ding hihang. “Lathak” cihteh a kibawl tawm la, kuamah’n a zakngeiloh la, mi khatpeuh nuntakna ah Pasian’ hong itna phatna la peuh hiding hi. “Lathak” in lam-etna hong guan thei a, mailam hun in i muhbeh lai ding Pasian hoihna leh liatna zong pholakna ahi hi. Biakpiakna maan cihpen, sagawh biakna, sumpi piakna leh Pasian tawh kinai khawlhna cihte khengval lai hi. Tua ahih manin “lathak” i cihteh, nisim in Pasian in hong hih sakden teng lungdam pahtawina zong ahi hi.

`Nangma saan Pasian’ thupha te lungngai in. Lathak sa ding hi lecin, bang la ahi tam?`