---
title:  Ama’ Minthanna Minamte lakah Gen un
date:   20/03/2024
---

`Late 96 sim in. Hih Late in biakpiak na’ng muhdan bangteng pulak hiam?`

Biakpiakna sungah Topa la sakna kihel a (Late 96:1, 2), Amin phatna (Late 96:2), a hoihna leh a liatna genkhia (Late 96:3, 4), biakinn ah Amah piak ding nate paipihna (Late 96:8) cihte ahi hi. Biakpiakna sungah a kihih ngeina te banah, Late 96 in biakpiakna in aki ngaihsun kha hetlo thukhat hong tawisang a, tuapen evan te nasep pen ahi Topa’ gam midangte kiangah tangkona (Late 96:2, 3, 10) ahi hi.

Lasakna, phatna, piakkhiatna leh lungdamthu tangkona cihte in, thutuam vive ahih hang biakpiakna sungah kikhenkhia theilo hi. Minamte tungah Pasian hong hotna tangkona in phatna leh a dangte hong omsak hi. Biakpiak na’ng thu leh midangte tungah tangko ding teng aki a kithutuakna teng: “Topa lian” (Late 96:4), “midangte pasian khempeuh milim hilel napi Topa in vantungte piangsak” (Late 96:5), “Topa in uk” (Late 96:10) a, “Amah in leitung thukhen ding in hong pai” (Late 96:13) hi. Tua ahih manin evan te ngiimna bulpi in, midangte leh Pasian’ mite pumkhat sak ding leh piansaksa khempeuh Topa biakpiakna pia sak ding cih ahi hi (Late 96:11–13).

Tua hi a, biakpiakna pen lungsim sungah Topa in Piangsakpa, Kumpipa leh Thukhenpa ahihlam theihtelna pan hong luang hi (Late 96:5, 10, 13). Biakpiakna ah abeisa a Pasian nasep hong piansakna, tu-mah in leitung hong kembit hong ukna, hongtung ding a nunung thukhenna, nuntakna thak, vanthak leh leithak cihte ading lungdam kholna cih bang ahi hi.

Late sunga thukhenna in vantung nopna, thutanna leh tu laitak a thumaanlo in a thuaksia leitung mahmah ah nopsakna ahi hi. Tua nungsang in, leitungbup in Pasian’ thu khenna lawp in pahtawi uhhi (Late 96:10–13; 98:4–9). Topa pen thumaan thukhenpa ahih manin, mihing “launa” tawh siangtho takin bia in, biakpiakna peuhmah lopthop bawlloh ding hong vau hi (Late 96:9. Biakpiakna ah nuamna, muanna lianpi (Late 96:1, 2, 11"13), a siangtho launa leh zahtakna nei ding hi (Late 96:4, 9).

Late 96 in vannuai buppi Piangsakpa leh Thukhenpa biakpiak ding a sapna hi a, leitung ah a nunung pen tangko ding Mang. 14:6-12 sunga vanmi thumte lungdamthu ahi hi. Late sung mun tampi ah hih hun nunung thupuak: piansakna, hotkhiatna ‘tawntung lungdamthu’, biakpiakna leh thukhenna cihte om kawikawi hi.

`Hih late pen vanmi thum thupuak tawh enkak dihin (Mang. 14:6–12). Leitungah tangko ding hih hun nunung thupuak tawh a thu bulphuh uh koibang in kibang nasa hiam?`