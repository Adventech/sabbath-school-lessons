---
title:  Aw, Hong Puahpha Kik in
date:   11/01/2024
---

`Late 60:1–5 sim in. Khatveivei hih late in thungetna ding in banghang in kilawm thei naci hiam? Nuntakna a nopmahmah laitak in koibang in kahtamla tawh phat tuamna kingah thei ding hiam?`

Kahtamla tepen pumpi lam, lungsim lam leh khalam haksat hun sunga nungta mite’ thungetna hi phadiak hi. Hun a hoih ciangin hihte pampaih pah ding cihna zong hi tuanlo hi. Khatveivei, late kammalte leh biakpiakna bawlte phutkhak thute pen hong ki kelki thei kha sop ding hi. Cihnopna ah, kahtamla in haksatna thuaklo biakpiakna neite a ding in phat tuamna omthei khamah ding hi.

_Amasa_ in, thuaksiatna pen mihing ihih nakleh phut ding mah hi a, misiangtho leh migilo tungah a kibang in piangkhawm lel hi. Late in Pasian in na khempeuh kem in haksat hun in kantan zawh na’ng thahatna leh lampi zong hong pialai cih hong telsak hi. Hih late kammal mahmah in “Nangmah in lei Na liingsak khin hi” (Late 60:2) ci in laphuakpa mahmah in Pasian sungah lam-etna leh hotkhiatna picing a nei hi.

_Anihna_, Kahtam late in thuaksiate tungah veiina hong neithei sak hi. Pasian tungah Lungdam kohna i pulak ciangin, adiak in mipi lak ahihleh, thupha tawmzaw deuh mite i ngaihsutsak kul hi. Eite bel i tuahphat laitak hithei, ahih hang midangte e’n theihpihlo e, a thuaksia peuh omkha thei hi. Hih late tawh thungetna in haksatna a neite hong mangngilh saklo tuam hi. Late in eite sungah Zeisu bangin, veiina leh thuaksiate panpih nopna lungsim hong thosak hi.

“Hih leitung in phaakna inn hi a, Christ in tua cinate damsak ding leh Satan hencip mite khahkhia ding in hong pai hi. Amah ngiat in cidamna leh thahatna ahi hi. Cinate, nen- niam thuakte leh dawi-veii te tungah Ama’ nuntakna hawmsawn hi. Ama’ damsakna vang hong zuan peuhmah nungheisan hetlo hi. Amau tungah natna anei a, huhna a ngen mite Amah’n thei a; damsak ding nial ngeilo hi. Christ kiangpan hoihna in hih a genthei kha te sungah a lutsuk ciangin, mawhmaina ngah uh a, khalam natna khempeuh leh pumpi natna khempeuh damsiang ta hi. Lungdamthu in tua vangmah nanei a, eite’n zong banghang in tua vang teci panglo ding ihi hiam?”—Ellen G. White, Welfare Ministry, pp. 24, 25.

`Nangma’ thunget sakna bek thamlo, Pasian’ min tawh nalawn ding a kisam, kua peuh natheikha hiam?`