---
title:  Cihmawhna La
date:   09/01/2024
---

Late tawh thungetna in biakpiakna sungah suakta takin thungetna hong neisak thei zaw hi. Late in amau’ phutkhak thute Pasian deihna tawh kinaisak thei a, Pasian in ompih gige a, lam-etna leh khamuanna piangsak thei hi.

`Late 22 sim in. Hihmun in, thuaksiatna sungah Pasian muantheihna koibang in honghilh hiam?`

Late 22:1 a kahtam lamalte in, a thuaksiat mite’n amau’ haksatna thuakna tenguh pulak khia sakthei hi. “Ka Pasian, ka Pasian aw, banghang in kei hong nusia nahi hiam? Nong huhna ding ka hong thumna panin banghang in gamla om nahi hiam?”

Hih kammalte pen Zeisu tekin singlamteh tungah a paukhiat kammalte mah hi a, Christ thuaksiatna teng zong eite’ thuaksiatna mahbang ahih manin (Mate 27:46) Christian lakah min thang vangvang hi.

Tuabang thuaksiatna lakmah ah “Ka u kanaute tungah Nangma’ min ka gen ding a, mihon kikhopna laizangah Nangmah kongphat ding hi” (Late 22:22) cih kammalte zong kiza veve hi.

Thukhat panin, hibang thuaknate in, laikungpu’ haksatna tawh kibang linlian se khollo hitaleh, laphuakpa in bel Pasian sungah a lungmuanna leh bangbang a piang zong in Amah phat veve ding ci hi.

A deihna bulpi penin, thunget na’ng kammal hongpiak nungsang, Pasian in eite nuntakna hong hotkhiat ding hun upna tawh ngak gige ding cih Late in honghilh hi. Late tawh thungetna in thu-umte’ khalam khua muhna zaizaw sak hi. Late hang in, biakna a piate in amau ngaihsutna leh theihna teng a pulak thei a, tu in amau’ omna ciang ah omcip saklo hi. Biakna piate in amau’ gentheihna, lungkiatna, hehna leh cihmawhna teng phawk nawnlo uh a, bangbang piang taleh Pasian muang lel ta uhhi.

Kahtam lawhna pan phatna lamah a kihei Late in, thu-ummite’ khalam ah khangto a, Pasian hehpihna sang uh in, thungetna sungah Lungnopna ngah cihna ahi hi.

`Tu tadih a eima haksatna te langkhat ah, i thuakkhak bangbang tawh koi ci bangin Pasian muang thei ding ihi hiam?`