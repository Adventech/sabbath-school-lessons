---
title:  Hun Khempeuh ading La
date:   02/01/2024
---

`Late 3, 33:1–3, leh Late 109:6–15 sim in. Hih la teng in bang muhdan tek hong musak naci hiam?`

Late in thu-ummite pawl in mihing phutkhak ding teng a picing takin phu kha a, bang hun peuh hitaleh Pasian biathei veve cih hong lak hi. Anuai a bangin muhna om hi: (1) Pasian, a vangliatna leh a piansak theihna, Kumpi hi in, ukzawhna leh a cihtakna hong lak late ahi uhhi. (2) Lungdam kohna late in a kicing mahmah Pasian’ thuphate pulak hi. (3) Kahtam late ahihleh haksatna sungpan Pasian in a hotkhiat ding ngetna ahi hi. (4) Pilna late ahihleh thumaan nuntakzia hong hilh hi. (5) Lapite in ahihleh Kumpipa leh Tankhiapa Christ kawk hi. (6) Tanglai Late in Israel’ ginat lohna leh Pasian’ cihtakna hong lak a, khangthakte in, apu apate’ khialhna teng zuikik nawnlo in; Pasian muang in Ama thuciamna tungah cihtak ding kisam hi.

A la kammalte mahmah in zong a sim mite lunglut theihna ding a tumdang vang nei hi. La zepna kammal pawlkhat bel a letkhiatna pan manguh himahleh, eimau’ pau mah tawh zong pahtakna Lianpi kinei veve lai hi.

1\. A kizawitawn kammalte ngaihsutnate leh lagui zong honpi khat mah kizang hi. Tuabang a kizawitawn kammal teng in a deihna hong telpha saktuam lai hi. Etpak dingin “Topa ka phat ding a, ka lungsim khempeuh tawh ama min siangtho ka phat ding hi” (Late 103:1). Hih a kizawitawn kammal “ka lungsim” cihpen “keisung a omkhempeuh” cihna hi a, pumpi buppi cihna hipah hi.

2\. Limpua kammalte zong om a, tuate in pumpi tung na khatpeuh hi a, gentehna in Late 17:8 ah, “Na kha liim ah” ci hi.

3\. Gawmkhawpna cih zong hun-nih gawmkhawm hi. “Sun in huhna kong ngen a, zanhun sungin nangma maiah kong kiko hi” (Late 88:1) a cihteh, tawlnga lo in kiko cihna hipah hi.

4\. Phinna kammalte in khalam thupuak thupi mahmah hong pulak hi. Late 96:4, 5 sungah Hebrew pau _“elohim”_ _“pasian”_ leh _“elilim”_ _“milim”_ cih kammalte enleng, minam dangte pasiante pen _‘elohim’_ _“pasian”_ tawh kibang ding bang dan hinapi; _‘elilim’_ _“milim”_ peuh nahi leltak hi.

A nunung penin “selah” cihzong khawlpakna hi a, lasak ciangin, la kilaih ding leh tumging kilaihna ding khawng a cihnopna ahi hi (Late 61:4).