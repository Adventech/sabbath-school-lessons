---
title:  Humuap Thungetna
date:   03/01/2024
---

`2Samuel 23:1, 2 leh Romans 8:26, 27 sim in. Hih munte in thungetna vai bang teng hong hilh hiam?`

Late peuhmah pen Israel mite humuap thungetna leh phatna vive hi a, a la aw sung ah Pasian in Amite tawh hong kihelkhawm hi. Late in Pasian in nakpitak in maa hong panpih ahihna hong lak hi.

Laphuakte in zong Pasian pen “ka Pasian” “Aw Topa” leh “ka Kumpipa” peuh ci uhhi (Late 5:2; 84:3). Laphuakte in Pasian kiangah “hong ngai in” (Late 5:1), “hong za in” (Late 39:12), “hong ngaihsun in” (Late 25:18), “hong dawng in” (Late 102:2) leh “hong hon in” (Late 6:4) peuh naci uhhi. Hihbang tengpen Pasian kiangah mi khatpeuh thungetna ahihlam kitelcian mahmah hi.

A ciapteh huai Late’ hoihna leh phatnala teng pen, mi siangtho thu-umte’ thungetna leh phatna kammalte sungah Pasian’thu hong luangkhia ahi hi. Late in Pasian leh atate kinaitak in hong omsak cih Rom. 8:26, 27 sungah “Eite bangzah in ginalo hitaleng eite a hong huh dingin Kha Siangtho hong pai hi. Eite in a kilawm bangin thunget ding zong i theikei a, a hizong in Kha Siangtho mahin tauna tawh eite ading in hong thumsak hi. Kha siangtho in Pasian’ deihna tawh kizui in Pasian mite a dingin hong thumsak ahih manin mihingte lungsimtawng a thei Pasian in Kha Siangtho ngaihsutna a thei hi” ci hi.

Zeisu in zong Late’ kammalte zangkik zel a, Luka 20:42, 43 ah, Late 110:1 pen lakim sitset hi – “David mahmah in labu sungah, ‘Topa in keima Topa tungah thu-gen a, na-galte nakhe nuai ah kakoih mateng in ka taklam ah tu in’” ci hi.

Late pawlkhat pen tangthu thupiang kibulphuh peuh hi a, a laphuakpa ngiat leh Israel minambup phutkhak thute peuh hithei hi. Himahleh khalam a thuthukna ahihleh ngeina, biakna, minam leh numei pasal deidan omlo in huam sakzo hi.

La pawlkhat sungah lam-etna, phatna, launa, hehna, dahna cihte pen a hunhun leh a mimalmal in ki pulak hi. Eimau pau mah tawh hong phukha sak pah hi.

`Zeisu in late kammal a zatna ah, eima’ upna leh phutkhak thute ahih theihna koibang in hong telsak naci hiam?`