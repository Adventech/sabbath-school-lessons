---
title:  Tua Late Omzia
date:   04/01/2024
---

`Late 16:8; 44:8; 46:1; 47:1, 7;  57:2; 62:8; 82:8; leh Late 121:7 sim in. Pasian in laphuakte nuntakna bang sungah om naci hiam?`

Tua late peuhmah in Pasian bulphuh uh a; thungetna phatna tungtawn in Pasian tungah ki aap ding hong kal hi. Pasian in leitung a Piangsakpa, Kumpipa leh Thukhenpa ahi hi. Atate ading na khempeuh vaihawm sak hi. Tua hi a, a tawntung in muanhuai hi. Pasian’ mite’n gal lel ding bang ahih uh ciangin; a galte nangawn in “Na Pasian uh koi ah om ahi hiam?” (Late 42:10) ci in dong thei uhhi. Topa in om tawntung a lel ngeilo ahih manin, amite’ maiah Pasian omden hi. A tawpna ah Late in piansaksa mi khempeuh in Pasian a biakding uh hun hong hilh hi (Late 47:1; 64:9).

Pasian in nuntakna bulpi ahih mahbang in biakpiakna bulpi zong ahi hi. Late a ki zatna biakpiakna pen, tuhun biakpiakna tetawh kibang lianlo a, Laisiangtho ngeina bang a biakpiakna pen mi khempeuh kihel biakpiakna ahi hi. Tua ahih manin, mihingte nuntakna sunga thusia lasia a piang khempeuh pen biakpiakna sungah ki pulak khia hi. Pasian in zong tua laphuakte’ aw za in, a hunlap in dawng thuk hi (Late 3:4; 18:6; 20:6).

Laphuakpa in Pasian pen vantung ah om cih phawk a, Ama’ biakbuk sung Zion ah zong omthei cihzong phawklai hi. A gamla a nai mun khempeuh leh Ama Biakinn sungah (Late 11:4), muhmawhna, muhtheihna (Late 41:12) ah Pasian kibang lel hi. Late sungah Pasian’ nasepzia leh omzia nasia takin ki pulak hi. Laphuakte in bel bangzah in Pasian gamla taleh bangmah in hong khen zolo (Late 24:7–10) a, khalam kizopna khauh mahmah cih thei gige uh hi. Bang thupeuh omtaleh, Pasian hoihna leh hong ompihna phawkkha uh ahih manun, Pasian in a hoih penpen in hong zuun tawntung ding cihpen amau’ tha ngahna bulpi zong ahi hi.

`Eima ading in Pasian’ nasepna peuhmah eite ciangtan zawh hi lo cih koici theih ding ihi hiam? Topa’ kepna i galzon laitak in, eite nuntakzia ding bang peuh hi ding hiam?`