---
title:  Tanglai Israel Biakpiakna Sunga Late
date:   31/12/2023
---

`1Khang 16:7, Nehemiah 12:8, Late 18:1, 30:1, 92:1, 95:2, 105:2, Kolose 3:16, leh Jeim 5:13 sim in. La a kiphuah na’ng in bang thupiang peuh omkha thei hiam? Tua late Pasian’ mite in bang hunin zang uh hiam?`

Late pen aituam leh mihon Biakpiakna a zat ding in kiphuak ahi hi. Tumging tetawh a kiton in biakpiakna sungah ki sa a (Late 61:1), la aw zong nei (Late 9:1) a, la makai zong om hi (Late 8:1).

Hebrew Laisiangtho sungah Late laibu pen _tehilim_, “phatna late” ci a, Pasian phatna kibulphuh pipen hi. Mikang lai in Psalms acihpen Greek pau in _psalmoi_ pan hi a, BC kum zalom nihna thumna sunga Greek pau in a letna pan ahi hi.

Late pen Israel biakpiakna sungah a omloh phamawh hi. Late pen Biakinn aapna, biakna pawi khaamna leh Jerusalem ah Thukham Singkuang a koihlai un kizang mahmah hi.

“Khantohna Late” (Late 120-134) cihpen, khualzinna la vive hi a, Jerusalem lamah a khualzinna uh pawi namthum om hi (Paikhiatna 23:14–17). Late 113 pan 118 dong pen “Egypt Hallel” hi a, Late 136 pen “Hallel Lianpi” ci uh a, pawi thupi ahi khedetni leh Biakinn aapna in kisa bek hi. Egypt Hallel acih pen Paisan pawi ni hi a, thupi phadiak hi. Paisan pawi annek kipatna ah Late 113 le 114 sa uh a, late 115 pan 118 dong pen a tawpna sa uh hi (Mate 26:30). “Nisim Hallel” pen Biakinn sungah zingsang sim in kizang a (Late 145-150) kisa hi.

Late pen biakpiakna ah sak ding bek hi lo a, Biakinn sungah Pasian a biakding zia uh zong hilh lai hi. Zeisu in Late 22 sunga kammalte tawh thungen hi (Mate 27:46). Late in pawlpi masate nuntakna kiciansak mahmah hi (Kolose 3:16, Eph. 5:19).

`Tua biakbuk bang sunga biakna kipia khalo himah leh; mipi tawh ahi a, mimal ahi zong in, eima biakpiakna sung ah tua late koibang in zang thei ding ihi hiam?`