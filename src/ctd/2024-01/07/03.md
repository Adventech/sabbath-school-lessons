---
title:  Lungsim Siangtho Hong Guan in
date:   12/02/2024
---

`Late 51:1–5 sim in. Laphuakpa in banghang in Pasian’ itna ngen hiam?`

Kumpi David in Topa’ maiah a lungsim sungkhia in, a khalam khuamial pen laitak in a mawhna Topa’ maisakna ngen (2Samuel 12) hi. Mawh maisakna cihpen a khengval Pasian’ hong itna hi a, hong “hehpihna lian” (Late 51:1) ahi hi. Kumpi David in ama’ mawhna tawh a kituak in Pasian in a bawl lohna ding (Late 103:10), Ama’ ngeina bang a hehpihna lian, a cihtakna leh a veiina ombang bekin bawl ding ngen ngaungau hi (Late 51:1; Paikhiatna 34:6, 7).

`Late 51:6–19 sim in. Mawh maisakna koibang in pulak hiam? Pasian’ hong maisakna in bang ngiimna nei hiam?`

Pasian hong maisakna pen siangtho hi cihna ciang bek hi lo hi. Mihing’ lungsim tawng dong a vutsuk zo kikhelna lianpi piangsak hi (Late 51:6; Heb. 4:12). Mihing thak hong suaksak lian hi (Late 51:10; John 3:3–8). Hebrew kammal _‘bara’_ pen “piangsak” ci in kilet a, piansak theihna vanglian cihna hi (Piancilna 1:1). Pasian bekmah in _bara_ thei; a kisik kik lungsim sungah a kipkho kikhelna pen Pasian bekmah in omsak thei hi (2Korin 4:6).

David in puknah tawh siansuah ding ngen hi (Siam. 14:2–8; Late 51:7). A mawhna in Topa’ kiangpan gamla sak cih thei a, mi phakpa zong mihonpi lakpan a pualam ah a kikoih mah bang kisa hi (Late 51:11). Ama’ zualzangna leh mi-thah mawhna teng pen sagawh biakpiakna lel in siangsak zolo cih thei in lauthawng hi (Paikhiatna 21:14; Siam. 20:10).

A kikhel ngeilo itna bek in “a kitamzan” David’ lungsim sangzo ding a, Pasian tawh kilem kiksak zo bek ding cih thei gige (Late 51:16, 17) hi. Puknah tawh a sawpsiang khit ciangin Pasian kiangah ciah nuam hi.

`Pasian in, David’ zualzangna, gitlohna leh mithahna teng maisak zo ahihleh, Nang e leh bang lam-etna nanei hiam?`