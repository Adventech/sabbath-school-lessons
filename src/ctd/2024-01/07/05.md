---
title:  Itna Vangliatna a dim Pasian Phatna
date:   14/02/2024
---

`Late 113 leh 123 sim in. Pasian’ omzia namnih ahi bangteng kipulak hiam?`

Late 113 leh 123 pen itna leh vangliatna kidimpa phatna ahi hi. Topa’ vangliatna leh minam khempeuh leh vantung sangin a sanzawkna pen Ama’ min liatna sungah kilang hi (Late 113:4, 5; Late 123:1). “I Topa Pasian kuatawh kibang hiam” acihpen sunglam pualam a khelthei Israel mite Pasian sungah upna ahi hi.

Kuamah’n a bat zawhloh Topa omna pen, Topa in “hong ki niamkhiat nuam” leh “a sangna ah tu in vantung leh leitung hong ensuk” (Late 113:6) cihi. Pasian a sangna ah a omna in hih a niamna munah thupiang teng muzolo dingin khaktak zolo hi. Topa hong itna pen leitung ah hong tuaksuk ngiat in mizawng cimawhte gimna pan hotkhiat ding ahi hi. Vantung gamlapi pek ah om ahih hangin phalna a kidim ama’ khut pen a nasemte’ mai pan kiseel hetlo hi.

Pasian’ liatna leh hong kepna pen, mihing’ muhna ciang lel tawh kitelcian zolo a, hong hehpihna leh veiina nasepna sungah kitelcian mahmah hi. Mizawng tasam leh nen niamte in Pasian’ maipha sangin, amau dinmun a lumleh sakna uh mukha ding uhhi. Sang pen Pasian in A vangliatna zang in aki pampaih mite lamto kik hi. Topa’ vangliatna in hong hehpihna Piansakna leh kepcinna cihte kikhel sak tuanlo ahih manin, mite in suakta takin Topa kiang zuan thei uhhi.

Biakpiakna ahihleh, Pasian’ liatna hangbek hi lo a, Ahoihna hang zong ahi hi. Phatna in hun leh mun ciangtan neilo hi (Late 113:2, 3). Zeisu Christ in, a puksa mihing a laptoh theihna dingin, a niampen dong hong tuaksuk in singlamteh tungah hong sihna in Pasian’ liatna leh hehpihna pulakna lianpen zong ahi hi (Phil. 2:6-8). Hih singlamteh sung ah Pasian leh Ama’ hong hihsak sa khempeuh phatna piak theihna ding thu lianpen om hi.

`Singlamteh bulphuh inla nangmah tungah thupiang teng lungngai in. Bang sungpan Zeisu in nang hong gum naci hiam? Lungsim sungah singlamteh kepcin ding bangzah in phamawh nasa hiam?`