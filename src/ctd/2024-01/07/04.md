---
title:  “Topa aw, Mawhna Ciamteh Mawk Lecin”
date:   13/02/2024
---

`Late 130 sim in. Mawhna in koibang in hong hup a, mawhneite ading bang lam-etna om hiam?`

Laphuakpa’ thuaksiatna leh a mipihte thuakna kizopna om hi (Late 130:3, 8). Mihingte’ mawhna thuklua ahih manin Pasian tawh a tawntung in kikhenkhia sak liang hi (Late 130:3). Tua mawhna khempeuh Thukhen ni dong in kikem (Dan. 7:10; Mang. 20:12) a, mawhneite’ min ahihleh nuntakna laibu sungpan kihemkhia (Paikhiatna 32:32; Late 69:28, Mang. 13:8) cih Laisiangtho in gen hi.

Laphuakpa in ama’ mawhna teng aki phiatsiang sak ding Pasian’ maisakna ngen zaw hi (Late 51:1, 9; Jer. 31:34; Mic. 7:19). Pasian hehlo a hong itna zong kip cih thei hi. Ama’ hong itna don lohna in Pasian’ hehna thosak a, tua hehna zong suksiat na’ng zong hi tuanlo; susia zawlo in bawldam ding leh a thuciam pih mite hotkhiat ding hizaw (Hos. 6:1, 2 enin) hi. —Hans K. LaRondelle, Deliverance in the Psalms (Berrien Springs, MI: First Impressions, 1983), pp. 180, 181. Pasian in gimpia ding hilo in mawhna maisak ding in a kisakhol hi a, Amah aki zahtak theihna ding ahi hi (Late 130:4; Rom. 2:4). Biakpiakna taktak pen Pasian’ hong itna zahtakna hang, gim hong piak ding launa hi lo hi.

Pasian’ tate ahihleh Topa ngak ding hi (Late 27:14; 37:34). Hebrew kammal qawah cihpen “ngak” leh ‘zan’ cihna peuh hi a, a bulpi pen ‘lam-en’ cihna zong ahi hi. Topa ngak a cihteh a beisa hi lo in, a lam-etna a tun dong ‘zan’ cihna, Topa hong tun ding lam-etna ahi hi. Laphuakpa lam-etna ahihleh ama’ ading bek lam-etna hi lo a, Pasian’ kammal sung ah lam-etna ahi hi (Late 130:5). Citak takin Topa ngakna in mawkna hilo a, khuamial a bei khit ciangin hotkhiatna zingsang hong tun bang ahi hi.

Laphuakpa in ama aituam a ngetna tengpen mipi buppi ngetna hong suak hi (Late 130:7, 8). A mimal nopsakna pen mipite a ding zong tawh kikhenkhia theilo hi. Mimal in ama’ a ding bek ngenlo in mipi a ding ngen hi. Thu umte in pawlkhat ihi uh a, panmun khat in pawlsung khempeuh huzaap thei veve hi.

`Topa aw “mawhna ciamteh mawk leci’n kua’n thuakzo ding hiam?” acihpen phawk in (Late 130:3). Nang mimal ading in bang khiatna nei naci hiam? Topa in nang mawhna ciamteh mawk leh koiah ana om tammaw?`