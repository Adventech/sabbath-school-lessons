---
title:  A Thuaksia Messiah
date:   26/02/2024
---

`Late 22 leh 118:22 sim in. How was the Messiah in a gupkhiat ding mite in Amah koibang in hih uh hiam?`

Messiah in nutsiat taisat a thuaksiatna tengpen Late tampitak mahin pulak hi (etpak dingin, Late 42, 88, 102). Late 22 mahmah pen Messiah genkhol ngiat hi a, hih Late peuh mah pen Kumpi David tawh kituak theilo a, Christ’ sihna bekmah tawh kituak hi. Zeisu in Late 22:1 a kammalte mahtawh singlamteh tungah thungen (Mate 27:46) hi.

Christ in leitung buppi’ mawhna teng a puak manin Apa tawh a kigamlatna pen zong, Amau kinaihna, adiak in pumkhat ahihna uh tawh enkak leng kitelcian pen (John 1:1, 2; 10:30) hi. Bangzahta in thuakna thuklua taleh Pa leh Tapa kikal kizopna kitat ngeilo hi. Thuaksiatna thukpi sungmah ah Amah aki nutsiat sung mahin Christ in Apa mah muang cinten den lel hi.

“Christ pen eite aiawhpa ahih manin eima’ mawhna khempeuh Amah kisuan hi. Eima’ thukham palsatna hangin kisiat na’ng pan hong tatkhiatna dingin Amah thukham palsatpa in kiseh hi. Adam tuute khempeuh mawhna teng Ama’ lungtang tungah kisuan hi. Mawhna tungah Pasian’ hehna, mawhna hangmah in Ama’ lungkim lohna teng khempeuh in A Tapa lungtang sungah kidim hi” —Ellen G. White, _The Desire of Ages_, p. 753.

A lauhuai mahmah limpua bawngtal, humpi hawk leh uite cihteng pen, mawhneilo huhpa neilo, ama’ hun nunung sungin mihing’ gilo ngongtat te’n Christ a bawlsiatna teng a cihna ahi hi. Late 22 mahmah in, Zeisu pen Ama’ kammal teng mah zang kik in gu khauh mahmah kammalte tawh mipi in kosia (Late 22:1, 8; Mate 27:43) gawp uh a, galkapte in zong Zeisu’ puan hawmsem (Late 22:18, Mate 27:35) uhhi. Mipi in _“nuaicip”_ dingin a zonzon uh pen Biakinnpi bul _“kiusuang”_ (Late 118:22) hong suak hi.

Nialnam a thuak Messiah in, sihna zo in hong thawhkik ciangin, Pasian’ mite hotkhiat na’ng bulpi hong suakta (Mate 21:42; Sawl. 4:10–12) hi. Christ in mihingte’ nial thuak ahih hang, Pasian Ama’ Kha biakinn _“innkiu suang lianpen”_ in bawl in pahtawi (Eph. 2:20"22; 1Pet. 2:4"8) hi. Tua Pasian hong gupna bulpi Suang a nial peuhmah, tua suang mahin amaute thukhen thuakna bulpi mah hong suak ding (Isa. 8:14; Mate 21:44) hi.

`Zeisu tungah na aapsa mawhna khempeuh a ding thaman khempeuh Zeisu mah in singlamteh tungah lohkhin zo hi. Ama’ thuakna in nangma nuntakzia koibang in hong sukha a, koibang in mawhna huathuai nasa thei ding hiam?`