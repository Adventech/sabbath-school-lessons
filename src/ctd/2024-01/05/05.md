---
title:  Ama’ Kamciamte Maimang Suak ding hiam?
date:   31/01/2024
---

`Late 77 sim in. Laikungpu in bang phukha hiam?`

Late 77 in, a beisa hun a na asak mahmah thute pan Pasian’ hotkhiatna ding a ngetna kahtam la tawh kipan hi (Late 77:1–6). Laphuakpa in a pumpi khempeuh tawh dahsa in Pasian zuan hi. Pasian kiangpan hong pai khat peuh ahih kei ngal leh nial pah hi.

Pasian a phawkna in a gimna khangsak semsem zaw bang ahi hi. “Keimah in Pasian ka ngaihsun a, ka tautau hi” (Late 77:3). Hebrew pau _“tautau”_ pen _hamah_ hi a, tuihual ging gamgam a cihnopna hi (Late 46:3). Tuamah bangin laphuakpa pumpi buppi kiloklok hihtuak hi.

Pasian a phawkna in koibang in lung gimluatna piangsak zawsop thei hiam? Lungkhamna dot ding honpi khat in amah lung gimsak hi(Late 77:7–9): Pasian kikhel khin hiam? Pasian in Ama’ thuciamte pelhsuak ding hiam?

A beisa sungah Pasian in khauhtak mahin a hotkhiat hinapi, tutung ciangin Pasian omlo bang hiliang ahih manin Pasian in don sa melmel lo hi. Pasian kikhel khin ahihleh, laphuakpa a ding lam-et beita a, a hanciamna khempeuh thukhupna hita hi.

Tua laitak Topa in khangciim sak ahih manin ihmu theilo hi (Late 77:4). Hih thu in Laisiangtho laikungpu te ihmu theilo zel a, tua a ihmut theihlohna pen Pasian in Ama’ deihna picing na’ng in zatsak hi (Piancilna 41:1-8; Esther 6:1; Dan. 2:1-3). Ihmut theihloh zan saupi sungah, abeisa hunsung a hotkhiatna tengpen, hotkhiatzia athak Topa in ngaihsun sak hi (Late 77:5, 10).

Laphuakpa in Pasian kiangpan lungmuanna a saan ciangin, bangmah hilhcianna zong kipia tuanlo a; Job hunlai bangin Pasian’ cihtakna leh muanhuaina ngak ding bek ahi hi. Laphuakpa in upna tawh Topa ngak ding hanthawn a, Pasian pen tanglai Israel tungah na lamdang a bawlpa mah hilai ci in theih ding ci hi (Late 77:11–18). “Nangma’ khekhap te kimulo” cih zong laphuakpa in thei a, mihing’ mittang in a muhloh Pasian ompihna leh makaihna zong phawkkha veve hi. Pasian in a langtang leh a simtham in kilang cih phawk ahih manin, a simtham leh a vangliatna lampi pahtawina a pia hi.

`A beisa hun in nangma nuntakna sungah Topa nasepna ngaihsun kik in. Tua thute in nang tuahkhak peuhpeuh phutzawhna ding koibang in hong huh thei ding naci hiam?`