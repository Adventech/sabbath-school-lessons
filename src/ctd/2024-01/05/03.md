---
title:  Sihna Kongkhak ah
date:   29/01/2024
---

`Late 41:1–4; 88:3–12; leh Late 102:3–5, 11, 23, 24 sim in. Hiteng in bang phutkhak thupeuh genuh hiam? A gen thuteng bang tawh nazom thei diam?`

Cinatna leh sihna pan hotkhiat ding thungetna hi a, Pasian’ tate leitung thuaksiatna peng thei tuanlo cihna ahi hi. Late pen laphuakpa thuak haksatna teng ahi hi. Thahatna neilo, lopa bangin vul, an ne zolo, si dingin kiseh khin, a kithat han sunga omsate tawh kibang, Pawl leh lawm zong ngai, thuaksia in lungkia in om ing cihi.

Late tampitak in, Israel mite thuman loh manin Topa in hih gimnate a phal hizaw citek uhhi. Laphuakpa in, mawhna in natna hong tun cih phawk a; damsak kikma in maisakna kisam (Late 41:3, 4) cihi. Ahihhang Late pawlkhat Late 88 leh 102 leuleu in, Pasian’ mite in mawhna neilo pipi mah a thuaksiate pen leitung nuntak ahihman ci hi. Tel hak peuhmah hi.

Late 88 sungah, Pasian in sihna kongkhak ah hong koih ci hi. Hangsan tak mahin a khatam phial uh zongin, a kammal khempeuh uh pen upna vive hi bilbel a, Topa in thuakna hong phal ahihleh, Atate hong puahpha kik ding ci uhhi.

Hang kong tualpi panin, laphuakpa in Pasian’ lamdanna, hong itna leh a dikna, a cihtakna leh a thumaanna teng phawksak hi (Late 88:10–12).

Pasian in amah sat cih laphuakpa in thei pipi in Pasian mah pom tentan hi. A thuak siat hang, Pasian hong itna niallo in Pasian bekmah ama’ suahtak na’ng ahihlam thei hi. Laphuakpa in thuaksiatna telcian bek hi lo in Pasian’ hehpihna tawh nai kikhawlh mahmah in tua tegel zong a kikhenkhia theilo thunih ahi hi.

Tomgen leng, Pasian in thuaksiatna leh hotkhiatna a phal khawpna pen, Amah a Lianpenpa ahihna hong lahna ahi hi. Pasian in ukzo cihthu in lam-etna piangsak hi. Christ thuaksiatna leh mihing a ding liauliau in sihna kongkhak a kantan nopna khawng lungngai kawmin Late 88 i sim ciangin, Ama’ hong itna thukzia in hong dipkua sakzo hi.

`Singlamteh tungah Zeisu in mawhna hong thuaksakna ngaihsun in. Pasian in zong Christ sungah eite sangin nakthuak zaw a, tuathu in zia-etna leh thuaksiatna sungah koibang in upna hong neiveve sak thei hiam?`