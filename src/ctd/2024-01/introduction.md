### Late: Pasian leh mihingte Lungsim a kimuhna

Late pen Laisiangtho sung ah a hoihpen thungetna leh la ahi hi. Phatna, nopna, dahna leh lungkiatna teng tamlawh in; kumpite, laphuakte leh siampite leh mipite in, amau kisikna dungzui in la phuak uh a, thu um mite a dingin thungetna leh phatna laibu in kizang tawntung hi.

Laisiangtho in eite hong hohpih mahbangin, Late in hong hohpih banah eite ading in a pau ahi hi. Pasian tungah a ki aap nuamte ading in Late in, Thupha, lam-etna leh Pasian’ vangliatna kilatsakna ahi hi. Mi tampitak in tua late pen amau lungsim sung pan hong phul khia thungetna zah mahin ngaihsun uh hi. Luther mahmah in zong Late tawh kisai in: “Lungnopna pulak nading leh phatna piakna dingin hi late sangin a hoihzaw koi ah om ding hiam ciliang hi. Mi siangthote in huan hoih mahmah khat sungah ombang ahi a, Vantung lam dakto bang ahi zong in namu ding a … tua late thumna tauna kammalte sang in, dahna kisikna a pulak thei zaw ding kammalte koi ah om ding hiam? Hih late sungah, mi siangthote in sihna hell sung ensuk a, Pasian’ hehna tawh kidim in khuamial zophial cih zong mu ding uh hi. Tua ahih manin Late laibu pen mi siangthote’ Lunggulh pen laibu cih huai phial hi. Mi khempeuh tuahkhakna bang in ama mailam a ding peuhmah late sungah a kituak na-omzelzel hi. Tuate tawh a kibang kammal laibu dangte sungah omlo hi.”— Martin Luther, Martin Luther: Selections from His Writings, ed. John Dillenberger (New York: Anchor Books, 1962), pp. 39, 40.

Late sungpan nuntakna hong khelzo vangliatna ciap theihna ding pen, tanglai thu- ummite in tua late sa in Pasian’ min phat in, kiniamkhiat takin mawhna pulak in a omuh bangin omding in hongsam hi.

Tua ahihleh late kisin a kul hiam? Laisiangtho laibu dangte mahbang in Late laibu zong, tangthu, Pasian’thu leh kammal kizopna tuamtuamte mah tawh a kidim hi. Late laibu kisinna in, khangthak leimite leh leitung kinai zopna piangsak hi. Tua late pen Pasian’ mite thungetna, mihing a hong piang i Topa thungetna leh Zeisu a ding i thungetna ahihlam phawkhuai hi. Pasian in mihingte tungah hong ki pulakna zong ahi hi. Late kisinna in, Pasian in eite ading hong sepsaksa khempeuh leh, Zeisu Christ tungtawn in leitung a ding in a sepsaklai ding teng zong kisinna hilai hi.

La dawng 150 bang aphak tei hang mun tuamtuam pan kaihkhop zong hikhollo hi. Pasian’ mite’ khalam khualzinna vive hiphial hi. Hoihna ading hoihna leh siatna ading siatna mah hongpia Pasian ukna sungah kipkho in khualzinna ahi hi. I sintohtoh ciangin ukna hoih nuai a omgige hih leitung pen siatna in to pha ahihlam i mu ding uhhi. Pasian maanglai mah maw leh? Thu-um mite in leidang ah Pasian’ phatna late koici saktheih ding uh hiam? Late in eite khualzinna hong thahatsak in, Zeisu’ maitang imuh dong in, nisim in Pasian tawh kimu in lungsim sungah hong kikhawl thei sak hi.                 

_Dragoslava Santrac, Laisiangtholui ah PhD hi a, General Conference of Seventh-day Adventists Leitung buppi Zumpi ah, Encyclopedia of Seventh-day Adventists laibu endikte makaipipa ahi hi. Amah in Late 76-150 sung teng Seventh-day Adventist International Bible Commentary teng gelh hi. _