---
title:  Jerusalem ah Kilemna ding Thungen
date:   11/03/2024
---

`Late 122:1–5 sim in. Biakna pia ding hong pai te Jerusalem a tun lim un bang lunggulhna nei uh hiam? Jerusalem ah bang muh ding lam-en uh hiam?`

Late 122 in, Jerusalem hong tunglim khualzin te lung hihmawhna gen hi. Jerusalem khualzin Pasian’ mite in, abeisa leh tuhun a amau Pasian hoihna pawikham ding in kum khat thumvei ta lungdamna tawh hong pai uhhi (Thuhilhkik. 16:16). Tualai in Jerusalem ah “Israel teci panna” (Late 122:4) leh thukhenna zumpi omna (Late 122:5) ahi hi. “Israel teci panna” acihpen biakinnpi hi a, amau’ hunlai in “teci panna biakinn” (Gam. 1:50) kici a, “teci panna singkuang” zong om hi. Thukhenna zum a kikoih mahbang in thukhen zia zong Jerusalem ah om bek hi(2Sam. 8:15). Khualzin hun pen mikhatpeuh in ama’ hunlem bangbang ahi hi. Pasian tungah cihtakna leh mite tungah thutang kipletna in kikhen khia thei ngeilo hi.

`Late 122:6–9 sim in. Pasian’ mite thungetna bulpi bang hiam?`

Jerusalem tungah nopna omna ding thungen cihpen, khua mite tungah thupha omna ding leh biakna piate pumkhat nading in nopna kizelsak ding cih ahi hi (Late 122:8). Pasian leh Amite kikal, Pasian’ tate lakmah ah kilemna a omleh bek Jerusalem khuapi in kilemna khuapi hithei pan ding hi. Jerusalem ah lungnop kilemna omtheihna ding thungetna pen Pasian’ mite kiangah Pasian leh amaute khat leh khat kilem ding cihnopna zong ahi hi. Jerusalem ah lungnop kilemna ompeuhleh, mihingte khangto ding uhhi (Late 147:12–14).

Late mah in, mipite upna lamah cidam kimna ding thungetna pen Pasian’ tate in nisim in ahih ding uh hi a, tuabang in a khauh pumkhatna bek tawh Pasian kiangpan lungnopna leh hotkhiatna pen leitung ah kipuak thei pan ding hi (John 13:34, 35).

Jerusalem ah kilemna omtheihna ding thungetna pen thu-umte’ mawhpuak hi a, hun nunung Pasian’ gam hong pian ciang in Jerusalem bek hilo, leitung bup tuamcip ding hi (Isa. 52:7; 66:12, 13; Mang. 21-22).

`Eite lakmah ah lungsim kituak dimdiam in koibang in omthei ding ihi hiam?`