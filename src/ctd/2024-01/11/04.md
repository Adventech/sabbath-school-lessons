---
title:  Zion—Minam Khempeuh’ Innpi
date:   12/03/2024
---

`Late 87:1, 2 sim in. Bangin Zion hibang dinmun suah hiam?`

Late 87 pen Zion in Pasian’ teeltuam khuapi hi cih pahtawina la ahi hi. Pasian’ biakinn taw-phah bulpi pen Zion mual tungah om hi (Late 2:6; 15:1). Hun tawp ciang in, Zion in mual khempeuh tungah hong sangto ding a, Topa mah leitung ah Sangpen hi cih hong lahna hiding hi (Late 99:2; Isa. 2:2; Mic. 4:1).

Late 87 in Zion pen “mual” ci a, vanglian sak hi (Late 133:3). Pasian in Zion kongpi tepen “Jacob tenna munte” sangin itzaw ci a, a beisa hunsung a Shiloh leh Bethel bang in Pasian’ mite ki kaihkhopna munte khempeuh sangin laamsang zaw cihi. Tua hi a, late in Pasian biakpiakna taktak pen Ama’ teeltuam na mun leh Ama’ deih bang in hihna bek hi ding cih kipsak hi.

`Late 87:3–7 sim in. Zion tawh kisai a minnei bangteng kigen hiam?`

Zion minthanna in minam khempeuh Pasian kiangah kai uh a, Pasian’ gamgi in leitung buppi huam hi. Zion pen Topa leh amau Honpa pianna mun hi kici a hihtei hang, Pasian in minamdangte zong niambawl tuanlo cih phawk in.

Mimal peuhmah aki ciapteh ciangin amau pianna leimun zui in kiciamteh hi (Neh. 7:5; Luka 2:1–3). Zion panin minamte hong piang cih Late in thumvei pulak a, Zion’ tate khempeuh ading hamphatna khempeuh a thak in guan cihi.

Late 87 mahin Jew leh Gentile a kibang in hotkhiat hi a, Christ hong hotkhiatna tungtawn in pawlpi khat in omkhawm thei uhhi (Rom. 3:22; 10:12; Gal. 3:28, 29; Col. 3:11). Late in Zion hauhna a gengen teng pen, Daniel’ mang sunga mualpi in leitung dim a cihpen mah hi a (Dan. 2:34, 35, 44, 45), Zeisu gentehna ah Pasian’ gam pen singkung golpi khat tungah gam vasa khempeuh tawlnga thei a cihpen mah ahi hi (Mate 13:32).

`Minam khempeuh tungah pawlpi Thupiak Lianpi ahi lungdamthu hilh ding in Zion in mikhempeuh koibang in sang lel hiam (Mate 28:18–20)? Vantungmi thumte thupuak tangko dingin hih ngaihdan tawh in kituak thei naci hiam?`