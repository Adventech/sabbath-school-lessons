---
title:  A Khawl Theilo Topa’ Cihtakna
date:   03/03/2024
---

`Late 78. Hih late sungah tangthu sung a bang hun thum teng ki pulak khia hiam? Hun sim panin a piang thute panin Asaph in bang pilna la thei hiam?`

Israel’ tangthu enkik leng Pasian’ cihtakna leh Israel cihtak lohna hipha diak hi. Amaute’n zong khang thakte in pulehpa khialhna mawkzuih lo in Pasian leh a thuciamna tungah cihtak ding hilh ding uhhi. Laphuakpa in bel tangthu pen thu gentehna in zang a (Late 78:2), a za mipite in late’ khiatna deihtak in ngaihsun ding a cihnopna ahi hi. Late 78:2 zong, Zeisu in (Mate 13:34, 35) sunga thugentehna tawh a thuhilh pen a genkholna cih ding ahi hi.

Late in Paikhiatna hun zong hong pulak zel a (Late 78:9"54), Canaan ah gam hawmna (Late 78:55"64) leh David hun zong ahi hi (Late 78:65"72). Topa nasepna lianpi leh mipite in Pasian thuciamna a palsatna uh hangun a nunggu zong pulak hi. Israel tangthu sungah Pasian maiah Israel gitnat lohna tuamtuam, a diak in milim biakna hi phadiak hi (Late 78:58).

Laphuakpa in, Israel’ cihtak lohna zungpi pholak a: amau a ding Pasian’ sepsaksa teng zong mangngilh khin in, Pasian muanlahna tawh Pasian zia-et uh (Late 78:18, 41, 56), langdo uh, A thuciamna, A thukhamna leh a teci pannate tungah kiplo uhhi (Late 78:10, 37, 56). Hibang gitnat lohna teng pulakna tawh, laphuakpa in, tanglai Israel’ thunialna mawhna bulpi pen Topa muanlahna hi cihi (Late 78:7, 8).

Late i sim ciangin, mong neilo Topa’ hehpihna itna sangin, a mihingte’ lungsim khauhna leh khalam mittawtna peuh kimukhia zawsop hi. Khang thakte e leh i pilhak mahmah lel hiam?

Khangluite tungah thu i nakkhenluat ma in, eimah zong ki ngaihsut kulpian hi. Eimah zong a beisa Pasian nasep lianpite leh Thuciamna in hong kalh thute mangngilh pahpah hilo ihi hiam? Late in mihing te’n amau sep zawhna muanloh ding thapia zaw hi. Late 78 in mihing pen thanem lua a Pasian cihtakna leh itna sungah zungkhak loh phamawh cihi. Pasian’ mite guallelh zelna (Late 78:9; 62–64) in, Pasian’ cihtakna sungah a omlo peuhmah guallel ngiat ding cih late deihna pen picingsak hi.

`Na hun beisa panin bang pilna peuh nangah kha hiam?`