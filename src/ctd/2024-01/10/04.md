---
title:  Tangthu leh Kisikna Phawkkik
date:   05/03/2024
---

`Late 106 sim in. Hih late sungah bang tangthu leh pilsinna peuh namu hiam?`

Late 106 in zong, Israel’ tangthu lianpen mah phongkhia a, Paikhiatna, gamlak vakna leh Canaan nuntakzia teng ahi hi. Apu leh pate mawhna siathuaina in khang thakte sal tangsak zo hi. Late pen amau Babylon ah a omsung a kigelh hithei a, a ciahkik khit ciang in a kigelh zong hithei hi. Bangbang hileh laphuakpa in tua tangthu tungpan in mite in pilna a ngahtheihna ding in Kha Siangtho in humuap hi.

Hih Late in zong a dangte mahbang in, Pasian in Ama’ thuciamna tungah cihtakna tawh a beisa hun in Amite honkhia (Late 106:45) mah naci hi. Pasian in Amite a kisik peuhmah minamdangte lakpan nangawn kaikhawm in maipha paikik ding cih lam-etna zong hong guan hi (Late 106:47). Tu mahmah a hotkhiat ding thuumna pen deihkaih mawk hi hetlo a, Pasian in a beisa a hotkhiatna bulphuh man hizaw (Late 106:1"3) a, Pasian in Amite tawh a thuciamna cihmah in peel ngeilo ahihman hizaw hi.

Late 106 pen, Israel tangthu sunga a gual lelhna teng kikaikhawm pha a, tuate in amaute mawhna pulakna lianpi ahih banah tanglai a pupate sangin hoihzaw tuanlo uh ahihna kilangsak hi. Khang thakte in khangluite sangun suukzaw a kisakna uhpen, khanglui mawhna gau teng ki thuak ahihlam thei uh a, khangthakte in khangluite khekhap mah sik in gitlohna lampi mah tawn uh himah taleh, Pasian in hehpihna lian mahmah tawh amau honkhia veve hi. Tuabang ahih takpi leh, Pasian’ omzia a telcian, singlamteh tunga Zeisu hong hotkhiatna teng zong anei, tuhun eite bangzah hi semzaw ding cih ngaihsun in.

Late 106 a lungdamthu pen Pasian hong itna kip in mihing’ mawhna tuamcip zo hi (Late 106:8"10, 30, 43"46). Moses leh Phinehas in Pasian’ hehna a hepkhiat sakna pen thu-umte ading in Christ in a palai sepsak mahbang ahi hi. A beisa hun a mimal phutkhaksa Pasian’ itna tangthu khat in eima tangthu kipuahphatna hong piangsak thei bek hi.

`Late 106:13 in: “Amaute in Ama’ nasepte mangngilh pah uh a; Ama’ thugen ding ngaklo in gamta pah uhhi” cihi. Banghang in eimah in zong i tuacih ding baihlam mahmah thei hiam?`