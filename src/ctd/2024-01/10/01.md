---
title:  A Beisa Hunte pan Pilna
date:   02/03/2024
---

### Tukalsung Simding
Late 78; 105; Gal. 3:29; Late 106; 80; Gam. 6:22–27; Late 135.

> <p>Kamngah</p>
>  “I pu i pate in hong gensa, eite in i zaksa leh i theihsa, tanglai-a thuthukte ka hong genkhia ding hi. Hih thute, i tate tungah eite in imloin, a hong piang lai ding khang thakte tungah, Topa' minthang nasepna, ama vangliatna, ama sepsa na lamdangte i gen ding hi.” (Late 78:3, 4).

Late tampitak sungah, Topa hong hotkhiatna a phatna tampitak mah om hi. Hih Late pen “hotkhiatna tangthu Late” or “tangthu Late” kici hi. Pawlkhat in Pasian’ mite tungah, amau’ tangthu pan mah in pilna sin kik ding, amau’ khialhna leh apu apate khialhna mahmah panin sin ding hanthawn hi. Tua tangthu Late pawlkhat sungah, Topa in tu laitak amau haksatna pan hong honkhia theipa cih muang in, a beisa hunin Pasian’ hotkhiatna teng lagui in om hi.

Tangthu Late in hong kalh thu pawlkhat in, eima nuntakzia pen tangthu sunga Pasian mite’ mah tawh kibang cih hong musak hi. Christ tungtawn in tangthu sunga Pasian mite innkuan sungah i kihel ciangin (Rom. 8:15; 9:24–26; Gal. 4:6, 7), tanglai Israel mite omzia khempeuh in eima’ khalam omzia mah hong hipah hi. Tua ahih manin, eima’ hun beisa panmah in pilna kisin thei hi.

Deihna bulpi ahihleh, Pasian’ mite a khang a khang in, hih kidona lianpi sungah a ciapteh huai tangthu sungah kihelkha uh a, Pasian’ deihna bulpi zong pulakkhia uhhi.