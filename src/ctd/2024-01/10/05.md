---
title:  Topa’ Lenggui Thugentehna
date:   06/03/2024
---

`Late 80 sim in. Hih late in Pasian’ mite koici pulak a, bang lam-etna lian lunggulh uh hiam?`

Israel pen lenggui hi ci a, nenniamna Egypt panin a bawhkhiat, hauhna Kamciam Gam ah a suankik lenggui cihi. Lenghuan tawh limpuaksak limlim pen, Pasian in Israel teeltuam in dontuam cihna ahi hi (Pian. 49:11, 12, 22; Thu. 7:7"11 simbeh in).

Ahi zongin, Late 80 in Pasian in A Lenghuan tungah heh cihi (Ps. 80:12). Kamsang pawlkhat in lenggui kisia ahih manin Pasian in thukhen a suksiatna thuak ding ci uhhi (Isa. 5:1"7; Jer. 2:21).

Cihtei hang Late 80 in Pasian’ thukhenna hangthu bangmah genlo hi. Hong itna thuk omkhin ahih manin, Laphuakpa in hibang hunsung ah zong Pasian in hong itna kipsak veve lai ding lunggulh hi. Pasian’ hehna tawh thukhenna leh a langkhat ah Pasian’ itna tawh maisakna tegel kikal ah ki telsiam lohna omthei a, laphuakpa in Pasian hehna paisuak in mihingte a suksiat gawp ding patau mahmah hi (Late 80:16).

`Gam. 6:22–27 sim in. Hih thupha pen Late 80 in koici zat hiam?`

Late in, Aaron tungtawn in Amite thupha a kamciamsa teng hong phawkkik sak (Gam. 6:22"27) a, mihing hamsiatna khempeuh tungah Pasian hong itna in gualzo zaw ding cih pulak hi: “Ka ngei uh hong bangsak kik in Pasian aw, Kote khempeuh hong ki hotkhiat kikna dingin Na maitang hong tangsak in” (Late 80:3; 80:7, 19 sim in).

Hebrew pau in “ngei bangkik” cihpen “ciahkik” cihna hilel a, Laisiangtho sung tawntung ah Pasian in a vakthapcip Amite, Ama’ kiang hong zuat kikna ding a sapna in a kizang den ahi hi. Kisikna tawh Pasian kiang zuatna tawh kizom pha mahmah hi.

“Keimah Topa kahihlam theihna lungsim kapia ding hi. A lungsim khempeuh uh tawh Kei kiang hong kileh ding ahih manin amaute Ka mi hi in, Kei pen amaute’ Pasian Kahi ding hi” (Jer. 24:7).

`Pasian kiang zuan ciahkikna ding koibang in na kisik hiam?`