---
title:  Nenniam Thuakte ading Thutang
date:   05/02/2024
---

`Late 9:18; 12:5; 40:17; 113:7; 146:6-10 leh late 41:1–3 sim in. Hiteng ah tuni ciangdong a ding bang thupuak om hiam?`

A thanem a zawngkhal mizawng te, cimawh te, nenniam te, pa neilo te, meigong leh lengla te tungah Pasian in thuman thutang tawh kemtuam den tawntung hi. Late sungah thukham leh Kamsang te mahbang in hihthu tungtang ah kician mahmah hi (Paikhiatna 22:21–27; Isa. 3:13–15).

Late tampi takin “mizawng tasam” cih kammal zang a, minam leh biakna ngeina hangin nenniam thuakte kihel saklo hi. Hihpen vannuai buppi Pasian’ kepcinna a pulak khiatna hipah hi.

“Mizawng tasam” cihpen, neihlehlam kicinglo cihna bek hi lo a, a thanem te, huhna kisam te cihte ahi hi. Pasian hehpihna lianpi pulakna hi a, thuaksiate in Pasian lobuang huhna koimah ah neilo hi.

“Mizawng tasam” a cihpen, lungsimtak tawh thumaan takin Pasian it in, Ama tung ah kipum-aapna; eimah kitodelhna leh eimah ki thupit sakna cihte khempeuh paaisiang ding hi. Mi “genthei” (Late 41:1–3) a khual mite acihpen Pasian tungah mite’ cihtakna a cihnopna ahi hi. Mi thanem tetung ah tatsiatna pen Laisiangtho hunlai pek panin gitloh mawhna ci ngiat hi (Paikhiatna 15:7–11). Late in ki nenniamna peuhmah langdona in a aw uh lamto dingin hong sawl hi.

Late in mi khatpeuh lungmuan theihna dingin mihing lungsim lel panin hong piang tawm mi khatpeuh kisiat theihna’ng thu-ginalo khawng pen, mihing bitna ding pilna bulpi hi ci in upsakna khawng pen Late in nuaisiah mahmah hi. Mihingte makaihna tawh Pasian’ thutawh a kituaklo kihilhna sungah uptaktak ding mawhzolna peuhmah pen, Pasian’ mite in nial cinten ding hi.

Topa in hong hehpih manin mizawng tetawh Amah ngiat mizawng hong suaksuk in, Ama’ zawnna hangin mi tampi in hauhlawh ding (2Korin 8:9) cihi. Christ’ hauhna a cihteh, mawhna hangin nenniam thuakna pan khahkhiatna hi a, Amah in Pasian’ gamsung ah nungta tawntung ding cih hong kamciam hi (Mang. 21:4). Late hong kamciamna teng pen Zeisu Christ in picingsak a, ki bawlsiatna khempeuh leh tua mite thuakna awlmawh lohna khempeuh tungah Christ mah in thukhen ding hi (Mate 25:31–46).

`Eite lak a “mizawng tasam” te bangzah i veii a, bangzah i sepsak kha hiam?`