---
title:  Bang Tanvei Thumanlo in Thukhen Lai Ding?
date:   06/02/2024
---

Topa in Israel makaite tungah thukhen theihna’ng thuneihna pia hi (Late 72:1-7, 12-14). Israel kumpite in amau’ thuneihna peuhmah Pasian deihna bangin sem ding hi. Makaite’ bulphuh ding pen gamsung khempeuh daihna leh thumaanna kidim sak ding a, mite’ kamsiatna peuhmah don ding hi. Tuabang ciang bek in gam leh mipi nuamsa pan ding cihi. Kumpipa tokhom pen, mihing’ thahatna tawh hi lo, Pasian tungah cihtakna bek tawh thahat ding hi.

`Late 82 sim in. Makaite in thumaanna lampialpih in, a kepcin ding uh mipite a nenniam ciangin bang piang hiam?`

Late 82 sungah, Israel te thukhenna hong siat ciangin, Pasian in thukhenna pia hi. (Late 82:1, 6) sunga “pasiante” a cihte in, milim pasian peuh vantungmi peuh hilo uhhi.   Banghang hiam cihleh tua pasiante in Pasian’ mite pen thutang tawh suahtak sakna ding thu ngah ngeilo hi.

A kalh thuteng pen Late 82:2-4 sunga om a, Torah thukham tengmah hi a, tualai ah “pasiante” a cihpen Israel makaite a cihna ahi hi (Thuhilhkik 1:16-18; 16:18-20; John 10:33–35). Pasian in “mihing tate” in, thumaan tawh thu khen maw khenlo cih sittel a, mawh baang ahih manun amau thuak ding gimna zong piapah hi. Makaite in khuamial sung ah gamta in lampialpih gawp hi (Late 82:5), khuavak (Late 119:105) ahi Pasian thukham melsiah uhhi. Laisiangtho in Topa bekmah Pasian hi cih len cinten hi. Pasian in leitung a ukna pen Amah aiawh dingin mihing makaite koih hi (Rom. 13:1). Tangthu sung leh tuhun mahmah a Pasian aiawh mite in amau tunga a kipia mawhpuak pen bang tanvei lam a pialpih khin tammaw?

Late 82 in, amite’ tunga aki “pasian” sak keei makai pawlkhat bangpen kodikdek hi. Pasian in ukna teng Israel makaite tungah apiak teihang amau zong “Sangpenpa tate” kici lel a, Amah aiawh hinapi Pasian in mite mai ah nial leltak hi. Pasian in amaute zong sithei mi hi a, mikhempeuh mahbang in thukham nuai mahah omveve uh cih phawksak hi. Pasian thukham tungsiah ah kuamah omlo hi (Late 82:6–8).

Pasian in leitung buppi thukhen ding a; Pasian’ mite mahmah in Pasian’ mai ah thukhen thuak ding uhhi. Makaite leh mipite in Pasian’ thukhenna ciing zaw leh amau a ding lam-etna bulpi hizaw hi.

`Midang tungah koibang ukna peuh nazang kha hiam? Tua ukna mah pen bangzah thumaan in nazang hiam? Awlmawh nimaw.`