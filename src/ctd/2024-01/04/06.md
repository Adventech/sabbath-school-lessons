---
title:  Mun Siangtho Biakinn pan Huhna
date:   25/01/2024
---

`Late 3:4; 14:7; 20:1–3; 27:5; 36:8; 61:4; leh Late 68:5, 35 sim in. Hihteng in huhna koipan hongpai ci hiam?`

Khalam ahi a, taksa lam ahi zongin, bukna huhna pen biakbuk panin hong pai hi. Biakbuk pen huhna leh bitna mun leh hotkhiatna mun ahi hi. Biakbuk in patau mite a ding bukna ahi hi. Pasian in tagah meigong tezong biakbuk panmah in kemcing a thapia hi. “Hoih kicinna Zion panin Pasian hong tangkhia” (Late 50:2) a, Pasian thuman thukhenna kitangko in, Topa thuphate hong luangsuk hi (Late 84:4; 128:5; 134:3). Biakinn pen Pasian mahmah a omna mun ahih manin, mundang bukna khempeuh sangin hoih khengval hi. Pasian’ ompihna in, a kip biakinn bangbek hi lo a, bit mahmah hi. Tua mahbang in Pasian’ omna mual ahihleh zong Zion mual in mual dangte khempeuh khengval in mualhoih ahi hi (Late 68:15, 16; Isa. 2:2).

> <p></p>
> “Eite neih Siampi Lianpenpa in i gitnat lohna ah eite a hong hehpih theilo ding hilo hi; eite mah bangin, zia-etna khempeuh a thuak hi a, ahi zong in mawhna bawllo hi. Tua ahih manin a kisap hunin eite a hong huh ding in hehpihna leh dikna i ngah theihna dingin, kimuanna lungsim tawh hehpihna tokhom vazuan ciat ni” (Heb. 4:15, 16).

`Hih Laisiangtho kammalte leh laphuakpa in biakinn’ thu a genna koici kinaih naci hiam?`

Pasian’ biakinn a siangthona in mihing khempeuh mawhnei kihhuai a, Pasian hehpihna ngahtaak i hihloh lam laphuakpa in theisak a, hotkhiatna peuhmah pen Pasian’ cihtakna leh hong hehpihna hang bekmah ahi hi (Late 143:2, 9–12). Eite hoihna peuhmah in Pasian’ maiah hoih zolo hi. Mihing in kisikna taktak tawh Pasian’ hehpihna leh mawh maisakna a ngah uh ciang bekin, hotkhiat na’ng khamuanna neithei pan ding uhhi. Biakbuk nasepna teng in Zeisu’ hong hotkhiatna teng limpua ahi hi.