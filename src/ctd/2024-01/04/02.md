---
title:  Ka Guhpi Na Maiah Kiseelciplo
date:   21/01/2024
---

`Late 139:1–18 sim in. Pasian’ vangliatna (Late 139:1-6), Pasian’ omna (Late 139:7-12), leh a hoihna (Late 139:13-18) koibang in lak hiam? Pasian’ liatna in Pasian kamciamte’ thu bang gen hiam?`

Mikhat huhnuam napi cin bangmah neilo in na omngei hiam? Mi pawlkhat in nang hong huhnuam mahleh nang’ kisapna theilo hi. Mihing hong itpen leh hong veii pente bang zong hi lo, Pasian in eite dinmun hong tellua mahmah in hong huhnuam mahmah hi. Tua hi a, huh ding leh hotkhiat ding Ama hong kamciamna in daimaimai lo in a kipkho mahmah thuciamte ahi hi.

Pasian in laphuakpa nak tellua mahmah a, anu’ gilsung a naubu in zong Pasian’ mai pan seelcip zolo hi (Late 139:13, 15). Pasian in thei tawntung (Late 139:2), a sunglam (Late 139:2, 4), a gamlat ciang zong – laphuakpa omzia khempeuh theikhin hi. A lamdang Pasian pilna pen Ama’ piansak theihna vang hang hi a, mihingte tawh nai ommahmah in kepcin denna zong ahi hi. Hihbang a lamdang lua hong theihtelna in eite hong lauhthawn gawp zawlo in Zeisu angsung leh singlamteh tungah Ama hong zawhsaksa tetawh hong kinaisak sem zaw hi. Zeisu sungah upna tawh, Ama’ dikna hong kipia a, “Pasian dikna” ngeingei ahi hi (Rom. 3:5, 21).

Pasian hong omna pen a gamla pen zong banzo ci in “hell” (_sheol_, ‘han’) leh _“khua mial”_ (Late 139:8, 11, 12), Pasian omtheihna ding a hi lo mun nangawn ah (Late 56:13) cihi. Ama’ hong ompihna pen _“zingsang’_ kha” _‘nisuahna’_ leh _“tuipi mong dong”_ _‘nitumna’_ (Late 139:9) cihi. Hihbang limpua tawh ahihna pen vannuai ah Pasian hong bat zawhloh na’ng mun omlo cihna hi. Pawlkhat in Pasian pen vannuai phellang zong zolo ding acih uh bang hilo, mun khempeuh ah om a, piangsak bek thamlo kemcing denlai hi (He. 1:3).

Eite hong theihtel sitset banah, hong thaksuah theilai hi. Tuabang in Ama’ liatna a phawkkhak manin laphuakpa lungsim sungah phatna leh muanna hong piang hi. Amah leh Pasian kizopna a subuai thei ding peuhmah Pasian in a sittel ding phalmahmah hi.

`Pawlkhat in amau’ omzia, khuamial pen hun a lauhuai mahmah hun in zong Pasian in telmahmah cih thei ding uhhi. Lungdamthu in eite lam-etna banghang in hithei hiam?`