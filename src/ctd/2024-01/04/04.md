---
title:  Topa in Haksat Laitak in Bukna
date:   23/01/2024
---

`Late 17:7–9; 31:1–3 leh Late 91:2–7 sim in. Laphuakpa in a haksat hunin bang hih hiam?`

Laphuakpa in haksatna nam tuamtuam maingatsa mahin ama’ bukna ahi Topa kiang lam nga hi. Muang cihpen bang peuh piang taleh Pasian in nuntakna uksak ding suakta tak in teelna ahi hi. Haksat laitak beek in muanna ineih zawh keileh koimah ah muang zolo ding hi hang.

Laphuakpa teci panna ah “Topa tungah kabukna leh ka munkip muanhuai Nahi hi kaci ding hi” (Late 91:2) a cihpen, a beisa hunsung a Pasian tawh aki muhkhakna teng in tu in ama’ upna khantohna hong suak hi. Laphuakpa in Pasian liatna teng phawkkik in _Sangpenpa_ leh _Vanglianpa_ ci in Pasian minvawh (Late 91:1, 2) hi.

Laphuakpa in Pasian sungah bitna a muhtheihna a genna ah: _“mun simtham” ‘bukna mun’ “liim”_ (Late 91:1), _“belhna, kulhpi”_ (Late 91:2), _“kha,” “lum,” “kidalna”_ leh _“omna mun”_ (Late 91:1) peuh naci hi. Hihbang limpua teng in laphuakpa’ lungmuanna munteng hong pulakkhia hi. Phawk ding a kisam khat pen, ni a satmahmah laitak in liim a thupitzia leh, Israel mite galsimna sungah lum leh kulhpi bang in a kepbitna teng phawk huai mahmah hi.

`Late 17:8 leh Mate 23:37 sim in. Bang limpua om a, bang hong lak hiam?`

Gentehna hoih mahmah khat pen “_Na kha liim nuai ah_” (Late 17:8; 57:1; 63:7) cihi. Hih gentehna pen vasapii in ano a kep bang tawh a gentehna ahi hi. Topa hong kepna pen muvanlai in ano akep bang (Paikhiatna 19:4; Thuhilhkik. 32:11) leh, akpi in a note a kha nuai ah a kaihkhop tawh genteh hi (Mate 23:37).

`Lauhuaina hong tung a, Topa’ kepna mu zolo ding bang ihih laitak in bang hih ding ihi hiam? Hihbang lungkiat mahmah ciangin Topa in hong ompihloh hang bang hangin hi lo thei hiam?`