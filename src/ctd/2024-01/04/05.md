---
title:  Dalpa leh Khahkhiapa
date:   24/01/2024
---

`1Korin 10:1–4 sim in. Paul in Paikhiatna tangthu koici gen hiam? Khalam khantoh na’ng bang zong hiam?`

`Late 114 sim in. Israel mite Egypt pan a hotkhiat dan hih lagui in koibang in pulak hiam?`

Egypt pan saltanna panin a lamdang Pasian hotkhiatna zong lagui mahtawh Late 114 in pulak hi. Laisiangtholui sung tawntung leh a thak sung nangawn ah, Egypt gam pan a suahtakna pen Pasian vangliatna khat mah in kiciamteh hi. Paul in hih Corinth sung a tangthu teng pen, Zeisu’ hong hotkhiatna limpua gentehna vive in zang hi.

Late 114 in zong leitung nate a piansaksa khempeuh tungah vangliatna nei a, tua mah tawh Paikhiatna sungah Amite a hotkhiatna teng pulak leuleu hi. Tuipi, Jordan gun leh mualte khempeuh leh mihing’ thahat nate in; Israel mite Khapsa Gam a tun theihlohna ding in khak-hal uhhi (Paikhiatna 1:44; Josh. 3:14-17). Ahih hang, tuate khempeuh tungah Pasian vanglian hi.

Tuamah bangin Pasian’ tate zong vantung Jerusalem a paina lampi ah lauhuaina te tuakkha den uhhi. Late in, mualte galkhat ah vantung leh leitung a Piangsakpa et ding hong hanthawn hi (Late 121:1). Late 114 lungsim mah Zeisu in nei a, tuipi leh Huihpi a daihsak bangin, Amah in leitung zokhin ahih manin pawlpi in bangmah lau ding omlo hi (Mate 8:23-27; John 16:33).

Topa in Amite tungah nalianpi a bawlte in leitung buppi Ama’ omna hangin liing sak zo hi (Late 114:7). Linglawng cih zong Pasian thei in biakna pia cihlam in tel ding hizaw hi (Late 96:9; 99:1). Pasian eilam ah hong omnakleh bangmah kihtak ding omlo hi.

`Thu-um ihihna tawh i phutkhak ding lauhuaina bangteng omthei ding a, tuate khempeuh laphuakpa in zong ana phutkhaksa ahih manin, Topa’ vangliatna in hong kepcin theihna dingin koici kisin theih ding ihi hiam?`