---
title:  Ngaihsutbeh ding
date:   19/01/2024
---

Late 86:5, 15 sim in; Ellen G. White, _Steps to Christ_ sungpan laimai 9–15 “God’s Love for Man” sim in. Pasian in itna hi cihthu in, Late sunga Pasian leh Ama’ nasep khempeuh koibangin hong telcian sak naci hiam?

Tukalsung sinna khempeuh in Pasian leh leitung a kipna ding leh a bitna ding in Ama’ sepna khempeuh siksan in kisin hihang. Laphuakte in, Piangsakpa, Kumpipa, Thukhenpa, kamciam Honpa leh Thukham piapa kiangah thungen uhhi. Leitung ah Pasian in min tampitak tawh hong om a, Tuucingpa (Late 23:1; 80:1), Hotkhiatna Suangpi (Late 95:1), leh Pa (Late 68:5; 89:26) cihte zong ahi uhhi. Pasian in a lianpen leh citakpen ahih manin, hi leitung ah Ama’ sung bek ah bitna leh galmuanna omthei hi.

Late simsuksuk kawm in, Pasian hong itna, hong hehpihna leh leitung honkhia in a thaksuah sak ding a ngiimna teng phawk den ding hihang. “Singlamteh khuavak sungah Pasian’ omzia kisin tamsemsem, Ama’ hehpihna, thumaan takin hong maisakna sungah lungdamna leh, sim zawhloh Ama’ hong itna tawh hong sepsak teng, a thutangpeek a phengphi tano khat anu in a veii mahmah bang in hong veiina teng ki telsemsem hi” —Ellen G. White, _Steps to Christ_, p. 15. Late sungah, Pasian a langdona uh hangun Pasian’ thukhenna thuak uh ciangun zong, Pasian heh paisuaklo a, hong hehpihna beingeilo cih thei ahih manun, Pasian sam tawntung uhhi (Late 103:8).

**Kikupding Dotnate**:

`Leitung ah buaina thuaksiatna a omtawntung tei hang, Pasian in nakhempeuh ukpa hi cih kawmkal ah, kidona lianpi tawh kisai in a omtaktak thu leh mipi deihna khentel ding banghang in thupi thei hiam?`

`Pasian pen Piangsakpa hi cih upna in, eimah mah i kitelcianna leh, piansaksa a dangte tawh zong i kizopna telcianna koibang in hong pia thei naci hiam? Thumaan sungpan lampialna in bang hong piangsak thei hiam? (Late 106:35-42).`

`Laisiangtho hun lai a minamdangte’ milimte in bang khialhna om hiam? (Late 115:4-8)? Tuhun milim bang peuh om hiam? Topa tawh tonkhopna ah bang lauhuaina omsak thei hiam?`

`Pasian’ thukhenna in Pasian’ mite mah tawh kipan ding cih a thei gige Pasian’ mite koici nuntak ding hiam? Pasian in Amite koibang in thukhen hiam?`