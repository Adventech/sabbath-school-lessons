---
title:  Topa in Eite Hong Piangsakzo
date:   14/01/2024
---

`Late 8 leh Late 100 sim in. Hihmun ah Pasian leh mihing koibangin pulak hiam? Hih Late in Pasian’ omzia bang peuh gen hiam?`

Piansakna in Late sungah thubulpi hi a, Pasian’ ukzawhna kipkho sak hi. Vantungte in “Ama’ khutsuak” hi a, Ama’ minthanna leh vangliatna taangko hi (Late 19:1-4; 97:6). Pasian’ min zong leitung buppi ah zahtak kaai pen hi (Late 8:1, 9). Topa in nakhempeuh piangsak a; Amah kipatna neilo (Late 93:2), tawpna zong neilo (Late 102:25-27) hi. Minam khempeuhte’ pasian, ‘mihing khutsuak’ (Late 115:4) maimai tetungah Amah nungta tawntung in lianpen hi. Milimte in ‘khut nei napi in lawng theilo’ (Late 115:7) uh a; Topa ahihleh, “gamthuk pen panin mual sangpen dong … Ama’ khut in leikeu piang sak” (Late 95:4, 5) ci hi.

Late pawlkhat sungah, minam dangte in pasian bangin a ngaihsut piansak sate tungah Pasian’ vangliatna in ukzo ahihna pulak hi (Late 29; 93; 104). Hih late in, Topa pen Ama’ piansak sate khempeuh tungah vanglian in zahtak kaai hi ci uhhi. Late 100:3 in zong thuzawi tawh milim amau guak a omte taai a – Pasian in hong piangsak cihthu bulphuh hi.

Piansakna mahin Pasian’ hong itna teci pang hi. Na khempeuh in nuntakna Pasian (Late 95:7; 147:4-9) hang bek in omthei uhhi. Pasian in mihing hong omsak bek hi lo, tanglai Israel mite pen “Ama’ mite leh Ama’ gankhahna sunga a tuute ihi hi” (Late 100:3). “Ama’ mite” leh “Ama’ tuute” a cih ciangin, Pasian in eite tawh kinai takin hong kikhawl nuam a cihnopna hipah hi.

Piangsakpa bekmah in Amite thupha pia in, pungsak thei a, Amah bekmah biaktaak muantaak pa ahi hi. Late tampitak in husang thei khempeuh, leitung tuipi leh a sunga om khempeuh in Topa phat in awng ding ci uhhi.

Pasian’ minthanna zong a puksa ahi phial zong in hih leitung a piansakna sung mahmah ah kimuthei a, Late in Pasian bekmah biaktaak cing hi cih hong lak hi.

`“Na ngaihsut tham ding in mihing in bang hilel a, Na phawk tham ding in mihing’ ta bang hilel ahi hiam” (Late 8:4). Nangmah hong Piangsakpa nadawnthuk kikna bang ahi diam? Pasian in aksite minvawh hiven (Late 147:4), Nang e Pasian in bangzah hong kemcing naci hiam?`