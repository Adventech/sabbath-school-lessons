---
title:  Pasian in Thukhenpa hi
date:   16/01/2024
---

`Late 75 sim in. Migilote kiphatsakna in banghang in mawkna lel hithei hiam?`

Kumpi lianpen Topa in Thukham piapa (Late 99:7) leh Thukhenpa (Late 98:9; 97:2) zong ahi hi. Mi gilote in Pasian thumaana buaisak tawntung ahihhang, Topa mah in leitung thukhen ding a, gitlohna beisiang sak ding hi (Late 75:8-10; 96:13). Late 75 sungah zong, mi gilote a kisuksiatna ding limpua pawlkhat om hi. Tua limpua pen hai khat sungah lenggahzu san om (Late 75:8) a, Pasian’ hehna lamlak hi (Jer. 25:15; Mang. 14:10). Mi gilote’ kii-te aattan sak cihpen, amau vangliatna leh ukzawhna beita cihna hi a, midikte’ kii ahihleh bel ki pahtawi ci hi (Late 75:10). Pasian in Ama’ thukhen ding hun pen “hun sehsa” (Late 75:2) in koih hi. Thukhenna nunungpen ahihleh hun tawpkhakna ah omding hi (Late 96:13; 1Korin 15:23-26).

Topa in ama’ thukhenna ah mihingte’ lungsim mah bulphuh khat in nei hi. Late 14:2 sim lecin, Piancil 6:5, 8 a phawk kikna mah ahi hi. Pasian in leitung a thukhenna ah, mihingte nuntakzia enpha a, a kua honkhia thei ding zong ngaungau cihthu tua Laisiangtho munnih tegel in honglak hi. Hih thukhenna pen ei pawlpi in “dawpkhol thukhenna” kici a, Pasian in mi gilote thuaksiat ding a khensat ciangin midikte zong huu hi.

Koici nasep hi peuhmah ding hiam?

_Amasa_ in, Pasian in Ama’ mi siangthote pen mi gilote lakpan honkhia phot (Late 97:10; 146:9) a, aki niamkhiatte pahtawi hi (Late 149:4). _Anihna_ ah, a kisik lo mi gilote susia siang hi (Late 97:3). Late pawlkhat bang in, Pasian’ Thukhenna dona dingin mihing’ galhiam lellel in bangmah ahih lohna lakam tawh pulak lai hi (Late 76:3–6). Topa in mihingte gamtat khialhnate gim a piak tei hang in; mawh maisak siam Pasian (Late 99:8) ahi hi. Mi gilote bek hi lo, Pasian’ mite mahmah in zong, amau gamtatna hang in Pasian’ maiah ding laiding (Late 50:4; 135:14) uhhi.

Laisiangtho bu dangte in, Pasian’ thukhenna ah, Pasian’ mite mahtawh panmasa ding a, leitung buppi huam ding acih mahbang in, Late in zong tuamah naci hi (Thuhilhkik. 32:36; 1Peter 4:17). Laphuakpa in ama’ tungah Topa’ thukhenna a nget kawmin, Pasian’ dikna mahin amah ahuut ding zong ngen hi (Late 7:8-11; 139:23, 24).

`Late in Pasian’ thukhenna sungah lawpna leh lungdamna nei ding in hong sam hi. (Late 67:4; 96:10-13; 98:4-9). Christ’ sisan in a tuamcip mite ading in Pasian’ thukhenna in koibang in Lungdamthu hithei ding hiam?`