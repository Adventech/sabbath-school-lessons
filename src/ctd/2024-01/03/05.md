---
title:  Ama’ Thuciamna Phawkden
date:   17/01/2024
---

`Pasian’ thukhenna thubulpi in dotna khat piangsak a: Thukhenna hun sungah Pasian hong hotkhiatna muang in Pasian mite in koibang in lungmuanna neithei ding hiam? Late 94:14; 105:7-10; Dan. 7:22.`

Pasian in Zion ah hong maang ahih manin Pasian’ mite ombit thei uh a (Late 76:1, 2), Pasian in zong amaute tawh a thuciamna kipsak tawntung in amaute Ama’ neihsa go leh gamh ahi uhhi (Late 94:14; 105:8–10). Pasian in Ama’ thuciampih mite pen nial pah ding ci in hong kamciam hetlo a; Ama’ sung mahah bittak in omsak zaw hi. Amau’ mawhna maisak (Late 103:3); Thu hilh, thupha pia, thahatsak hi (Late 25:8-11; 29:11; 105:24). Pasian’ thukhenna peuhmah pen, mihingte in dikna lam zuan thei ding leh Pasian’ kepcinna kilangh sak ding ahi hi them (Late 94:8–15).

Late 105 a dawng buppi in, Israel tangthu sung tawntung ah, Topa pen Ama’ thuciamna tungah a cihtakna hong lak hi. Thusia, thupha a piang khempeuh lakah Topa mah omtawntung hi. Kialpi nasia mahmah lakpan in Amite a hotkhiatna ding vaihawm kholhna in Joseph zong Egypt ah sawlkhol hi (Late 105:16-24). Topa mah in Moses sawl in, Ama’ mite Egypt saltanna pan in, lim lamdang tampi tawh honkhia sakkik (Late 105:25-38) hi.

Topa in Amite Kamciam Gam pia (Late 105:11, 44) a, kembit tawntung ding ci hi (Late 105:12-15). Amau pungsak (Late 105:24), Topa in amaute honkhia (Late 105:37, 38), amau kisapna bangbang vaihawm sak hi (Late 105:39-41). Laphuakte in Pasian’ mite in a mangngilhloh ding uh a deih khat pen, Topa in Ama’ mite tunga thupiang khempeuh pen Amah’n ukcip ngiat cihthu ahi hi.

Topa in Ama’ kamciam phawk acih ciang, lungsim sunga phawk ngaungau cih ciang lel hi lo a sepkhiatna ngiat ahi (Piancilna 8:1; 1Sam. 1:19; Late 98:3; Late 105:42–44). Tua ahih manin, mihingte in, Pasian’ nasep a lamdang teleh a thukhenna te phawk ding a cih ciang in, amaute’ nuntakzia tawh Pasian pahtawi ding cihnopna hipah hi.

Hih kamciamna sungah, Pasian in a piak thukham tetungah Israel in citak takin zui ding in kal hi (Late 78:5-7; 105:45). Pasian’ mite peuhmah in, minamdang tetungah a Pasian uh teci pang ding a, tua ciang in minamdang te zong Israel mite’ nung hong zui ding uh cih a deihna ahi hi (Late 105:1, 2). Tua hileh, hehpihna leh vangliatna tawh a kidim Pasian kamciamna sungah leitung ombit thei ding cih deihna ahi hi (Late 89:28-34).

`Tanglai Israel mite tungah tua kamciamna in a septheih bang thute, tuhun in Zeisu tungpan bang peuh kingah thei ding hiam? Gal. 3:26–29.`