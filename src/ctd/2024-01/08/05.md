---
title:  Migilote’ Mawh Bawlnopna Lampi
date:   21/02/2024
---

`Late 141 sim in. Laphuakpa in bang a ding thungen hiam?`

Late 141 pen sunglam leh pualam pan a mawhzolna pan kepcin na’ng thungetna ahi hi. Laphuakpa pen migilote tehlop leh thangzak bek lau hilo (Late 141:9, 10) a, migilo tebang in gamtat ding nangawn kizol lai hi. Thanemna masapen bel kampau kikemlo hi a, laphuakpa in ama’ muk kongpi Pasian in a kepcin sak ding ngen masa hi (Late 141:3).

Zia-etna cihpen Pasian’ tate in thuman lampi zuan ding maw, migilote’ anlim deih gawh ding mawh cih ahi (Late 141:4, 5) hi. Laphuakpa in ama’ lungsim sungah galphual taktak om cih thei hi. Tatsatlo thungetna tawh Pasian kiangah kipum-aapna bekmah in mawhzolna pan Pasian’ tate honkhia thei hi (Late 141:1, 2).

`Late 1:1 leh 141:4 sim in. Mawhzolna a pilzia leh a gualzawhna koibang ki pulaksak hiam?`

Late 141:4 in mawhzolna a picinzia hong pulak hi. Lungsim in gitlohna lamah hoi masaphot hi. Azom in gitloh gamtat ciing zelzel hi. A thumna ah, lungsim in migilote anlim ahi a deihhuai mahmah nate neksak hi.

Tua mahbang in Late 1:1 ah zong mawhzolna in Pasian’ tate Topa lampi tungah a tottheih lohna dingin khaktan a, mawhneite lampi ah dingin, a simmawhhuai mite’ tawh tukhawm uhhi. Mawhnei, migilo leh simmawhhuai: tuate peuh i bang kei ding a, amau ki makaih saklo ding hihang.

Late in mawhzolna a khantohzia, a zolzia, a pilzia cihte pulak a, Topa tung kingakna bek in gualzawhna hong tunthei cihpen neuseh lel hi. Late in mawhzolna sungah khat in a genkhiat kammal thupitna a dang khat in ngai ci hi. Migilote leh midikte tawpna tuak pen Pasian kiangpan pilna sinna ahi hi (Late 1:4–6; 141:8–10) cihi. Late munnih sungmah ah Pasian’ tate hihna pen mailam thu ahihlam a tunga Late min nih in hong pulak hi. Hihthu in thu-umte peuhmah lungduai takin Pasian muang in ngak ding cihi.