---
title:  Thumaan Mite ading Thuphate
date:   22/02/2024
---

`Late 1:1–3; 112:1–9; leh 128 sim in. Topa a zahtak mite ading bang thupha hong kamciam hiam?`

Topa a zahtakte ading thupha tampitak lakah, lungnopna pen thupha lianpen ahi hi. Late 1 in midikte pen gungei ah aki suan singkung, a gahhun in gah, ateh avul ngeilo tawh kibang ci hi (Late 1:3; Jer. 17:7, 8; Ezek. 47:12). A kibatna uh pen, a thupha bulpi, biakinn sungah a om Pasian tawh kizom den in kuamah’n a suktat theihloh Pasian’ itna sungah om thei hi. Buhsi bang ahilel munkip munkho leh mailam lam-etna a neilo migilote bang hi lo in; midikte in a gahpha zungkip tawh Pasian kiangah tawntung nunna a neite ahi uhhi.

Late 128:2, 3 in Messiah gam tawh kisai thupha pulak a, ama’ lenggui bul leh olive bulah tu acihteh lungnopna leh hauhna acih nopna ahi hi (Mic. 4:4). Jerusalem a ding thupha teng (Late 122:6-8; 128:5, 6) in, gitlohna beisak in, leitung in nopsakna tawh a kidim sakkikpa Messiah sungah lam-etna a genna ahi hi.

“Laisiangtho in gupngahte’ luah ding pen ‘gamkhat’ (Heb. 11:14–16) cihi. Tua lai ah vantung Tuu cingpa in Ama’ tuute nuntakna tuigei ah paipih hi. Nuntakna singkung in khasim in gah thei a, a tehte in zong minamte’ cidamna ahi hi. Ciktuite luang den a, limlang bangin siang kiuhkeuh in, luinawl tuakah apo singkung te in, Topa’ misiangthote paina lampi tungah aliim pia uhhi. A zai mahmah zaangkuampi in zong mualbawkte kikal ah kiphah a, tuate nunglam ah Pasian’ mualsuang a om hi. Hih a nuam gamkuam sung, nuntakna tuigei ah, sawtpi takmah khua a zinzin Pasian mite in nuamtak in teeng ding uhhi” —Ellen G. White, _The Great Controversy_, p. 675.

Laisiangthothak in zong, tua lam-etna pen Christ nihveina hong pai a leitung thak a bawl ciangin, hih lam-etna picing ding (Mate 26:29; Mang. 21) cihi. Tua hi a, midikte in hih leinunna mahmah ah thupha tampi a saankhit banah, Pasian’ gam hong tun ciangin zong Pasian maipha tampi takmah ngak gige lai hi.

`Laisiangthothak sunga eite a dingin Pasian in a koihkhol a kamciamte pen banghang in singlamteh hang hisese thei ding hiam? Hih kamciamte hangin bang lungnopna peuh i neithei tuam ding hiam?`