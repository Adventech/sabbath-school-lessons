---
title:  Topa tungah Kinga
date:   23/03/2024
---

### Tukalsung Simding
Late 27:14; Rom. 8:18–25; Late 131; Mate 18:3; Late 126; 92; Maku 16:1–8; 2Pet. 1:19.

> <p>Kamngah</p>
>  “Topa muang in; Thakhauh inla, na lungsim hangsak in; Topa muang in!” (Late 27:14).

Tu quarter sinna nunung pen tungta hihang ei. I kha khualzinna in vanglian Piangsakpa, Kumpipa leh Thukhenpa maiah hong tun a; vantung suahtakna, maisakna leh hotkhiatna cihte i phukha uh a; dahna kahna hunsung ah ki-aapna nei in; Pasian in hong ompih tawntung cih kamciamna muang in, tawp hun neilo in Pasian biakna i pia uhhi. Topa hong paikik ciangin Pasian i lunggulhna teng khempeuh tangtung ding lam-etna sungah khualzin ki paisuak hi. Late sungpan a nunung pen lakkhiat ding kammal khat peuh a omleh _“Topa muangin”_ cihmah hipah ding hi.

Topa muanna pen a thadahhuai leh a lungkiathuai hun hilo hi. Topa muanna pen maw, muanna leh upna picing, muanna leh upna tawh gamtatna ahi hi. Topa muanna in, nitak khuamial tengpen zingsang khuavak suaksak hi (Late 30:5; 143:8). Lam-etna leh lungnopna thak tawh i lungsim hong thahatsak hi. Nasep hong hahkat semsem sak in, Topa’ lo sungpan buhlom tampi takte hong kaikhawm sak hi (Late 126:6; Mate 9:36–38). Topa muanna in hong maizum sak ngeilo ding a, Topa in Ama’ kamciamna tungah citak mahmah ahih manin hamphatna tampi hong pia zaw ding hi (Late 37:7–11, 18, 34; 71:1; 119:137, 138).