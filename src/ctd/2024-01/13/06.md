---
title:  Zing Khuavak tawh Nuamna Hong Tung
date:   28/03/2024
---

`Late 5:3; 30:5; 49:14; 59:16; 92:2; 119:147; 2Peter 1:19, leh Mang. 22:16 sim in. Nikhat sungah bang hun pen Tatkhiat hun kici a, banghang hiding hiam?`

Late sungah, zingsang peuhmah pen Pasian’ tatkhiatna hun in ki ngaihsun hi. Zingsang in launa gimna zansau a beina, Pasian’ maipha piak hun (Late 130:5, 6) ahi hi. Late 143 ah, Pasian suahtak sakna in tumahmah a sihna khuamial lumlet (Late 143:3) ding a, zingsang thak khuavak hong suak a (Late 143:8), lei dum sung omna pan (Late 143:7) in, “thutang gam” tun ding cihi.

`Maku 16:1–8 sim in. Zingsang in bang thu piang ci a, banghang in ei ading thupi thei ding hiam?`

Zeisu zingsang in a thawhkikna in Pasian’ min a ummi khempeuh ading in, Ama’ hotkhiatna tawntung zingsang ading lampi kihong sak hi. Zeisu’ nungzuite in zong Late 30:5 sung a kamciam ombang in a thokik Topa tawh a kimuh uh ciangun “zan hun sungteng kahna omkha mah ding a, zing khuavak tawh nuamna hong tung ding” cihi. Pasian in maipha hongpia in, a beitheilo itna tawh hong it ahih manin, kahna khempeuh lungdamna hong suahsak hi (Late 30:5, 7).

Zingsol in nithak suahna a tangko mahbang in, upna in zong Pasian’ tate tawntung nuntakna thak neita cih tangko hi (2Pet. 1:19). Zeisu pen a taang zingsol aksi (Mang. 22:16) kici a, zan, gitlohna leh sihna om nawnlohna Ama’ gam hong phuh ding i ngaklah mahmah hi. A tawpna ah nakhempeuh sangin, i gengensa mahbang in Topa ngak ding mah ihi uhhi. Ngak taak lel e maw!

“Joseph han kawmsa in, Christ in gualzo ta a, ‘Keimah in thawhkikna leh nuntakna kahi hi’ cihi. Tua kammalte peuhmah Pasian bek in pauthei hi. Piansak khempeuh te in Pasian deihna leh vangliatna bek tawh nungta uhhi. Amaute in Pasian’ nuntakna tungah kinga in nungta uhhi. A sangpen vanmite pan kipan a niampen mihing te in nuntakna Bulpi panin nungta uhhi. Pasian tawh a omkhawmpa bek in ‘Keima’ nuntakna ka koihsuk thei a, lakkik theihna’ng vangliatna zong kanei cihi. Pasian ahihna bek tawh, Christ in sihna’ vang suksiat theihna vanglian anei hi” -Ellen G. White, _The Desire of Ages_, p. 785.

`I pian i suahna pan kipan i ci i sa sungah sihna kipaai ngiat hi. Thuman ahi tateu zong in, ei a puksa mite ading Zeisu’ thawhkikna in tawmveino sung sihna hilel cih koibang in kamciam hongpia hiam?`