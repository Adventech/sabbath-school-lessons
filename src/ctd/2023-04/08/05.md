---
title:  Liamlehbaite Huh ding
date:   22/11/2023
---

I leitung bangzahta in liambaai khin cih a theilo kua om ding hiam? Ahau mahmah te lakah ahi a, zawng cimawhte lak ah nateeng zongin – phamawh selo hi. Mihingte liam, baai, thuaksia in kitom uhhi. I vekpi’n ihih ding khat pen; nitumna lam gamte in hauhna maanna bekin lungnopna daihna hongpia zolo ahih manin, haksatna dona ding in kum khat in sumtang bangzah zangkhia ding cih vaihawm uhhi.

`“Topa’ Kha kei tungah hong om a, mizawngte tungah lungdamthu hilh dingin hongseh a; Lungsim tamkhamte damsak ding, mat leh hente suahtak ding leh mittawte khua musak ding, nenniam thuakte suahtak dingin hong sawl hi.” (Luka 4:18). Hihthu in Zeisu’n eite ading nangawn banghih ci a, eima kimlehpam ading in zong banghih ding hong ci hiam?`

Mihingte in cikciang in Zeisu sang ding cih theihkholloh hang amau’ kisapna teng huh dingin ei hongsam hi. Zeisu kiang i tunpihna mahmah pen mission nasepna bulpi hi a, amau kisapna bangbang lungsim siangtho takin huh ding hihang. Zeisu eima Topa hi cih sangthei ihih manin ahuh ihi a, Ama’ hongsapna zong tuahang mah hipah hi.

Zeisu hongpiaksa mihingte haksatna panpihna pen laisiangtho sungah thukhunpi khatmah ahi hi. Ama’ huhsa khempeuh in Amah a saankim leh kimloh kitheizo tuanlo hi.

Mi huhtakpi ding ihihleh, amau’ kisapnateng theihpih kul hi. Ngeina khempeuh in mikhat pawlbawlzia neikim ciat uhhi. India ah, lengla dona in neklehdawn zat ngeina ahi hi. It leh ngaih a sihsuah khat bangpen sum thohna token piaziau leng baihzaw tham hi. Nangma lawm in a kisapna pen sum zing hilozaw in pumpi lam hizaw kha ding hi. Ama’ khakuun laitak mahin na veiina na panpihna pen ama’ ading manpha zawsop ding hi.

Zeisu nasep huhtheihna pen, eima lawmte tungah angkhuallo itna lahna, huhna piakma in amau’ kisapna teng telcian dikdek ding kisam hi. Amau un Zeisu’ nung azuih ding leh zuihloh ding na theihloh hang a kisapna huhteitei in.

`Mate 25:34–40 simin. Hihteng ah bang thupuak om hiam?`