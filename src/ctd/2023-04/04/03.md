---
title:  Abraham in Mikhempeuh a Itna
date:   23/10/2023
---

`Pian. 18:16–33 simin. Minam, beh leh mimal deidanna nei hetlo Abraham in koibang itna lianpi neithei hiam?`

Piancil 18 sungpan laktheih Abraham’ itna pen, mimal kitheingei hetlopi in itna ahi hi. Hihteng pan pilna lianpi khat ngah hihang. Sodom Gomorrah mite pen mawhnei hi a, amah tawh vanlehlei a kikhia hinapi, minam, numei pasal, kampau leh biakna deidan lo in avekpi un it hi. Tua ciangin Pasian in Sodom leh Gomorrah a suksiat ding thu, Abraham kiangah pulak hi. Tua ciangin Topa in “Sodom leh Gomorrah aki mawhsak na lianin, amaute’ khialhna nasia mahmah kici ahih manin, Kei tungah hong kigen bang in amaute gamta takpi hiam cih athei dingin ka paisuk ding hi. Tuabang ahih keileh zong ke’n ka vathei ding hi” (Pian. 18:20, 21) aci hi.

Ki niamkhiatna leh zahtakna lianpi tawh Abraham in Pasian kiangah thum a: “Thumaan mite migilote tawh a kibatna ding in, migilote tawh thumaan mite thah khawm ding hithei ding ahi hiam? Hi theilo ding hi. Leitung khempeuh thukhenpa amaan in gamtalo ding hiam?” (Pian. 18:25) aci hi.

Abraham in ama’ itna tungtawn in hih khuapi mite, a thumaan tebek hilo avekpi in hotkhiat ding lam-en hi. A taktak in, Abraham in hih khuapi mite’ gitlohna telpha lua liang hi. Abraham in tua mite’ gamtatna leh amau’ tangthu a theih teng kua’n theihpih ihi hiam? Piancil 19:1-11 sunga ama’ innkuan sung ahilo Lot leh agilo mahmah Mob mite tangthu tawm i theihpih hi.

Abraham in Pasian hong itna telpha ahih manin, amaute’ aiawh in thumsak hi. Mihing in kisik in Pasian kiang zuankik thei cih Abraham in theilel hi. Abraham ngaih dan ahih leh, hih mite honkhia photphot leh kisik hun ngah ding a cihna ahi hi.

Abraham in Pasian in leimite hong itna mah a tawpna ah bulphuh ngeungau hi. Amah mahin zong mawhneite it ngeungau a, nuntakna a omlai siah hotkhiat na’ng lam-et omlai cih amah’n thei gige hi.

`Banghang in aiawh thumsak na pen eite’ nuntakna sungah thupi thei hiam? Kisap pen laitak in midang ading thunget sakna in, eima khalam koibang in khangsak thei a, Pasian in mawhneite a itna koibang in telsiam zaw sakthei hiam?`