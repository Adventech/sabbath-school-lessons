---
title:  Citna Silpiak
date:   22/10/2023
---

`Piancil 18:1–15 simin. Abraham in a mikhualte a zindona ah bang citna teng kilangsak hiam?`

Abraham in nisat mahmah nikhat ama’ buk’liim ah tu in a om hi. Hihbang pen a omngeilo tatzia khat ahi hi. Tua lai in khuakhal nisat pen laitak in, mikhempeuh in liim vot khatpeuh beel in omkhinkhian thei uhhi. Himahleh Abraham inbel, nisa nuaia khual zin khatpeuh huh ding a omkhak leh ci in ngakin om hi.

Tua laitak in khualzin thum a mukha hi. Khualzin mite tungah a diktat tawntung pa ahi hi. Hihthu pan kipan Abraham in a muhngeiloh mithak zong dawn kici a: ama’ buk sungpan in taikhia in vadelh hi. Hihmun san thupi hi: Tuate ama kianglam a paima nangawn in vadelh in vakimu hi.

“Na nasempa kiang nong tunkhit buangun, na thahat kikna dingun an tawmkhat ka valak kal in, tui tawmkhat ka lasak ding a, nakhe uh sawp unla, singnuai ah khawl un” (Pian. 18:4, 5) aci hi.

Abraham in a mission nasep awlmawh mahmah a, Topa theihna tua tangthu pen, milim leh pasian tampite biakpiakna hih leitungah hawmsawn ding ahi hi. Hih tangthu tungtang ah, mission’na sepvat theihna namkhat pen, i maiah hongpai zinlehleng khat peuh tungah diktatna ahi hi.

Tualai in Abraham’ “innhuam sungah mi tulval bang pha a, innkuan tampitak mah hi uh a, dawibiakna pan hong piangthak zong tawm hetlo hi. Tuabang innhuam lianpi len dingin khutkip khutkho kisam hi. A thanem hetlo ngaihdan tuamtuam kisam ding a … Abraham’ huzaapna in ama’ innkuan khengval in zaam hi. Ama’buk aphuhna peuh ah, sagawh biakpiakna dingin biakna tau bawl masa hi. A buk akhiin ciangin a tau omlai a; Pasian’ nasempa Abraham’ nuntakzia tungtawn in, Canaan mite in Pasian hong theihlawh lianguh a, Jehovah tungah biakpiakna hongpiak theihlawh uhhi.”—Ellen. G. White, Education, p. 187.

A kipatcil panin hih mipa in mission’na semding in Pasian’ sapna telcian a, Khapsa Gam a vapaina zong cimphawng in paimawkmawk hilo, tualai kimlehpam leh leitung bup a dingin amah leh a suanlehkhak in thupha ahihna dinguh ahi hi.

`Diktatna lampan Abraham etteh in bang thukhun peuh na nuntakpih thei ding hiam?`