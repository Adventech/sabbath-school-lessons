---
title:  Abraham’ Thungetna Lungsim
date:   24/10/2023
---

`Piancil 18:23–32 leh James 5:16 simin. Aiawh thumsakna in bang vangliatna nei cih hihthu in hong hilh hiam?`

Pasian leh Abraham kihona tengpen etteh ding aiawh thumsakna lim ahi hi. Hih tengah Abraham pen Sodom Gomorrah mite ading a thumsakpa in pulak hi. Amaute a dingin thumsak a: Zeisu in eite ading Pa kiangah hong thumsakna lim ahi hi. Tuni eima mission nasepna ah zong hibang aiawh thumsakna neithei leng ki gualzo tuam mahmah ding hi.

Abraham in Sodom, Gomorrah bek hilo, a kiimnai a khua dangte zong itlai hi. Tua hi a, ama’ thungetna pen thumaan thutang hi. Sodom leh Gomorrah a sim kumpite amah’n dosak khinzo hi. Abraham galzawh khit ciangin Sodom kumpipa Bera in, Abraham leh Melchizedek tawh kimu dingin hong pai hi. Bera in ama’ mite inn ciahpih ding a nget ciangin: “Amite hongpia inla, a nate nang ading in la in” (Pian. 14:21) aci hi. Hih kumpipa in zong ama’ mite it ahihna hong lahna ahi hi. Abraham’ omzia a thupi mahmah khat pen a itna hi a, Sodom leh Gomorrah kumpite zong it ahih manin amau leh amau’ mite ading in thungetsak hi. “Akisia kha te itna in Abraham thungen sak hi”—Ellen G. White, Patriarchs and Prophets, p. 140.

Abraham in ki niamkhiatna leh thuak zawhna tawh thungen hi. A thumaan mi 50 om peuhleh khuapi hotkhiat na’ng a ngetna masapen Pasian in asaan phetleh, aiawh thum sakna zomto pahlian hi. Mission nasepna pen thungen lo in kizo theilo hi. Mi khat tawh kimuh khit, mi khat laisiangtho sinnpih khit ciangin, tua i kizoppih mite ading thungetsak pah ding hihang. Tua bangte lungsim sukha dingin thu ngetsakna pen Pasian in zanuam mahmah hi. Tua i lawmte lungsim a khelzo pen eite kammal peuh hilo a – Kha Siangtho hizaw hi. Hihpen mission nasepna khempeuh ah omden ding hi a, mimalsim ading thungetsak ding hihang.

`Rom. 8:34 leh Hebrew 7:25 simin. Zeisu in ei ading bang hong hihsak ci a, tua thumaan in eite zong midang ading aiawh thunget sak ding ahihna koibang in hong telpha sak nasa hiam?`