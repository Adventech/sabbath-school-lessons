---
title:  Abraham’ Mission
date:   25/10/2023
---

`Piancil 19:1–29 simin. Abraham’ citna, itna leh thungetna lungsim in bang phattuamna pia naci hiam?`

I laisiangtho mahin Sodom khuapi sunga Lot’ omzia hong pulakna ah: “Sodom khua kongpia kulh ah Lot natu hi” (Pian. 19:1) cihi. Hih panin amah pen khua sungah mi thupi khat hi a, mipi makai khat, tua bang a kongbiang a tut theihna pen milian, thukhen leh kumpite aa bek ahi hi (2Sam. 19:8; Jer. 38:7; Ruth 4:1).

Piancil 19 leh 18 tegel in vanmi leh Abraham tangthu omkhawm uh ahih manun kizawitawn mahmah hi. Abraham leh Lot anihgel un khuapi kongbiang ah tu uhhi (Pian. 18:1; 19:1); Abraham leh Lot anihgel un lengla zintung ding sam uhhi (Pian. 18:3, 4; 19:2); Abraham leh Lot anihgel un lengla anpia uhhi (Pian. 18:4–8; 19:3). Khialhna bangpeuh nei tamahleh, Lot in zong hoihna honkhat mah nanei veve hi. “Tua ciangin Topa in vantung panin Sodom leh Gomorrah khuate tungah kaat leh meikuang a zusak hi. Amah in tua khuapite, zangkuamte leh tua khuapite sunga teng mite khempeuh a susia hi” (Pian. 19:24, 25).

Sodom leh Gomorrah khuapite sungah mihing bangzah taktak teng cih a kitheih loh hang; mihing tultampi sungpan mili bekmah khuapi nusia in paikhia a, thum bekmah suakta hi. Piancil tuicin lai mahbang ahi hi. Mi bangzah nungta lai cih a kitheihloh hang a tamzaw hotkhiat ngahlo uhhi.

Sodom khuami tawmno khat bek hotkhiat ngah cihpen eima mission ading in pilna khatmah hi a: mimalkim hotkhiat ngahlo ding hi. Mimalkim in Zeisu’ hotkhiatna a saan tei hang mimal deihteelna kinei kim hi. Mi a tamtheithei in Zeisu a teel theihna ding pen eite nasep ahi hi. Eima mission’na isep laitak in Pasian in Khasiangtho tawh hong panpih gige hinapi, mimal deihna peuhmah kheng ngeilo hi. Deihteelna i cih ciangin, bangpeuh i bawl a, bangzahta in thungen taleng; hotkhiatna pen mimal deihteelna bang in hong pai ahi hi.

`Mission’na sem a, eima lam-et bangin tuahphat kholloh ciangin, lungkiat loh na’ng koibang in kisin thei ding ihi hiam?`