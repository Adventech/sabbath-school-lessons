---
title:  Mordecai’ Cihtak Teci Panna
date:   19/12/2023
---

Gamdang a teeng in, a sawtlo in Pasian tungah a cihtak uhleh, lungkhamna thuak ngelngel ding uhhi. Hihpen Mordecai’ masuan hi ngiat hi.

`Esther 3:1–15 simin. Bangthu piang a, banghang hiam?`

Esther 3 sungah, Kumpi Xerxes kici (Ahasuerus) in, Haman pahtawi in, munsang leh vang lianpen pia hi. Mi khempeuh Haman’ mai ah kuun ding thu om hi. Ahihhang: “Mordecai in ama’ maiah zahtaklo hi” (Esther 3:2) cihi. Mordecai in banghang in kuunlo cih laisiangtho genna omlo hi. Ahihhang kithei veve hi. Amah a citak Jew mi ahi hi. Paikhiatna pan kipan amau’ gal in apangden Amalek mi, Agag suanlehkhak khat khawng zahtakna pia nuamlo hi (Thu. 25:19). A citak Jew mikhat in Amalek mi’ maiah banghang in kuun se ding hiam? Tua sangin Pasian biaktaak zaw hilo hiam?

“Tuaciangin kumpipa nasemte in Mordecai kiangah ‘Banghang in kumpipa thupiak palsat nahi hiam?” (Esther 3:3) ci uhhi. Ama’ dawnna khempeuh theihpih loh hang, “Mordecai in kei Jew mi hi ing” cihi. Mordecai in vantung leitung a Piangsakpa Pasian longal mihing maimai peuh bialo ding cih hilhcian hun ngahkha hihtuak ngel hi. Mordecai amah leh midangte ading nangawn in, ama’ upna teci pangkha hihtuak hi.

“Daniel’ pawlte leh Mordecai tungtawn in, Babylon kumpi inn khuamialpi sungah khuavak khat hong tangkhia thei hi” —Ellen G. White, Advent Review and Sabbath Herald, May 13, 1884.

Haman in Jew mite a suksiat nop ciangin, ama’ thu pulak pen: “Na ukna gamsung ah, amau a tuam om mi pawlkhat om hi. Amau’ ngeina pen midangte a tawh kibanglo a, nangma thukham te zuilo uhhi” (Esther 3:8) cihi. Kumpipa thukham a zuilo ngeina tuam dang anei mite maw, bawlsiat taak mahmah lel hi.

`Mordecai mahbang in eite zong koibang in hong ki sittel nacilel hiam?`