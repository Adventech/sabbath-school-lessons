---
title:  Hihbang Hunin
date:   20/12/2023
---

`Esther 4:1–14 simin. Hihbang hunin, Esther in Jew mi ahihna banghang in pulak huaithei hiam?`

Mordecai in Esther’ huhna a ngetlai in, Ahasuerus tawh kum tawlkhat mah kiteng khinzo uh a, Persia gam ah kumpipa’ sapna omlopi in kumpipa innsung kilut theilo cih thukham om hi. Tuathu a manglo peuhmah sihna thuak thei hi. Esther in tuathu thei gige napi, saplohpi mahin lutteitei hi.

Mordecai’ upna in Esther’ upna khanglo sak hi. Esther’ laibu’ thu laigilpi tengpen Mordecai kammal teng hipeuh hi. Mordecai in: “Hihbang hunin bangmah hihlo in na omcip leh, Jew mite suahtakna ding leh noptuamna ding mundang khatpan hong piangveve ding a, nangmah leh na innkuanpihte na simang ding uhhi. Hih kumpi inn na tunna pen hihbang hunmah ading atung nahih namel kua in thei ahi hiam?” (Esther 4:13, 14) aci hi. Esther in a minam a itding Mordecai in hong zol ciangin, Esther’ upna zong sittelsa hipah hi. Mordecai lobuang midang in Esther pen Jew mi ahihlam athei omlo a, thakhat thu in mapang ding khensat pah hi.

Pasian a upna hong khauh mahmah in gualzawh na’ng Pasian in panpih ding cih theitel ta hi. Mordecai tungah ama’ dawnna in a upna lak hi: “Pai in, Susa khuasung a Jew mi om khempeuh kaikhawm inla, kei ading in antang un. Ni thumsung sunlehzan an nekei un. Keileh kanasem numeite in zong kana tang ding uhhi. Tuakhit ciangin ngeina ahihloh hangin kumpipa kiangah ka vapai ding hi” (Esther 4:16) aci hi. Hihthu pen Mordecai in Susa khuapi sung Jew mite omna khempeuh ah thangsak ahih manin, amaute thungen in, Esther in zong a lauhuai mahmah dinmun ading in kisakhol hi. “A nithum ni in, Esther in a kumpipuan silh in, kumpipa inntual sungnung lamah dingin, kumpipa innlam anga hi. Inntual ah kumpinu ding a om amuh ciangin, Esther in kumpipa’ maipha ngah a, kumpipa in akhut a atawi kumpi ciangkhut pen Esther lamah a zan hi. Tua ciangin Esther in zong vanaih in tua ciangkhut dawn a lawng hi” (Esther 5:1, 2).

`Hihbang hunin Jew mite in, omkhawm in antang in leh thungen ding uhhi. Hihte zong amau mimal tungtang vive hi a, tua zong thunget mah bulphuh uhhi. Bang pilna ngah nakisa hiam?`