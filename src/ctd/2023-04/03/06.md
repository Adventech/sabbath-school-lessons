---
title:  Nangma Omna Munpan Kipan
date:   19/10/2023
---

`Sawl. 1:8 simin. Zeisu in hawpsawn nasep leh leitung bup ah Ama’ teci hihna tawh kisai in bang thukhun hong pia hiam?`

Zeisu in Ama’ nungzui hihna dungzui in, midang tungah lungdamthu hawpsawn ding zia thukhun hong koihsak hi. Thumaan hawmsawn cihpen mi mawhna vakawhmuh cih hilo in, Mangmuhna 14:6-12 sunga vanmite’ thupuak bangin Zeisu’thu hawmsawn cihna hizaw hi.

Tua hi a, Sawltak 1:8 sung Zeisu’ kammal sungah thukhun pawlkhat om hi.

Amasa in, “Jerusalem khuasung ah Keima teci nahi ding uhhi” I muhsa mahbang in, eima’ pumpi omna mun ah teci pang ding hihang. Eima’ inn, eima’ pawlpi, eima’ veng sung leh lawmlehgual sung peuh hikhasop ding hi. Teci pan ciangin eima omna munpan pang masa ding hang a, eimah tawh akinai pen mite tungah teci pangthei dingin Ama’ hong koihna zong hithei hi. Eima innkuanpihte, tanaute, pawlpi mite, naseppihte, vengte leh eima naihuaite hithei ding uhhi.

Mi pawlkhat in gamla pipi ah pai in ngeina kibanglo na ah teci pang ding peuh lunglut zaw thei uhhi. Tuate in amau kimkot ah teci pang khalo uhhi. Topa in eite hong makaih bangbang in kipan ding hihang.

Tuakhit ciangin, “Judea leh Samaria gamsung khempeuh leh leimong dongah” (Sawl. 1:8) cihi. Zeisu in teci pan ciangin ngeina gamgi kaantan ding zong cilai hi. Eima ommun pan mun tuamtuam ah, a kibanglo mi, ngeina, biakna lakah vakuan ding hihang. Kei in ngeina khat, kampau khat sungah ka om leh, ka kaantan ding ngeina kulh neu semsem hi peuh lel hi. Leitung mun khatpeuh ah minam khat in pawlpi khat in omkha thei hi. Ahih tei hang, Zeisu’ Thupiak Lian in, eima nopsakna mun pan paikhiatna thupi sak mahmah hi. Amau un zong Zeisu’ thupuak kisam pha uhhi.

`Tona: Nangma omna veng sungah na pawlpi in a batphak zawhloh mipawl tuamtuam teng gualsuk diudeu in.`

`Tona Sangzaw: Tua mite sungah mission nasepna tawh nakihel theihna dingin thunget hunkhat lak ding kipan in.`