---
title:  Eima Nopsakna Puasiah ah Paikhia
date:   15/10/2023
---

Mite i phakzawh na’ngin, Pasian in eima nopsakna puasiah ah paikhiat ding deih hi. Eima pawlpi, ngeina, lawm leh gual bektawh omkhawp lelna in angkhualna leh siatna sung hong tunthei hi. A lauhuai zia pen Babel tangthu sungah omphitphet hi.

`Pian. 11:1–9 simin. Mihingte’ ngiimna bang hi peuhmah hiam? Bang hih sawm uh a, banghang in Pasian in khaktan hiam?`

Hih tangthu in Babel Tau mite pen ngiimna lianpi nei cih hong lak hi. Amaute in mualsuang thupi khat ageel uh hi a – leitung koimah ah a omngeilo khuapi leh tau: “a dawn ah van a ban ding tausang khat lamin, eima minthanna ding bawl ni” (Pian. 11:4) ci uhhi.

Tulai mite in zong tuamah bangzahvei hihzel uh hiam? Gamvai, khutsiamna, sumbawlna, biakna sung mahmah ah zong e. Amau’ minthan na’ng abawl mi tampi om hi. Amau hanciamna uhpen a tawpna ah bangmah lo a mawkna in beilel (Thuhilhna 2:1–11) hi. Piancil 11:4 in zong hih mite in leitung khempeuh ah a kithehthang lohna dingin tau lam uhhi cihi. Amau huaihamna bangun omkhawm ngeingai nuam uhhi. Ahihhang Pasian’ ngiimna atuam hizaw hi.

Tua anasep sungah ki pumkhat mah uhhi. Ahihhang “Topa in, ‘minam khat in om uh a kampau kibang ahih manun hihbang in hong kipan uh a, amau’ geelna peuhmah ahi theilo omlo hi’” (Pian. 11:6) cihi. Hih ngiimna pen a taktak in siatna hi.

Laisiangtho in a genlianlo khat EGWhite in, Pasian a muanloh manun tuicin tawh leitung susiakik nawnlo ding cih kamciam (Pian. 9:14, 15) pen umlo uhhi cihi. Pasian’ kammal muang ding sangin amau muhna muanhuai sazaw uh ahih manun alam uh ahi hi. Amau koibang peuh in om taleh uh, Pasian in amau’ lunggulhna siangtholo a, huaihamna tawh kidim cih thei ahih manin, amau’ mungtupna a picin lohna ding in khaktan sak hi.

`Nang zong, nomau’ pawlsung bek khawngah nuam a sa mahmah khat nahikha hiam? Nangma’ beh phung, ngeina leh minam ahilo mite tawh koibang in nakikhawl thei ding hiam?`