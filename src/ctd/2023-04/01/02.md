---
title:   Eite Hong Bansuk Pasian
date:    01/10/2023
---

Pasian in Ama’ limmel suun in hong bawl hi. A hoih leitung hongpia a, Ama’ neihsa a manpha itna sungah Amah tawh kikhawlhna picing hong neisak nuam hi. Itna picing taktak i neihtheih na’ngin Pasian in a manpha na dang khatmah hongpia lailai a: tua pen deihteelna – suakta takin eima deih bang teel in zuihtheihna ahi hi. Hitei napi Pasian in Adam leh Eve kiangah thuman lohna pen sihna in sulzuih ding cih zong vauna pia khol khin hi (Pian. 2:16, 17). Satan in zong, khembawl in tua sialehpha teltheihna singgah ne ding in Eve zolkeei in, a hoihlo in sulzuih lo ding cihi. Aleh amak in “Pasian bangin sia leh pha nathei ding uh hi” (Pian. 3:5) cizaw hi. Lam-et lohpi in Eve in neek ding teel in Adam zong hongpia a, amah’n zong tuabang in hongteel ta hi. A picing piansakna pen, mawhna hong baangta hi.

Tua laitak mah in Pasian in a piansak athak liklek hih leitung a dingin Ama’ ngiimna bulpi pen kikhel pah lian hi. “Leitung pianma in” (Eph. 1:4) a kigeelsa hotkhiat nasep pen tu in hong kipan ta hi.

`Piancil 3:9–15 simin. Adam leh Eve amawh uh ciangun Pasian’ kampau bang teng hi a, tua kammal in, banghang in tuni in zong thupi theilai hiam?`

Pasian in amaute koi ah omuh cih theilua lel hi. Launa tawh kidim in, Adam leh Eve tegel un a piang ding thuteng masuan uhhi. Bangbang hileh, amau’ mawhna sulzui teng maingat ngiatna hangin bangzah siahuai cihzong hong theihtel kulta hi. Satan mah zong suksiat huaita hi. Tua ahih manin Pasian in zong Ama’ nasep: hotkhiatna ngiimna (Pian. 3:14, 15) “leitung leh Amah kileptuahna” (2Cor. 5:19) tua lam-etna hong kipan pah hi.

Hih thute nai-et mahmah ding hang a, sulzui maingatna leh kileptuahna masang in, Pasian mahin a puksa mihing hong zongmasa cihthu telphat kulmahmah hi. Lam-etna beidikdek bangkeek hinapi, Pasian in Adam a dotna tungtawn in thunih omthei hi: eite pukta cihleh Ama’ nasepna ahi hi. Eite pen hotkhiat angai mangthang mite ihita hi. Amah pen eite hong honkhia in eite mahtawh a omkhawm nuampa ahi hi.

`Tangthu sung tawntung ah Pasian in: “Nang kaw’h om” ci in hong dong niloh hi. Nangma phutkhak thutawh, hihthu in nang ading bang khiatna nei a, koibang in nadawng hiam?`