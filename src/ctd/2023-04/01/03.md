---
title:  Eite tawh Hong Omkhawm Nuam Pasian
date:   02/10/2023
---

`Piancil 17:7; 26:3; leh 28:15 simin. Hiteng ah Abraham leh ama suanlehkhak ading Pasian kamciamna bulpi in bang hiam?`

Laisiangtholui sungah, Pasian in Ama’ngiimna a picin theihna dingin Ama’ nasep mah Amah’n zom paisuak hi. Etpak theih dingin, tuicin khit mihingte in vantung abanto Babel tau lamding cih khensatna hong nei uhhi. Tua ciang in Pasian in, amau’ kampau subuai in amaute leitung khempeuh ah kithehthang gawp (Pian. 11:1–9) uhhi. Tua ciang in Pasian in Ama’ nasep tangzai semsak in, Abram samkhia in leitungbup tungah Ama’ thupha luanna zawi suaksak (Pian. 12:1–3) hi. Abraham leh a suan akhakte tungah Pasian’ thuciamte in tam mahmah a, milakah a kidawkpha mahmah ahi hi. Tamveipi mah “note’ Pasian kahi ding” a, “note tawh ka omkhawm ding hi”, “note kong ompih hi” cidenkeei (Pian. 17:7, 8; 26:3; 28:15) hi.

Tangthu paidantak hileh bel Joseph pen Egypt ah ahun beisaklel hi taseleh, ama’ minam ading hotkhiatna nahi veve hi. Joseph’ kalsuanna khempeuh in, a haksatpen hun nangawn “Topa in amah tawh omkhawm” (Pian. 39:2, 21, 23) hi. Khang tampi khit ciang in, ama’ nasep apicin theihna dingin, Pasian in Pharaoh kiangah Moses paisak in, Ama’ mihingte Egypt mite’ sal hihna panin honkhia sak hi. Moses’ “nasep laitak in” Pasian in “Nangmah tawh ka omkhawm takpi ding hi” (Pai. 3:12) cihi. Akhang akhang in Yahweh in Ama’ mihingte ading Ama’ deihna kipsak denden hi.

Paikhiatna 29:43 leh 45 simin. Tanglai biakbuk in bang deihna bulpi nei hiam? Pasian in Ama tatetawh a kikhawlh nopdan tuampian mahmah hi. Ama’ mite lakah a om nopna leh Ama’ nasep pipen ahi Zeisu Christ tungtawn in hotkhiat na’ng nasep khempeuh zong Moses tungah kipsak pah hi. “Gangawh biakpiakna teng leh Jew mite siampi nasep teng khempeuh in, Christ sihna leh hong leptuahna limpua ahi hi. Tua zeh khempeuh in aituam khiatna bangmah neituanlo uh a, Christ tawh a kizopna bekmah in khiatna anei uhhi.”—Ellen G. White, The Advent Review and Herald of the Sabbath, December 17, 1872.

`Pasian’ hong ompihna Nangma theihkhak bangpeuh om hiam?`