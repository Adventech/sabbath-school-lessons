---
title:  Eite a ding Hong Paikik ding Pasian
date:   05/10/2023
---

`John 14:1–3 simin. Hihmun in laisiangtho sungah hun nunung thupuak tawh koibang in kizom hi nacithei hiam?`

Leitung a naseplai in amanpha Christ’ kamciam khat pen, thupha lam-etna hi a, ei hong Piangsakpa in eite mahtawh omkhawm tawntung nuam hi. Zeisu mahmah in “Kei ka hong Paikik ding a, Keima omna munah note nong omtheih na’ngun ka hong la ding hi” (John 14:3) hong ci hi.

Sawltak John in zong, tua kamciam picing taktak ding cihi. “Vantung panin nakpi takin awging khat kaza a, ‘tu in Pasian omna inn pen mite tawh omkhawm ta hi. Pasian in amaute ompih ding a, amaute pen Ama’ mite hiding uhhi. Pasian mahmah tawh omkhawm ding uh a, Amah pen amaute’ Pasian ahi ding hi” (Mang. 21:3) cihi.

“Tatkhiat nasep ki picin ding hi. Mawhna a tampenna munah, Pasian’ hehpihna tam semsem hi. Satan in keima’ aa hi acihcih hih leitung mahmah pen ki tankhia hi beklo in ki pahtawi lai ding hi. Mihing in hong piangsak biakbuk ahi Pasian’ Tapa; minthang kumpipa nungta in sihna a thuakna, nakhempeuh thaksuah ding a, Pasian biakinn in mihing lakah hong omta ding hi. A beitheilo hun tawntung in Tatkhiat mite in Topa’ khuavak sungah gamta ding uh a, genzawhloh Ama’ silpiak lianpi hangin Amah aphat ding uhhi, - Immanuel ‘eite tawh hong omkhawm Pasian’” —Ellen G. White, The Desire of Ages, p. 26.

Hihteng ah Tatkhiatna a hoihpenna kimu kha hi. Nasem Pasian in Ama’ tate ading a ngiimna khempeuh picin in omkhawm tawntung ta ding uhhi. Hampha si uh e maw.

**Kaalsim Tona**. Tu quarter sung bup lawptak in Pasian’na sem ding in tona ngah den ding hiteh. Hih zong pen na asem Pasian in Nangma nunna sungah hongsepna teng namuh theihna’ng hamphatna khat ahi hi. Hamphat hunkhat la inla tukaalsung sinna panin midang hawpsawn sawm in. Hih Tona in Pasian’na nasepna sungah tha hong ngah sak ding hi.

`Tona: Maikal sungteng Pasian in Nangma lungsim hong honsak na’ng nisim in thungen in.`

`Tona Sangzaw: Na theih ngei nailoh mi khat - vengte, naseppih, sumbuk nei, bus hawl, naukem khat peuh min la inla, nisimin thunget sak in.`