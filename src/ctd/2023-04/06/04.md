---
title:  Ngakna leh Nasepna
date:   07/11/2023
---

Luka 24 pen Zeisu’ vankahna tawh tawp (Luka 24:50–53) ahih hang, a tangthu tawpna hi nailo hi. Laikungpu Luka in Sawltakte laibu tawh zomto hi. Zeisu in vantung a kahtoh madiak in, a nungzuite tungah mission nasep leh kamciam pia a, amau’ hih masak pen dingin “vantung pan vangliatna” (Luka 24:49 leh Sawl. 1:4–8) Jerusalem ah ngak ding ci in sawl hi.

Zeisu in a nungzuite pen Jerusalem panin Ama’ kamciamsa ahi Pa in hong sawl ding , Jerusalem, Judea, Samaria leh leitung buppi ah teci pantheih nading in Kha Siangtho kamciam tengpen Jerusalem pan ngak ding uh cihi.

`Sawl. 1:12–26 simin. Tuabang in a ngakkawm un nungzuite in mimal 120 acih teng koibang hi peuhmah hiam?`

Zeisu in a nungzuite mission nasep kician khat pia hi: leitung ah Ama ading in teci hiding cihi. Tuabang a ngakkawm un, amau mission nasep lampi nih tawh kiging khol uh hi. Amasa in, ki pumkhat kiniamkhiat in thungen uh, Luka in cihi. Zeisu in amau tungah apiak tua nasep tawh kisai bangmah dotna zong omsak nawnlo in, avekpi un tua nasep sang pah uhhi. Tuathu in amaute kipumkhat in thungen sak hi. Luka in amau’ thunget teng hong hawmsawn tuanlo hi napi, pilna thahatna leh a nasep uh zawhtheih na’ng hangsanna cihte ngen ngeingei ding uhhi. Etteh taakcing lua uh.

Anihna ah, a ngakkawm mah un a nasep nading in thu kisinna neikawm pah uhhi. Judah ahihleh Zeisu a zuak khit ciangin amah leh amah ki suamlum khinzo hi. Tua hangin sawmlehnih lakpan munkhat hong awng hi. Tuabang a ngakkawm mahun, nungzuite in Pasian makaihna ngenin tua mun-awng ading teelkhia uhhi. Tuakhit ciangin amau kipawl bawl masa phot in nasep kipatna ding geelpah uhhi. Tua khensatna sungah Peter in makai in hong pang hi. Ama’ makaihna kuamah in tolo uh a; Pasian’ pilna muhsak zaw uhhi. Amaute lakah Pasian in mapang in nasem a kalsuanpih ahihlam hong telpha uhhi. A ngak hun uhpen cimtak huai hetlo a, mission sepnopna lungsim tawh lawp siusiau lel uhhi.

Eite’n zong Pasian’na lianpi sepna ding Kha Siangtho hong buah nading pumkhat in kihanthawn ding hang a (Heb. 10:24, 25), Pasian’ Kha Siangtho ngen ding hihang. Eimah mah leh pawlpi in nasem dingin Pasian masak in va kigual ding hang a – mangthang te vagum ding hihang.

`Topa na ngakkawm in upna khahsuah hetlo in koibang in omthei ding nahi hiam? Tuabang ngakkawm mah in, nungzuite hihbang in, nahun koibang in zang siam ding nahi hiam?`