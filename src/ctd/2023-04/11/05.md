---
title:  “Tuanu Paikhia sakun!”
date:   13/12/2023
---

Phaklohna khuapite in zong lam-etna nei tampitak om uhhi. Christ’ hunlai in, Tyre leh Sidon bang khuapite ah Messiah thupuak puak dingin Pasian’ mite a paina dingin bang in khaktan hiam? Minam vai, ki phatsakna, ki hazatna in, Pasian’ mite mit humsak a, anai pen te kiang nangawn ah hong pai masakna ding thu zong ki tangko khalo hi. Tuni in zong khuapite sungah om mitampi takte kiangah, Zeisu Christ in “lam-etna thupha” i cihcih kumkik na’ng thupha tangko nuam mahmah hi (Titus 2:13). Zeisu in zong minam peuhmah poi a sakloh ngel bangin eite’n zong phamawh salo ding hihang.

`Sawl. 10:9–16, 28, 34, 35 simin. Hihmun ah Kha Siangtho in ahilh pilna teng tomlak dih in.`

Sunsiah ngakin a omlaitak un, Peter pen inntung dei ah om a, tualai ah sabuai khuhna puan kiuli khatsung adim in ganhing leh vasa siangtholo teng mangmuhna kipia hi. Tho inla ne in cih thumvei sitset kisawl hi. Pasian in, biakna lamah Peter in Gentile mite deidan in aki phatsakna teng a dona in hih mangmuhna zang a thuhilhna ahi hi. Peter in hih thumaan hong teltaktak ta hi: “Tua ciangin Peter in, Aman takpi in Pasian in deidan neilo cih kamu khin hi. Ahihhang in minamkim sungah Amah kihtakna tawh thumaan na a kisem khempeuh Amah in sang hi” (Sawl. 10:34, 35) aci hi.

Hihteng dopphah in, Tyre leh Sidon tangthu pan sinna lamah pai dih ni. Zeisu leh nupinu kihona teng encik dih ni. Peter’ mangmuhna tawh akizom khualzinna pan in bang pilna peuh ngah thei ding uh hiam? Hihte leh khuapite ah nasem dingin Christ hong sapna koici nuntakpih thei ding hiam? Khuapite kisapna panin bangpeuh in hong khaktan thei hiam? Pasian in khuapite sungah ei a ding bang hamphatna koihkhol a – mission i telsiam semna ding, eite masuan ahi lungsim toite, minam leh khalam kisak theihna cihte kidop ding kisam hi.

Nungzuite in Pasian hotkhiatna pen minam khatpeuh ading hilo a, mihing khem peuh huam ahihlam nungzuite in a telcian theihna dingin lungduai takin hilh hi. Kha Siangtho in zong tuabang hazatna khempeuh a kizawh nading in hong huh ding a, khuapi sung nasepna zong hong matutpih ding hi.

`Galati 2:11–13 simin. Hih hazatna mawkpen neutuung panin a kineisa hi a, paihkhiat ding bangzah haksa ding naci hiam?`