---
title:  Vengte Tungah Keima’ Nasep
date:   11/11/2023
---

### Tukalsung Simding
Luka 10:25–37; 2Tim. 3:16; James 2:17–22; Mate 22:37–40; Gal.5:14; Micah 6:6–8.

> <p>Kamngah</p>
> “Amah in, ‘Na Topa Pasian na lungsim khempeuh, na nuntakna khempeuh na hatna khempeuh leh na pilna khempeuh tawh na it inla, Nangmah na ki-it bangin na vengte zong it in’ aci hi.” (Luka 10:27).

I theihciatsa bangin: “Na Topa Pasian na lungsim khempeuh, na nuntakna khem peuh, na hatna khempeuh leh na pilna khempeuh tawh na it in” (Luka 10:27) cihi. Pasian i itna zong pen kineihkhem thei lailai hihang. Pasian it ikisa keei a, ahihhang eima nisim nuntakzia in koibang in lakkhia hiam? Pasian it theihna dingin lungsim, kha, pumpi leh pilna cihte nisim in pumpiakna hong ngen hi. Mi khatpeuh in Pasian ka it hi cithei hi: ahih hang tua itna in lungsim hanciamna tampi hong ngen hi.

Pasian it ding cihpen a hoih a thupi ahih sam hang, Pasian in midangte zong it in, tua midangte i ittheihna pen Pasian i itna pan a lengkik hisak nuam a, tua hileh a thahat a tahtak hiding hi. 1John 4:20 sungah “mikhat peuhin ‘Pasian ka it hi’ ci a, a sanggampa a muhdah leh, mizuau ahi hi; a muhtheih a sanggampa a it theih keileh, amuh nailoh Pasian koibang in itthei ding hiam?” cihi. Paul in zong Galati 5:14 ah “ ‘Nangmah naki-it bang in na vengte na it in’ cihna tawh ki tomlak thei hi cihi.”

Tu kalsung pen hih sinna teng koici nuntakpih ding cih sin ding hihang.