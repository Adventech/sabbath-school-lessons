---
title:  A Nunung Haksatnate
date:   26/12/2023
---

Zeisu in a nungzuite leh eite kiangah: “Note pai unla, mikhempeuh Keima nungzui suaksak in, Pa’ min, Tapa’ min leh Kha Siangtho’ min tawh tuiphum un. Tua ciangin note tungah ka hong gen thute khempeuh a zuihna dingun na hilh un. Hun beidong in note tawh ka omkhawm tawntung ding hi” (Mate 28:19, 20) aci hi. Hihpen a Lian Thupiakna hi a, vanmi thumte thupuak sungah, “minam, beh, kampau leh mihing khempeuh” (Mang. 14:6) tungah hilh dingin hongpiak hi a, tuamah pen, “tulai thumaan” (2Pet. 1:12) acihpen Thupiak Lian a cihna mah ahi hi.

`1John 4:8; 2 Peter 3:9; 1Timothy 2:4; leh Pian. 12:3. Mikhempeuh bang hangin Pasian’ maiah thupi hiam?`

Christ hong itna pen mi khempeuh ading hi a, pampaih pawl omlo hi. A ki teeltuam mi pawlkhat ading bekin Christ si cih upna kawmkal ah, Laisiangtho in Christ’ sihna pen mikhempeuh ading, minam, behphung leh khentuam omlo cizaw hi. Mihing nahih nakleh, Christ nang ading in si hi. Dotna khat pen, Ama’ sihna koibang in dawngthuk nahiam?

Zeisu hongpai ciangin, mi namnih bek omding hi: Mangmuhna 13 leh 17 sunga biakna leh gamvai tungah Satan’ vangliatna sunga ki-aap mi; leh Zeisu sungah ki pum-aap in “Pasian’ thukham azui” (Mang. 14:12) mite hiding uhhi.

A kipatcil panin, Pasian pen kua hi a, Ama’ dikna leh itna in bang hiam cihpen mihing in teci neikhin limlim (Rom. 1:18–21) hi. A beisa hunsung tawntung in mihing in tel a tello hitaleh, Pasian tawh a sepkhawpna uh tungtawn in thukhenna thuak ding (Rom. 2:11–16) uhhi.

Hih hun nunung ah, pawl khenkhapna khang in, mimal suahtakna khawng ki awl-mawhlo ta ding hi. Mihingte in Satan pawlpih in hoita ding uhhi. Lungdamthu kintak in ki tangko ding a, Satan nasepna teng kipholak sak ding hi. Tuabang tengpen vanmi thumte thupuak teng leh eite mission nasep ding teng ahi uhhi.

`Christ in nangmah mimal ading si cih lungngai in. Nangma gamtatna khat pen, bangzah in sia taleh, singlamteh tungah Christ’ sihna in kimtak in loh zolo ci in, bang khawng in hong ngaihsun sakthei hiam?`