---
title:  Nasep Zosiang
date:   28/12/2023
---

`Mang. 21:1–4 leh 21:22–22:5 simin. Hihteng ah bang pulak hiam?`

Leitung thak bangzah nuam zen hiam! Sihna leh mawhna omnawnlo, Satan leh gitlohna beisiang ta hi. Hong it Honpa mu in itleh ngaihte tawh kigawmta hi. Leitung thak in minam leh paunam khempeuh pan gamluah tetawh kidimta hi.

General Conference Mission Board in Global Mission nasepzia kipsak a, phaksa leh phakloh khentel uhhi. “Phaksa mipawl” cihpen, mi namdang kuailawh lohsa in, amau minam sungmah ah teci pangzo ding mimal akhom khatmah omkhin zo cihna hi a: biakna piathei ta, laisiangtho leh laibu te zong amau kampau in omta; kamphen khawng kul hetlo in, a pawlpi makaite in amau’ mipawl tungah teci pangthei ta cihna ahi hi.

“Phakloh mipawl” cihteh, namdang kuailawh lohsa in amau mipawl sungah, teci pang ding Adventist pawlpimi a kicing in omlo cihna ahi hi.

Khuatual pawlpi peuhmah in amau’ vengsung ah phak kisam teng kantel ding hi. Tuni in mihing khempeuh nungzui suahsakna tawh Pasian’na sem in hun zang ding hihang a, Honpa hongpai na’ng leh vantung thak leh leitung thak ah maan ding hun naisak ding hihang.

`Tona: Christ’ kumkikna koibang in manlang sakthei na hiam? Lungdamthu a zanuam te lungsim sungah khaici natuhtuh hiam? Thu-um thakte Christ’thu mang dingin “tuibuak” nahiam? Nisim na thungetsak mite leitung thak tawh a kizop theih nading thungen in.`

`Tona Sangzaw: Nangma “nungzuite” pawlkhat in Christ sang ding in kiging uhhi. Tuapen pawlpi sungah lutna ahi hi. Nangmah ama’ munah kikoih inla, biakinn pai masakpen ni ding cih kituat in. A lungsim koibang in om ding hiam? Na pawlpi in nungzuithak koibang in muak sawm hiam? Pawlpi omsa phutziau bek hilo in, thu-um thakte suakta takin na lutsak hiam? Thanemna munteng zongkhia in. Nangma muhna pawlpi makaite hawmsawn inla, nungzui a suaksak pawlpi nahihtheih nading un nasem khawm un.`