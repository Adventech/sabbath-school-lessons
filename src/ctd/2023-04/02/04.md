---
title:  'Tawntung Lungdamthu: Mission Thupuak'
date:   10/10/2023
---

`Mang. 14:6, 7 simin. Vanmi thum lakpan amasapa’ thupuak ahi “tawntung lungdamthu” ahi dingin bangteng nasemthei ding hiam?`

Lai Siangtho sungah “tawntung” leh “lungdamthu” a gawmkhawpna munpen hih mun ahi hi. Lungdamthu cihpen Zeisu Christ in hong piakkhong hehpihna thupha ahi hi. Eima’ leitungah hong paisuk in “hehpihna leh thumaan” (John 1:14) honglak hi. Mawh baanglo in hong nungta a, eite’ mawhna kithawihna dingin, eite’ aitang in singlamteh tungah hong si hi (Isa. 53:4, 5; 1Pet. 3:18). Hong thokik in vantung kahto, Pa in pahtawi in, tuni in van biakbuk sungah eite’ ading in hong palai sak gige hi (Mang. 1:18, Sawl. 2:33, Heb. 7:25). Kum tulkhat khit ciangin, Pasian’ gam hong phut dingin, Ama’ hong kamciamsa ombang in minthanna ukzawhna tawh hongpai kik ding (John 14:1–4; Sawl. 1:11; Mang. 21:1–4) hi. Hiteng khempeuh pen tawntung lungdamthu vive ahi uhhi.

Hih thupuak in tawntung ahih sese pen kicianpha mahmah hi. Pasian in Ama’ nasep a zawhni dong in om paisuak lai ding hi. Lungdamthu adang omtuan nawnlo ding hi. Zuau thuhilhna leh upkhialhna hongpai in hongkheng lel ding a (Eph. 4:14), tawntung lungdam thu, hotkhiatna thu ahihleh, kikhello, a um, a nuntakpih peuhmah thaman sang ding uhhi (Thuhilhkikna. 5:33, Rom. 2:6).

Nungzui masapente tungah a kipia thupiak mah tuni eite hong kipia hi. Munkhem peuh a mite Christ’ nungzui suaksak den ding hihang. Koibang nungzui maw? Hoih, dik, a ki-aap leh itthei maw? Hih dinmunte kisam mahmah ahih hang kicing nailo hi. Lai Siangtho kammal siksan in nungzui suah ding hang (Luka 9:23; John 13:34, 35; 2Cor. 5:17) a, midang zong Topa Zeisu Christ hong paikik ciang ading in kisakhol sak ding hi hang.

“Mangmuhna 14:6, 7 sunga thukhen hun acihpen zong Christ hong kumkikna ahi hi. Tuathu tangkona pen tawntung lungdamthu kici hi. Tua hi a, Christ hong kumkikna ding, anai mahmahna tangkona cihte in lungdamthu vive ahi uhhi.” —Ellen G. White, Christ’s Object Lessons, pp. 227, 228.

`Thukhenna in vanmi masa’ thupuak “tawntung lungdamthu” tawh koibang kizopna nei hiam? Tua lungdamthu in thukhenna’ thulaigil koibang in hithei hiam?`