---
title:  'Thumgawm Pasian: Nasep a Kipatna'
date:   08/10/2023
---

Laisiangtho sung Pasian’ nasepna ah, hotkhiatna lampi peuhmah pen Zeisu a ki bulphuh ngiat ahi hi. Christ mahmah in zong: “Keimah in lampi, thumaan leh nuntakna kahi hi” (John 14:6) naci hi. Ahihhang Zeisu mahin Thumgawm Pasian leh Ama’ nasep hong telcian sak veve hi.

Christ in a nasep khempeuh pen vantung a Pa’ kiangpan hongpai vive ahi hi (John 4:34; John 5:30; John 12:45). Himahleh Zeisu’ nasep pen, Amah leitung hong paisuk ciangin a kipanpan hilo cih phawk ding hihang. Leitung a pian mapek panin Pa kiangpan a thungahsa (Eph. 1:4; 1Pet. 1:20) ahi hi. Tua ahih manin Pasian in, leitung a pian sak mapek panin eite hong phaksuk ding leh mihing tangthu sung tektek mahah Ama’ deihna leh ngiimna teng a picin theihna ding in geelkhol zo hi.

Tapa in leitung piangsak (John 1:3) a, “ahun acin ciangin” (Gal. 4:4), Pasian in a Tapa hong sawlna tawh hong itna hong lak hi (John 3:16, 17). Tapa hong pai ciangin, singlamteh tungah hong si, sihna tungah hong gualzo hi. Tua khit, Pa’ sawlna mahtawh, Kha honglut (John 14:26; John 16:7) in, leitung zo (John 16:8–11) a, tuni in zong Pa leh Tapa’ nasep teng zom paisuak in, Pasian’ mite in amau’ nasep uh a zop paisuak theihna dingin thapia hi (John 14:26; John 16:13, 14).

`John 20:21, 22 simin. Tua nasep in Pa, Tapa leh Kha Siangtho sungah bulkip nei cih koibang in telthei ding ihi hiam?`

Laisiangtho sungah “Thumgawm Pasian” cih kammal a omloh hang, thum kigawmna bulphuh nasepna tam mahmah hi. Etpak dingin, thawhkik khit in, Christ in nungzuite kiangah kamciam a piakna ah, “Kei kapai ciangin ka Pa hong kamciamna bangin ka hong sawl ding hi; a sangna pan a vangliatna in note hong tuam mateng in khuapi sungah na omlai un” (Luka 24:49) cihi. Hihmun panin Thumgawm Pasian’ nasepna laigual khat sungah kimuthei hi: Pa’ kamciamna, tua kamciam Tapa in kipsak, tua kamciam in Kha Siangtho hongpai ding cihi (Luka 3:16; Sawl. 1:4, 5, 8).

Hih nasep pen eite’ nasep hizawlo a, Thumgawm Pasian’ nasep hizaw hi. Tua ahih manin lelhna thuak ngeilo ding hi.

`Kha hotkhiatna sungah Pa, Tapa, Khasiangtho mapang khawm uhhi. Hihthu in banghang in lungnophuai nasathei hiam?`