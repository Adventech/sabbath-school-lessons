---
title:  'Eite’ Paulam: Launa'
date:   29/10/2023
---

`Nahum 1:1; 3:1–4; leh 2Kumpite 17:5, 6; 19:32–37 simin. Hih munte in Nineveh tangthu bang pulak a, Assyria leh Israel kizopna bangteng pulak hiam? Hih kizopna hangin Jonah in Tarshish lam paizaw dingin khensat liang hi.`

Jonah in Nineveh a painoplohna hangthu khat pen launa hang ahi hi. Assyrian mite pen a lauhuai galte hi a, Nineveh zongpen a khuapi uh hi sawnsawn lai hi.

“Tanglai Israel mite kikhen hunlai a khuapite lakpan Nineveh pen khuapi lian khat hi a, Assyrian khuapi ahi hi. Nineveh khuapi in ahauh mahbangin siatna leh gitlohna tawh kidim hi. Sisan luanna, zuau khemna leh misuamna tawh kidim ciliang hi. Kamsang Nahum in Nineveh gitlohzia pen humpi nelkai gilkial tawh genteh hi. “Na liammate a dam theihna ding omlo a, na meimate damtheilo hi” cihi. —Ellen G. White, Prophets and Kings, p. 265.

Nineveh khua pen nasialua mai hi. A kumpi Sennacherib in khuapi keek gawp a, inn golpipi, laam 275 sau a - 132 zai, inndei a tawmpen dei 80 bang om hi. Tai 40 bang a gamla napanin tui la a, tui lakna tuiguam 18 bang to hi. A liatna bekbek zong lauhuai lua khin zo hi.

Assyrian mite lah hehpihna neilo hi. Babylon a zawhna ciaptehna ah Sennacherib in; lampi tung khempeuh ah khangno khangham misiluang ka dimsak ci in kisial zawsop hi. Leisung tokik pawlin, galkap te’n a galmat mite a bawlsiatna lim kisuai mukik uhhi. Hih mite lak khawng kipaipai nuam khollo hi; gitlohna leh ngongtatna khawng suakta takin hih ziau lel uhhi. Tuabang mite omna Nineveh khua sungah, Jonah in apai laitak in lau mahmah khasop ding hi.

Tuate banah, Jonah’ tangthu i sim ciangin, lauding peuhmah thupiak omlo in Pasian sawlna bangin hih ding cih hilel hi. Guallelh theihna ding khat pen, ei leh eimah Pasian muanna sangin launa in ki uksak zaw hihang.

`Na launa tawh nahihnop hetloh khat pen Pasian in hong sawl tanghial nacih hun ngaihsun kik in. Bang pilna peuh hong ngahsak naci zawsop hiam?`