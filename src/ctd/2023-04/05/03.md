---
title:  'Eite’ Paulam: Muh Khialhna'
date:   30/10/2023
---

Huihpi hong nun ciangin, Jonah in amah ki mawhpaih (Jon. 1:1–12) hi. Ama’ lungsim sungah leitung’ muhzia tawh Pasian leh pasiante hong phawk hi. Midangte in pasiante in leitung mun tampi uk a, tuipi ahihleh dawite in subuai hi ci in um uhhi. Tembaw nasemte’ muhna ah dawite hehna pen biakpiakna khat tawh thoih kul ci uhhi. Jonah in Hebrew mikhat hinapi, tua tanglai ngeina upna mah naneikha hihtuak hi.

`Jonah 2:1–3, 7–10 simin. Pasian’ geelna Jonah in hong telpha ta cih hihmun in koibang in hong lak hiam?`

Jehovah omna mun aki cihna munpan in Jonah taikhia hi napi, gamdang leh ngeina dang omna a vatun ciangin zong, Jehovah mah na lianpen veve cih hong theita hi. Huih leh tuihual zong Pasian neihsa mah ahi hi. Ngasa zong e. “Leitung leh a sunga om khempeuh Topa neihsa ahi hi” (Late 24:1). Jonah’ lungtang in leitung leh tuipi ukpa lamah hong kihei ta a, mawhna a pulak ciangin hotkhiat hong hita hi.

Eite in zong Pasian leh Ama’ hong geelsakna ki telkhial thei ding hi. Pasian hong deihsakna telkhialh zeltheih khat pen, hotkhiat ngah na’ng eima’ tha tawh leitung siatna khawng peuh paihkhiat leh pelh i sawmkha thei hi. “Leitung siatna tetawh kisawh khalo ding” (James 1:27), hong kicih sam hang, eite ngiimna taktak pen midangte tungah Pasian’ thupha leh lam-etna puak ding ihi uhhi.

Telkhial in mission nasep hong khawlsak thu dang khat pen eimah kimuanna ahi hi. Jonah in Nineveh a hotkhiat bangin kha khat zong honkhia zo kei hang. Mission nasep sungah honpa cihbel sangthei hihang. Ei pen a honkhia dingin hongsap hilo a, hotkhiatna nasep sungah Pasian mapanpih ding hizaw hi. Pasian in hong khelna hangin teci pang zawsop in Pasian i phat dinguh hi. Ahihhang, Pasian bekin mihingte Ama’ kianglam ah kaithei hi. Thumaan khaici kituh thei hinapi, Pasian bekin lungsim khelthei hi. Pasian’ maban leh eima’ maban khawng ki helkha pahpah a, tua in teci panlohna ding paulam khat mah ahi hi. Himah, Pasian in Jonah zang mah a, Nineveh a lumlet pen Jonah hilo, Pasian hizaw hi.

`Kha zawhna pen haksa a, mihing’ thabek tawh haksalua hi. Eima nuntakzia tungtawn in teci panna tawh Pasian in koibang in kha ngahsak thei ding ihi hiam?`