---
title:  'Eite’ Paulam: A Nuamlo Maiphut Dingte'
date:   01/11/2023
---

“Topa aw, kagam sungah ka omlai pekin hicimah inteh kong cihmah hilo ahi hiam? Hanciam in Tarshis ah kataisimna zong tuahang mah ahi hi. Nang pen a hehpih thei Pasian, a hehhak a migi mahmah siatna tunsak ding a kisik nuam Pasian nahihna kong thei hi.” a cihi.” (Jonah 4:2). Jonah’ thungetna hoih buang ei mataw.

`Jonah 4 simin. Hihpa tungah bang thusia tung hiam?`

Jonah in Nineveh mite ading ni nunung hong tun ding thu a genkhia dingin tua mite tawh kimuh ding sangin si nuamzaw liang dongin hih mite mudah hi. Jonah in Nineveh pen Sodom leh Gomorrah tawh kizomsuak nuam hi. Hih a muhdah mite tungah Pasian thukhenna tungsak nuam hi. Tuabang hong pianloh ciangin, ama’ lungsim tawng panin hehlua in, ama’ thugen teng a kilumleh sangin sinuam zaw liang hi.

Jonah’ tangthu sungah, Pasian tawh nihvei kitalsik hi. Sermon peuh kampau peuh tawh hilo, thuakna ngiat tawh ahi hi. Eima muhdan cih peuhmah pen sawlna peuh panin pianglo hi. Thuthak lamdang khat peuh zakna panin kikhel paklo hi. Muhdan peuhmah pen phutkhak leh thuakna pan in hong piang hi.

Hih thuakna thak pen, Jonah in ama’ muhna lui teng a khelzawh na’ng in Pasian piak ahi hi. Pasian in kungno khat posak in, nisa panin Jonah a liahzo dingin nikhat sung in khangsak hi. Jonah in tua nalamdang abawl Pasian tungah lungdamko lozaw in tua kungno hangbek in lungdam hi. Hihpen Pasian’ hehpihna hangbek cihding sangsik in, ama’ nasepna tawh a kituak in ama’ thaman hilel ci in ngaihsun hiau hi. Tua kungno asih ciangin, Jonah hehlua mahmah in, amah bitna nei kisalolua in kithahlup bang sawm liang hi.

Tua ama’ thuakna tengpen awnem taktawh Pasian thuhilhna in hongzui a, Nineveh khua om pasal, numei, naupang tultampi leh ganhing tampi takte sangin kungno khatlel manpha a sakzawk pen haihuai mahmah ahihlam phawksak hi.

`Tua tangthu in Jonah’ kisikna peuhmah tawh tawplo hi. Tua tangthu in eite hong bulphuh hi. Hih leitungah migilo, mi ngongtat leh kuama phak zawhloh mitampi takte ading Pasian’ veiina tawh kizui in bang hihsak ding ihi hiam?`