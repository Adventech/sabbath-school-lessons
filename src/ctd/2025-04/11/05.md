---
title:  Kamnem in Dawnna
date:   10/12/2025
---

`Joshua 22:21–29 pen Pau. 15:1 tawh simkak in. Nisuahna lam minamte’ dawnna pan bang pila kingah hiam?`

A kimawhpaihna a dawnkikna zong a mawhpaihna mah bangin, kitelcian in vang nei mahmah a, a thu bawlzia mah tawh kithuap sitset ahih manin, tua chapter buppi sung ah a thubulpi mah hong hipah hi. Tua minamte in zong lopthop dawn hetlo zaw in, teci bangmah a om hetlo akimawhpaihna teng ngai hithiat uhhi. Vang kemcing takin mawh paihta uh ahih manin, amau’ thuakzawhna in zong etteh taak mahmah hi. “Kamnem in dawnna in hehna damsak a, kamkhauh in hehna piangsak hi” (Pau. 15:1).

Kidaalna ding a dawnkikna kammal kipatna ah, Israel’ Pasian’ min El, Elohim, Yahweh (Josh. 22:22) cihte hi a, nihvei tak ci uhhi. Ahangthu in, tualgal nangawn a piang sakthei, kitelkhialhna, a hilopi kimawhpaihna cihte hepkhiatna dingin Laisiangtho tawh kiciamna ahi hi. Pasian in nakhempeuh thei hi cih telcian in; hong kisawl palai pawlte zong, a tawpdong in Pasian in tonpih ding cih lam-en uhhi. Nam nihleh alang te in zong mawhna aneih takpi khak uhleh, thuhkikna apia dingin, Pasian sam uhhi (Thkna. 18: 19; 1 Sam. 20 :16).

Aki mawhpaihna bulpi mawhsakna nangawn a pelhzo dingin a lamdang mahmah pulaakna khat hong bawl uh ahih manun: amau’ bulphuhpi thubul ahi, biaknatau khat bek tawh biakpiak ding kicing nawnlo cih pulaakna hong suak hi. Lampialna lel sangin Israel panin kikhenkhiat ding launa pen amau’ ngiimna bulpi ahi hi. Biaknatau lamna in amau’ upmawh bangun lampialna hilo photphot hi. A mantakpi in mawhpaih a thuak nisuahna lam mite in zong; nitumna lam ate mahbang in Topa akihta mite mah ahi uhhi. Israel mite ki pumkhatna pen leikiat, pumpi leh gamhluah vai hilo a, Pasian hongkalhna te tungah a cihtakna hanguh ahi hi.

Gun nitumna lam mite’n thudik tawh a patauhsakna leh; nisuahna lam mite mawh neihlohna teng a sittel dikdek khit uh ciangun, nitumna lam mite in nakpi takin lungnuam uhhi. Amau’ sanggamte’ dawnkikna hangin, thulel bangin kingaihsun zawlo in, amau un mawh paihkhial ahihlam uh a theih uh ciangun, nuam mahmah zawsop uhhi. Israel sung ah tualgal a pelhtheihna hangin a minambup pumkhatna kipsuak hi.

`Mawhpaih khialhna koibang in nahih hiam? Nangma ngaihsutna hong makaih thukhun pawlkhat hawmkhia dih in. (Late 37:3-6, 34, 37).`