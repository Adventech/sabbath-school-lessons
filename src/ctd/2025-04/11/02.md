---
title:  Kiciamna
date:   07/12/2025
---

`Joshua 22:1–8 simin. Reuben mite, Gad mite leh Manasseh mite alang in abawl uh kiciamna hihmunte in bang gen hiam?`

Jordan langkhat a mite in Moses leh Joshua te’n a sawl Israel khempeuh a dingin septaang ding pen, ki-aap takin seppih khinzo ahih manin lungkim mahmah khinzo uh cih Joshua in kipsakzo hi. Amau sanggam tetawh “ni tampi” galsim a cihziau pong hang kum guk pan kum sagih sung bang ahi hi (Joshua 11:18; 14:10; Thkna. 2:14). Azi atate uh Jordan nisuahna lam a innah kinusia hinapi, amaute un, galsungah liam theihna, sih theihna cihte maingat in, a sanggamte uhtawh citak takin galsim ding teel uhhi.

Hih munteng lianin a minambup un gamvai ah kipumkhatna a thupitzia pulaak hi. Kipumkhatna nungah hongzui ding a sangpen thute a ding zong kigingkhin uhhi. Jordan in amaute kihalgawp sak hiphial taleh Israel mite aki pumkhat veve ding uhhiam? Leikiat zia in amau’ minam hihna kidangsak ding hiam? Pasian biakpiak khopna mahtawh teel-tuam mite mah hi paisuak in Pasian’ makaihna nuai ah kipkho takin omzaw ding uh hiam?

Tuabang hizawlo, kipkho na’ngin, Israel’na sem maimai hilo in, amaute tungah nasep a piapa Yawhweh’na sem ahihlam uh Joshua in hilhcian hi.

Laisiangthothak sungah tua thukhun mah om hi. Sawltak Paul in zong, Christian cih peuhmah, mihing maimai a ding nasem hilo; Pasian a dingin sem cih hong hilh hi ( Eph. 6:7; Col. 3:23; 1 Thess. 2:4). Vannuai leitung a bawlpa a ding nasem cihsang in a sangzaw sapna bang omlai peuhmah hiam?

Nisim nuntakna ah, tona leh haksatnate kiphukha zel a, hong lungkiasak dikdek in do nuam nawnlo khawngin hong omsak thei hi. Hithei zel mah hi. Hitamah leh Pasian in Ama’ hong sawl khempeuh hizawh na’ng vangliatna hong kamciampa tungah kiko thei hi hang. A sangpen sapna kembit peuhleng, hih leitungah apuk mite a ding tona lianpite leh lungkiat theihna te khempeuh awlmawhlo in mainawt thei veve ding hihang.

`Joshua 22:5, 6 sungah, inn aciah ding mite, Topa tungah cihtak ding Joshua in vaikhak in thupha pia hi. Pawlpi sungah khatlehkhat thu kingetsak hileng; i kikhawlhna in koibang in kilamdang thei ding hiam?`