---
title:  Thubuai Lumlehna
date:   11/12/2025
---

`Joshua 22:30–34 simin. Hih gamlumna khempeuh in pawlpi sung thubuai khempeuh lumleh theihna ding lampi pawlkhat koibang in hong hilh hiam? (Late 133; John 17:20–23; 1 Pet. 3:8, 9).`

Joshua 22 sunga tangthu in innkuan sung, pawlpi sung leh vengsung ah a kizang ding kikhawlhna thukhun pawlkhat om hi.

1. Khialhna a om ciang, khial bang ahih ciangin, eima’ muhna bangin sukkhap pah liang sangin, amau un kitel takin gencian sakna in hoihpen hi. Pasian’ mite in, thusia a pian ding ciangin, kam imm bikbek in om ding hi zawlo hi. Jordan gungal lama namte in biaknatau khat lamnuam cih, hoihtak in kikumkha uh hileh, hih buaina teng kipelh hiu hiau thei ding hi.
2. Mi khatpeuh in thukhen ding ahihleh, lopthop takin thukhup pahlo ding hi. Jordan nisuahna lam minamte in lampialta uh cih thulaang pen, nitumna lam namte bil sung hong tun ciangin, amaute zongun, thukhupna bawlnawh sawmkha uhhi.
3. Thukhupna natunmaa in a piangtaktak thuteng hoihtak in gencian in.
4. Ki pumkhatna a omtheihna dingin nutsiat ding pawlkhat zong om hi. Jordan ni suahna lam a omte lampialna pen, gun langkhat ah a om manuh ahih leh, nitumna lam mite in, amau’ tansa gamh panin, nisuahna lam mite a dingin piak sawm liang uhhi.
5. Hong kimawhpaih ciangin, dikleh diklo hitaleh, hehna a damsakna dingin kam nem tawh dawng in. Mawhpaihna khat pen mawhpaih kikna in daihna omsaklo hi. Tel siamna ngahna dingin, telsiamtheih zong kul hi.
6. Daihna a omkik ciangin, lungdam in Pasian phat in. Israel mipi khempeuh te in namnih leh alang te’ lungsim diktak a theih uh ciangun, nuamlua mahmah uhhi. A tuacih uh zong khial khollo cih a theih uh ciang un kisaktheih luatna in zong nei tuanlo uhhi.

Jordan nisuahna lam namte lampial khin hileh, Israel in zong thuciam’ kalhna om bang in hihta ding uhhi. Ki pumkhatna cihpen thumaan sawpsiangna leh Laisiangtho thu khunsate awlmawh lohtheih nading thupiakna hilo hi. Bangbang hitaleh pawlpi thukhun te lamsang den ding zong hituanlo hi. Vaipuak anei pastor te in Laisiangtho tawh kizui in palai sem in kihona tawh a kizawhloh ciang bekin, thukhun omsa bangin hihpan ding hi. I pawlpi sungah hibang thu kiciante zangciat hileng pawlpi omdan bangzah in kikhel ding hiam!