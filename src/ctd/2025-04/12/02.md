---
title:  A Vekpi in Tangtung hi
date:   14/12/2025
---

`Joshua 21:43–45 simin, koi limpen in Pasian’ lim ahi hiam? Hih kammal te in tangthu Kamciam Gam bek thamlo eima’ hotkhiatna nangawn koibang in kawk hiam (2 Tim. 2:11–13)?`

Hih munteng in tua laibu a ding asangpen mun leh biakna vaiteng ahi hi. Laibu’ deihna bulpi thukhunpi ahi: Yahweh’ cihtakna thukhun pen khuavak hong taansak a, Ama’ kamciamsa peuhmah tangtun ngiat hi. Hih a taang tomno khat nangawn in, laibu buppi tomlaakna hipah lel hi.

Joshua 21: 43 in leitang kihawm in mun piakna thu ahi hi (Josh. 13-21). Joshua 21: 44 ah galte tungah zawhgawpna leh leitang laakna hi (Josh. 1-12). Hiteng khempeuh pen Pasian’ cihtakna hang vive ahi hi. Pasian in Ama’ kammal tungah citak hi peuhmah keileh – Israel in a galte’ tungah zawhna leh tua leitang amau’ gamh in a ngah ngeingei loding cih atheih uh kul hi.

Amah in “leitang khempeuh” apia hi (Josh. 21: 43), “galte khempeuh zong amau’ khutsung ah apia hi” (Josh. 21: 44), “Ama’ kamciamsa khempeuh” (Josh. 21: 44), “a vekpi in tangtung hi” (Josh. 21: 45). Joshua 21: 43-45 sungah gukvei bang a kizang kammal kol pen “a vekpi” hi a, tua leitang pen Yahweh’ piakkhong ahih manin, Israel in ngahtheihna ding thu bangmah neilo hi ciphapha hi. Tua gam pia ding in a kamciampa leh galte amau’ khutsung a piapa in Topa ahi hi.

Israel’ gualzawhna khempeuh pen Pasian hong kalsuan masakna leh muanhuaina hang ahi hi. Tuamah in zong hotkhiatna tawh kipawl leuleu a: “Note’ upna hangin Pasian hehpihna tawh hotkhiatna a ngah nahi uhhi. Note’ thalawhna hangin angah hilo a, Pasian’ hong piakkhong ahi hi. Note’ hanciamna tawh angah hilo nahih manun, na kisialhna ding uh thu omlo hi” (Eph. 2: 8, 9).

Pasian’ muanhuaina mah pen Paul in zong: “Amah tawh i sihkhawm leh Amah tawh i nungta khawm ding hi. Eite in gimna i thuak paisuak zawhleh, Amah tawh i uk khawm ding hi. Amah i nialleh Amah in zong eite hong nial ding hi. Amahleh Amah ki khem theilo hi (2 Tim. 2: 11-13).

`Pasian in Ama’ kamciam tungah citak ahih manin; eite’n zong eima mailam a ding kamciamsate pelhlo ding cih koibang in lungmuang thei ding ihi hiam? (1 Cor. 10:13, 2 Cor. 1:18–20).`