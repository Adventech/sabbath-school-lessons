---
title:  Topa’ Hehna
date:   17/12/2025
---

`Joshua sunga om Pasian’ hehna leh thutang tawh hong gimpiakna pen (Josh. 23:15, 16) leh laisiangtho sung mundang a te koibang in na telcian hiam? (Gam. 11:33; 2 Khang. 36:16; Mang. 14:10, 19; Mang. 15:1.)`

Israel in gamlak vakna ah (Gam. 11:33; 12:9) leh Kamciam Gam panin Pasian hehna thuakkha khin (Joshua 7: 1) ahih manun, thuciamna tangnialna hangin a sulzui Yahweh hehna teng zong telcian mahmah khin uhhi. Hih munteng in Joshua laigelh siamna a sangpen in a lahna ahi hi. Canaan mite suksiat siang ding cih a kigenkholna kammal mahtawh Israel kisusia ding cih a genkhol ciang in dip hong kuasak mahmah hi. Israel tungah Topa’ kamciam thupha khempeuh in citak takin a tangtun mahbang in; Israel in thuciamna a nial nakvua leh, thu ciamna tawh kipawl samsiatna teng zong (Siam. 26; Thkna. 28) tangtung takpi ding hi.

Canaan mite inntaan lotaan sakna leh a suksiatna tungtawn in; Yahweh in leitung buppi ah thukhen mangpipa ahihna hih munteng in hong lak hi. Mawhna ahihleh a omna na Amah’n zongin galphuang ding cihi. Israel in siangtho gal a dona hangun dawibia mite sangin siangthozaw pah leh kilawmna neizawpah zong hituanlo in; teeltuam mite tungah Yahweh in a thukhen hun ciangin dawibia mite in amaute’ tungah Pasian’ khutzat peuh hong suak zanzan zawsop hi. Israel in abeisa hun sungah agualzawh aminthan na’ng uh a teelsiamna in amau’ mailam a ding pansan hong suak zaw hi.

Etpak inbel, laisiangtho in Pasian’ hehna hong hilhna pen Pasian’ itna a hilhna tawh tehtheih peuhmah hilo hi (John 3:16, 1 John 4:8). Laisiangtho in Pasian’ hehna thu hong hilhcianna pen zong Pasian’ itna hong hilhcianna tawh ki zawitawn mahmah zaw zen hi.

Amasa in, laisiangtho in Pasian pen itna, thuakzo, lungduai leh maisakzo cihi (Pai. 34:6; Mic. 7:18). Mawhna tawh a kidim hi leitung tawh kisai in, Topa’ hehna cih pen mawhna in Topa a tangphut ciangin Ama’ siangthona leh dikna omzia ahi hi. Ama’ hehna pen khengvalna, thuhnopna, genkhol theihloh leh aval aliap in thuhkikna zong hi tuanlo hi. Laisiangthothak in Christ in eite a dingin mawhnei hong suak (2Cor. 5:21) a, Ama’ sihna in eite leh Pasian hong kilemkik sak (Rom. 5:10) hi. Amah aummi peuhmah in Pasian’ hehna maingat khalo ding hi (John 3:36, Eph. 2:3, 1 Thess. 1:10). Pasian’ hehna cihthu in Pasian pen vannuai leitung bup ah thukhen mangpipa hi a, thutang a laamtopa cihthu hong lakpa ahihna pulaak hi (Late 7:11; Late 50:6; 2 Tim. 4:8).