---
title:  Cihtakna Thak
date:   07/10/2025
---

`Joshua 2:12–21 leh Pai. 12:13, 22, 23 simin. Paikhiatna in thukante leh Rahab kikal thukimna koibang in hong telsak hiam?`

Rahab’ hihdaan pen kician lel hi: nunna a ding nunna, dikna a ding dikna hilel hi. Hebrew pau chesed (Josh. 2:12) pen “itna-dikna” hi a, khiatna tampi nei in, kampau dang ah kammal khat tawh ki pulak theilo hi. Thukhun tungah a kinga cihtakna cihna hi a, dikna, hehpihna, hoihna cihte pulakna hi.

Rahab’ kammalte in zongin Thuhilhkikna 7:12 sunga Yahweh Pasian in Israel tungah Ama’ chesed kemcing ding cih hong nungphawksak kik hi. “Note in hih ngeina kipte za in, kemin tuate nazuihna hangin, Topa Pasian in napu napate tungah a ciam thu-ciamna leh itnakip note tungah hong tungsak ding hi” (Thk. 7:12).

A lungluthuai tham khat, tua geimah ah (Thk. 7) Canaan mitawh kisai khaamna khat (cherem) hong pulak hi. Rahab pen Canaan mi khaamna in huam hinapi, ama’ upna lianpi hangin, Israel mite tungah a kipia kamciamte ngahkha hi. Tuabang in hotkhiat ngah pah hi.

Thukante leh Rahab in akikup masak pen dinguh thupen Paikhiatlai a Paisanpawi hi hamtang ding hi. Israel mite in a bitna dingun innsunga om khinkhian in, biakpiakna tuuno sisan pen kongkhak leh tawlet khuamte tungah zuutna tawh ciamteh ding uhhi.

“Note omna inntunga sisan pen note a dingin lim hiding hi. Sisan kamuh ciangin note kong paisan ding a, Egypt leitang ka vatgawp ciangin, note hong susia ding gimna note tungah hong tunglo ding hi” (Pai. 12:13, 22, 23).

“Mihing in amau’ upna pen thumanna tawh lak ding uhhi. Christ’ sisan sepsakna tawh hotna ngah ding a lam-en peuhmah in, amau hotkhiatna a kiptheihna dingin sepkhiat khat mah a neihuh kul hi. Mawhna palsatna thaman panin Christ bekin hong tankhia thei ahih manin, eite’n mawhna pan thumanna lamah kihei ding hihang. Mihing pen upna bek in hong honkhia a, sepna tawh hilo hi: cihtei hang amau’ upna uh zong sepna mahtawh lahkhia ding uhhi”—Ellen G. White, Patriarchs and Prophets, p. 279.

Hihthu ah, sisan in suksiatna Pasian’ vanmi khutsungpan suahtakna lim ahi hi. Egypt ah gimna nunung hunlai in zong Pasian in Israel mite a hotkhiat mahbang in, Israel in zong Jericho suksiatna sungpan Rahab leh ama’ innkuan a hotkhiat kul hi.

`Hih tangthu nihte sungah bang lungdamthu om hiam? Bang lungdamthu ki sinna peuh omthei ding hiam?`