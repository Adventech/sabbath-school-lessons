---
title:  Lam-etna Kongpi
date:   05/11/2025
---

`Joshua 8:1–29 simin. Eima gualleh dikdekna khawngpen Pasian in hun hoihzaw khawng in koibang in hong piangsak thei cih hih tangthu in gen hiam?`

Pasian nasepzia in Israel mite kisuksiatna sa Achor zaangkuam (Hebbrew pau, gimna) pen Pasian in hamphatna lamah heikik in lam-etna kongpi suaksak kik hi (Hosea 2:15 enkak in). Ai mite in Israel tungah galzo masa phot ahih manun, amau leh amau ki muanglua uh a, Israel in a lelbang keekin nungkiin uh ahih manun Ai mite in amau hih ngei mahbang un delhgawp uhhi. Ai mite pen amau’ kulhpi sungpan a sapkhiat khit uh ciangun, khuapi pan a gamla khollona munah a buu khinkhian Israel mi 30,000 tengin tua khuapi sung lutin meitawh haltum ding cih ahi hi.

Joshua 8:7 in, galzawhna pen amau’ siamna hilo zaw in; Topa Amah teekin Ai khua pen Israel’ khut sungah pia ding cih kician tak in gen hi. Joshua’ tangthu sungah hih chapter pen adangte sangin galvai a tam penna mun hi a, gualzawhna apia muhmawh thumaan in Yahweh hi cih khuavak hong pia hi.

Tua laitak in Ai mite in khuapi sungpan hong paikhia uh in Israel mite hong delh uhhi. Hih mun Joshua 8:2 pen galsim ding zia Pasian in a genkhiat, a nihveina hi a, tua a galphual Amah’n mukhol khinzo cihna ahi hi. Tuahun masiah peuhmah, galphual koici ding cih kithei nailo phot hi. Hih munpan in kipan, Israel galkap honpi in galzota ding cih kitelcian mahmah ta hi.

Joshua’ hiam tawi pen namsau, teipi cihkhawng hi vetlo; phiaukawi namsau peuh temtawng sau peuh hilel hi. Joshua’ hunlai in tuate khawng hiam taktak in kisanglo ahih teihang, sangpen ukzawhna aana limpua ahi hi. Ai simding cih lim alah banah, Ai zawh gawpna ding pen Pasian’ sangpen liatna hizaw cihna hi. Gal aki zawhsiang masiah phiaukawi namsau laamto cihzong, Tuipi San kaanlai a Moses makaihna mahbang in (Pai. 14:16) tu’n Joshua in makai; leh Amalek mite tawh gal kidona (Pai. 17:11-13) ah Joshua mahin a mimal in makaih tektek cihte phawkkik sakna ahi hi.

Tu in ahihleh Pasian’ lailutna mitmuh nalamdang omlo hinapi, khang masate in Egypt ana zawhgawpna uh leh Jericho aki zawhgawpna te sangin Ai kizawhna ah Pasian kihelna tawmzaw tuanlo hi. Tua gualzawhna tawhtang pen Topa’ kammal Joshua in muang in hoilo in a mangna hang ahi hi. Tua thukhun mahin tuni Pasian’ mite a dingin koikoi ah omtaleh, tona bangbang omtaleh, kip paisuak lai hi.