---
title:  Achan’ Mawhna
date:   03/11/2025
---

`Joshua 7:16–19 simin. Tuateng a vekpi Pasian leh Achan tangthu ahihna koibang in pulak hiam?`

Thu palsatpa immciplo zaw in Pasian in, Ama’ thutanna leh hehpihna pulak na’ng khat bawl hi. Israel’ gallelhna hangthu a pulaak khit ciangin mipite siansuah dingin sam hi (Josh. 7:13). A nasep zia ding teng a pulaak khit ciangin, Achan in, thu ngaihsun, kisik in a mawhna pulaak theihna ding hunhoih pia hi. Ama’ innkuanpihte in zong a thupiang thei henla, immcip ding maw, Korah’ tate bangin a pa uhtawh suksiatna thuakkhawm lohna dingin pelh in suakta ding maw cih ahi hi (Gam. 16:23-33; 26:11).

Thusia a omsung in, lehpai gawp uh ahih manun Israel sungah pul tung liang hi: nambup mawhtanna pan beh khat ah; beh khat pan, phungkhat ah; phung khatpan inn kuan khat ah; innkuan khat pan mimal ah pulak suksuk hi. Mawhneipa a pulaak banah mawhneilo teng zong siansuah zel hi. Thukhun omsa bangin, Achan in mitmuhloh in ahih sim khempeuh Pasian in pholhkhiata hi.

Laisimte in Achan’ gamtatna pen Pasian in deihvetlo cih theilel ding hi. Hong ki theizo diam ci in lungsim khauhtak in a om i muhteh kua in lamdang salo thei diam? Na khempeuh a pailetmuh pa maiah bangmah kiseel zolo hi (Late 139:1-16; 2 Khang. 16:9), mi’ lungsim sunga kiseel khinkhian te zong thei hi (1Sam. 16:7; Jer. 17:10; Pau. 5:21).

Joshua in Achan kiangah “Kata aw” acih zong thupi hi. Tua kammal in, Joshua pen khangham, makaipi cihciang bek hilo, galhangpa khat in thutanna lungsimpua cihna zong hilai hi. Mawhneipa kisusia ding cihteihang, ama’ lungsim sungah Achan a ding hehpihna neilai cihna ahi hi. Tuabang lungsim tawh Joshua in Achan tungah hehpihna itna a dim in neilai a “a ngongtat ngeilo, midang natsak na’ng a pau ngeilo, a thanem kha khatpeuh tungah a kisamlo te a paulopa … Zeisu in kineihna, uplahna leh mawhna nakpi takin mawhpaih hinapi, deihtak a taaigawp ciangin zong Ama’ aw sungah khitui kihel theipa Zeisu a kawk khol zong ahi hi”—Ellen G. White, The Desire of Ages, p. 353.

`Nangma gamtatna a kiseel nakhempeuh zong Pasian in theiveve cih phawk na in, nangma nuntakna koibang in huzaap thei ding hiam? Koibang in hong huzaap ding hiam?`