---
title:  Limlamdang Bawlpa Anungta Pasian
date:   13/10/2025
---

`Joshua 3:6–17 simin. Lamdang takin Jordan a kaantanna in i biak Pasian omzia taktak koibang in hong hilh nasa hiam?`

Jordan gun kaantanna pen Joshua 3:5 sungah Hebrew pau in (niphla’ot) “na lam-dang, lim lamdang” hi a, pian ngeina sang a lianzaw Pasian ‘nasepna leh Ama’ tehpih omlohna hong lahna zong ahi hi (Late 72:18; 86:10). Tua khit ciangin Israel in tua thute phawk kikkik in; Topa phatna in nei uh a (Late 9:1), minamdang te tungah zong Topa’ min tangko uhhi (Late 96:3). Egypt ah gimnate (Pai. 3:20; Mic. 7:15), Tuipisan kaanna leh sehnel lakah Pasian’ makaihna (Late 78:12, 16) cihte thu lamdang in phawk kikzel uhhi.

Leitung a piangsakpa Pasian in Ama’ piansaksate tung ah ciangtan omlo in nasem thei cihthu pen Laisiangtho laikungpute in theilua in teci pang uhhi. A piangtheilo bangmah omlo, Ama’ a ding a (Heb. “lamdanglua”) omlo, haksatna omlo (Jer. 32:17) hi. Ama’ min leh omzia in lamdang (Thkte. 13:18) a, eite ngaihsut phak zong hilo hi. Hong hon theilo namdangte pasiante tawh tehkak thei hilo (Late 96:5; Isa 44:8) Laisiangtho Pasian in a nungta, a gamtang Pasian ahi hi. A nung azuite in Ama’ lailutsakna lam-en in zong muang uhhi.

Kamsang Zechariah in (niphla’ot) pan hongpiang tua kammal tawh akibang mah zang a, Babylon saltanna khit Israel mailam thu ding teng mukha hi. Jerusalem picing tak in kilamkik in khanghamte zong khupi lampi tungah tu uh, numei pasal naupangte zong kimawl uh amu hi. A umthei meelo khuamite in kisiatna ding vive limlak uh ahih manun, Zechriah in “Tu-a a omlai note a dingin hihthu a hitheilo ding tawh a kibat hangin, Kei a dingin a himawh thu hilo hi. Nisuahna leh nitumna gamte panin kamite ka honkhia ding a, Jerusalem khua sungah ka tunpih kik ding hi. Amaute pen Keima’ mi hi in, Kei zong amau’ Pasian kahi dinga, amau tawh ka thuciamnate limtak kazui ding hi” (Zech. 8:6-8) cihi.

`Luka 18:18–27 simin. Zeisu in nungzuite a dawnkikna thu in, a piangtheilo dingbang a hihna munte ah koibang in Pasian hong muangsak thei naci hiam?`