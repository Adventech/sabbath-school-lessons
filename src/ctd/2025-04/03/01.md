---
title:  Hehpihna Phawknate
date:   11/10/2025
---

### Tukalsung Simding

Joshua 3; Gam. 14:44; Luka 18:18–27; Joshua 4, John 14:26; Heb. 4:8–11.

> <p>Kamngah</p>
> “Note in na kaantan khit mateng un Topa na Pasian un a kansak San Tuipi tungah a bawl bangin, note in na kaantan khit mateng un naTopa Pasian un Jordan tuite note a dingin kangsak hi. Topa vanglian mahmah hi ci in leitung mi khem peuh in a theihna ding leh na Topa Pasian uh na zahtak tawntung theihna ding uh ahi hi” (Joshua. 4:23, 24).

Palik ulianpa in limlak khin hi. John in mawtaw a khawl kulta hi. Palik ulianpa in mawtaw hawlna license ngen a, John in a sumbawm sunga a license a koihpen zum sung ah mangngilh ahihlam hong phawk hi. John in thupiang a hilhcian leh, ulianpa in a nasep dong hi. John in amahpen professor khat ahihlam gen hi. Palikpa in John tungah laidal no khat pia a, liau sum in a ngaihsut lohna’ng gen hi.

“Sangsap man hi” cihi. “Mite’n sang a kah uh ciangun sangsap pia uhhi. Hihpen mawtaw nahawlsim in license na mangngilh lohna ding sangsap hi. Professor pa aw hun hoih hen maw” cihi.

Mihing in, mit a muhden a hilote ki mangngilh nuam mahmah hi. Phone call kik ding, email thukkik ding, singno tuibuak ding, birthday wish khak ding cihte e. Tamlua ding hi. I khalam kisapna te mangngilh zen leng, tuate in tawntung mailam thu ding tawh kisai ahih manin, sum liau khak lellel sangin, a sulzui suksia zawtham ding hi.

Hebrew mite in Jordan a kaantanna thu leh amau phutkhak thute kisin ding hihang.