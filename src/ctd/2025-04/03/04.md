---
title:  Phawk
date:   14/10/2025
---

`Joshua 4 simin. Israel in phawkna khat lam dingin banghang in Pasian in sawl hiam?`

Hih suangte pen “lim” suak ding a deihna hi. Hebrew lai ’ot pen “lamdang” cih tawh a kipawl hi a, Pasian bawl a lamdangte (zanni sinna) Egypt a giamnate (Pai. 7:3; Thkna. 4:34) cihna ahi hi. Tua banah “limpua, ciamteh” cihte, a thukzaw leh a hitaktakte pen a pualampan ciaptehna lim ahi hi. Gentehna in sakhituihup in thuciamna “lim” (Pian. 9:12, 13); Israelte inn kongpi leh tawlet khuamte tungah sisan kitaat in “lim” (Pai. 12:13); tua sang a kicianzaw tham khat, Sabbath in Piansakna leh Pasian hong siansuahna leh ompihna “lim” ahi hi (Pai. 31:13, 17; Eze. 20:12).

Hihmun ah, “lim” te in phawkna vive hi a, lamdang takin kaantanna te khangthak te tungah phawk kiksakna ahi hi. Phawkna kammal (zikkaron) zong zakar panin hongpai hi a “phawkna” mah hi a, phawkkik sakna ding lungduai takin sawlna ahi hi. Phawkkik caingin sepna khatpeuhmah om hamtang ding hi (Thkna. 5:15; 8:2). Phawkna ding suang phut (Pian. 28:18-22), dotna a piangsak ngeina te (Pai. 12:26, 27: Thkna. 6:20-25) cihte pen Laisiangtholui sungah laang mahmah hi. Thu lamdang a piangte suutkik kik sangin Pasian in Ama’ nasepna lian mahmah tepen khiatna nei dawnna leh lungsim a thosak mualsuangte phutsak hi. Tua limte in tualai mahah om “tawntung” ding a, Pasian’ bawl lim lamdangte ahihleh Amite in phawkden thei ding uhhi.

Amau thaguithatang tawh a phuhsa phawknate tungtang khangthakte’n a dottheih dinguh khat in, “Hihsuangte in bang acihna hiam?” Khangthak peuhmah in hih suangte’ khiatna pen amau’ mimal khatciat adingin telcian ding uhhi. Thupiang lamdangte pan hongpiang upna in amau’ a ding Yahweh Pasian hihsak nalianpite a muhna uh hangun nuntakpih thei pan ding cihna ahi hi. Tuabang upna in, Laisiangtho bulphuh ngeina te tawh a citak mite leh; mihing’ ngeinalel peuh tawh a sisa, a zawngkhal a manneilo biak piakna tawh a kilamdanna teng hong kidawksak hi. A tawpna ah Laisiangtho bulphuh upna eima a ding i bawl kul hi. Tuan pupate in eite a ding hong upsak theilo hi.

`Pasian tawh na tonkhawpna sungah Ama’ hong hihsaksa nate sungpan nangma mimal in na phawkna lim bangpeuh om ding hiam?`