---
title:  Thuciamna Masak
date:   09/11/2025
---

`Joshua 5:1–7 simin. Gamlaak laitak mahin khangnihna te in vun-aat dingin banghang in Joshua in sawldihdih hi ding hiam?`

Tua gam a ettel khituh ciangun thukante’ thapiakna thupuak pan leh lamdang tak in Jordan kaantanna hangin galte tawh kitalsik pah ding cih zong umthei ding hihang. Ahihtei hang, galzawhna sangin a thupizaw khat pen: Israel in Pasian tawh a thuciam uh ahi hi.

Khangthak mi in gamlaak ding a kisak ma un, Gam Neipa tawh kizopna tuam vilvel khat aneih uh kul hi. Tua thuciam a thaksuahna uh zongpen Jordan kaantan in a langkhat lamah hong paipih Pasian hehpihna limpua ahi hi

Pasian tawh eite’ thuciamna zong pen, Ama’ hong kalh thute thukham bangin zuih tentanna sangin, eima a dingin, Ama’ hong hihsak tawntung thute lungdam kohna hi zaw ding hi. (Paul in zong Galati laibu sungah minamdangte hong pianthak ciangin vun-aat ding cih a laikhakna tawh hong kibang phot zawzen hi).

Israel in amau’ gamlaak hunsung in gal thahat pen hidektak ta a, a giahphual sung teng khempeuh galginna bekbek tawh manlah mahmah phial ding uhhi. Tua zong amau’ ngeina cihzong hi tuanlo hi. Sakol kamkaihna leh namsaute taat ding sangin; galdona sungah atawl abahte pen biakna ngeina leh zeh om bangin nithum sungbang kisiansuah sak hi.

Hiteng zongpen Egypt pan amaute a honkhia Pasian tawh a kizopna uh ciaptehna ahi hi. Banghang maw? Galdona peuhmah Pasian’na hi cih atheih manuh hi. Amaute gal zawhna leh lawhcinna apia Pasian ahi hi. Zeisu in zong tua thukhun pen kammal them khat puahpha in a genna ah, “Pasian’ gam leh Ama’ dikna zong masa un. Tua hileh na kisapna dangte khempeuh uh hong piathuah veve ding hi” (Mate 6:33) cihi.

I nisim nuntakna sungah i kisapna tampi takte a dingin vangik kipua den a, nuntak sungin a thupi penpen: Christ tawh kizopna nisimin thaksuah dending cih ki mangngilh den hi.

`Pasian sangin “nathupisak” zawk nate tawh nahun beite ngaihsun in. Bang hangin tuabang hih ding baihlam thei a, koici dozawh ding ihi hiam?`