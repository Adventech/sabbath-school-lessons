---
title:  Paisanpawi
date:   10/11/2025
---

`Kamciam Gam laakding vangikpi kawmkal ah Paisanpawi bawl dingin Joshua in khensat tadihdih hiam? Josh. 5:10; Pai. 12:6; Siam. 23:5; Gam. 28:16; Thkna. 16:4, 6.`

Gam laak madeuh in a thupi nihna pen Paisanpawi khaam ding thu ahi hi. A hun pen tua kha ni sawmlehli nitak hi a, Pasian sawlna bangin kuhkal takin hih ding hi. Paisan pawi khaamna in a thupi mahmah limpuakna hi a: Joshua in Paikhiatna hun leh etkik hi. Topa vanmi in Egypt’ ta upate thatlum in Israel a gupkhiatna gimna sawmte phawkding in hong hanthawn hi (Pai. 12). Hihthu khit ciangin Egypt pan paikhiatna, Tuipi San kaan tanna leh gamlakah vakthaapna teng tawh kizui pah hi.

Khangnihnate tangthu in gamlakpan kipan a, Jordan kaantanna, vun-aatna leh Pai sanpawi khaamna cihte khitteh, a lamdang Pasian’ hong lailut in Canaan mite hawlkhia dingin lam-etna nei hi. Tuabang in a hih masak teng banah Paisanpawi khaamna in Israel khangthakte tangthu kipatna ahi hi.

Biakpiakna tuuno’ limpuakna tawh zong Paisan pawi in Egypt ah saltanna pan Israel mite a hotkhiatna hong pulak hi. Bek thamlo, Pasian’ Tuuno taktak a picin ding zong kawklai a (John 1:29, 36; 1 Cor. 5:7; 1 Pet. 1:18, 19), mawhna saltanna pan hong tankhiapa ahi hi. Topa’ nitak an nekna ah, Amah tektek hong kipiak madeuh in Zeisu in Ama’ sihna limpua dingin Paisanpawi bawl hi (Mate 26:26–29, 1 Cor. 11:23–26).

Bangbang hitaleh, Paisanpawi leh Topa’ nitak an in a minthang mahmah tatsa mi honpi in vantung Canaan innpi sung a lutna uh lahna ahihi. Mangmupa John in tuathu pen 144,000 te in Tuipisan leh Jordan in a limpuak uh limlang tuipi tung, Pasian’ mai ah vak zuaizuai cih mu hi (Mang. 4:6; Mang. 7:9, 10). Tualai panin Paisanpawi in a limpuak ahi Tuuno’ mopawi ah Topa’ nitak an ne ding hi (Mate 26:29; Mang. 19:9).

`Topa’ nitak an neklaitak ahikei phial zongin eite’ maiah singlamteh’ hihna taktak koibang in kineithei ding hiam?`