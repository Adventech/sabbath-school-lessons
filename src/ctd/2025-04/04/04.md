---
title:  Topa in Galhangpa hi
date:   21/10/2025
---

`Pai. 2:23–25; 12:12, 13; leh Pai. 15:3–11. Pasian in galhangpa a cihpen bang a cihna hiam?`

Egypt ah a vakthap lai un, Israel in a pupate’ Pasian maan mangngilhta uhhi. Sehnel sunga khualzinna ah thu tampi phukha uh ahih manun, Abraham, Isaac leh Jacob te Pasian a theihna uhleh a biakpiakna uh pen dawibiakna tetawh helzau gawpta uhhi (Pai. 32:1-4). Egypt mite bawlsiatna sungpan Topa kiangah kiko uh a (Pai. 2:23-25), a hunlap mahin amaute a ding Topa in hong lailutsak hi.

Himahleh, Paikhiatna 1-12 sunga Moses leh Pharoah liatna aana kidemna tengpen a maimai hilo a zaizaw khat omlai hi. Nisuahna lamhuam gamte ah, gal cihpen pasian leh pasiante’ kikal buaina panin a kipan hiden zaw hi. Pai. 12:12 in, Pharoah bek hilo, Egypt te Pasiante leh, Egypt mite’ nenniamna nungah a omkhinkhian a vanglian dawite khem peuh tungah (Siam. 17:7; Thkna. 32:17) Topa in thukhen hi cihi.

A tawpna ah, Pasian in mawhna do ahih manin hih buaina sawtselo lel ding hi (Mang. 19:11; 20:1-4, 14). A puksa vanmi leh leimi, mawhna sungah a kibual khempeuh in kisia ding uhhi. Tua hi a, gamsung teeng mite tawh kidona pen, tua buaina a ding a cial masa lam hipan a, a sangpen in singlamteh tung dong a tung ding, a tawpna ah Pasian’ thutang thukhenna leh itna tawh a nunungpen thukhenna kilangna ding ahi hi.

Canaan mite khempeuh suksiat siangna cihpen Laisiangtho tawh leitunglam muh na ah vannuai leitung buaina sungah Pasian Amahtek in gamtang ahihna telcian ding kisam hi. Hibang in hong kilang khempeuh in Pasian liatna leh omzia minthansakna zong ahi hi (Rom. 3:4; Mang. 15:3).

Mihing sungah mawhna a lutpan kipanin, kuamah munlai ah ding theilo hi. Pasian lamah ahih keileh dawi lamah om hamtang ding hi. Hihthu teng lungngai inla, Canaan mite a suksiat siangna pen thukhenna nunung etkholna ahihlam theihhuai hi.

`Kidona lianpi taktak sungah langnih om ahih manin langkhat ah om teitei ding ahi hi. Nang koilam ah omtaktak cih na koici theihthei ding hiam?`