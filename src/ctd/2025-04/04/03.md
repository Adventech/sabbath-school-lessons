---
title:  Vantungah Gal om
date:   20/10/2025
---

`Hih kidona pen a zaizaw buaina khat lakpan khenneu khat hilel cih Joshua in thei hi. Pasian amahtek hong kihelsukna buaina bangpeuh na theih a om hiam? Mang. 12:7–9; Isa. 14:12–14; Ezek. 28:11–19; leh Dan. 10:12–14 simin.`

Vannuai buppi pen Pasian in amau munmun ah nuntakna neite kidimsak ziazua a, itna neihtheihna dingin zong deihteel theihna piapah hi. Pasian’ deihna bang ahi a, langdo in ahi zongin teelthei uhhi. Vanmite lakah a vanglianpen Lucifer in, Pasian langdo in, van mi honpikhat mah sut hi.

Isaiah 14 leh Ezekiel 28 tegel in, pawlkhat in a nial ta zongin, Babylon kumpipa leh Tyre makaipa tetawh gualkhawm hi. Bangbang hitaleh, Laisiangtho in thumaan thu piang taktak in pulak hi. Babylon kumpipa pen vantung Pasian’ tokhom maiah omngei khin (Isa. 14:12) a, Tyre kumpipa in zong Eden ah teeng khin, Cherub te zong cingin Pasian mualsiangtho tungah teeng (Eze. 28:12-15) cihi. A tunga teng khempeuh Babylon kumpipa leh Tyre kumpipa tawh kituak hetlo uhhi. Tua leitung kumpi tegel pen mawh neilo “siangthona zungbuh” nei cihi. Hihthu teng in Babylon kumpi leh Tyre kumpite gel khengval in kawkzaw hi.

Isaiah in zong tangthu tawh a kizomin lettheih khollo “gentehna” laimal Hebrew pau marshal cihkhat zang hi. Hiteng ah Babylon kumpipa in langdona ah, kiphatsakna ah ettehtaak in hong om hi. Tuamahbang in Ezekiel in zong Tyre kumpipa tapa (Eze. 28:2) leh Trye kumpipa (Eze 28:11, 12) kilamdanna pulak a, kumpipa tapa in leitung nate a sepna hangin vanmi kumpi khat gamtatna limpua suakthei cihi.

Daniel 10:12–14 sungah, hih langdona vanmite in, leitung ah Pasian ngiimna tang tunsakna’ng khaktan cihi. Vantung leh leitung in kizopna nei cih theitel in Israel mite Pasian gimpiakna gal zong telcian kul hi. Pasian leh Satan kikal, sialehpha kikal a buaina khempeuh telcian in, a puksa hih leitungah Pasian thutanna leh hong itna dingtung kik ding cih theihcian kul hi.

`Eima nunna sungah sialehpha kidona sungah vannuai buaina in bangpeuh hithei ding hiam?`