---
title:  Tualai ah Na Om hi!
date:   21/12/2025
---

“Tua ciangin Joshua in Israel namkhempeuh Shechem ah kaikhawm in, Israel’ upate, makaite, thukhente leh Israel uliante a sam hi. Tua ciangin Pasian’ maiah amau ciat kipia uhhi” (Josh. 24:1).

Shechem cihpen Abraham in Pasian in tua gam kamciamna a piak masak lai in, ama’ tuna munkhat ah biakna tau a lamna mun ahi hi (Pian. 12:7). Abraham tungah a kipia tua kamciamte a tungtun khit ciangin, tua kamciamte a kipiak masakna mun mah panin Israel in Pasian’ kamciamna thaksuah leuleu hi. Joshua in zong apu Jacob in “note’ lakpan in minamdangte pasiante hemkhia un” acihna kammal temah zangpha kik hi (Josh. 24: 23; Pian. 35:2-4). A leikiat leh thupiangte mahmah in “pasian” dangte hem khia in, lungsim phelkham lo in Topa tungah cihtak ding mah ngen ngiungeu hi.

`Joshua 24:2–13 simin. Israel a dingin Pasian’ thupuak kinpen in bang hiam?`

A beisa hunsung teng enkik leng, Pasian’ nasepna vive hi a: “Kala hi, Kapia hi, Ka sawl hi, Ka gimsak hi, Kahih hi” cih vive hi a; “Ka hong paikhiat pih hi” “Ka hong suahtak hi” cihbang ahi hi. Israel in hiteng ah a gamtaangpipa hilo a, ama’ hangin a kisem vive hizaw hi. Israel a piangsakpa Pasian ahi hi. Abraham nuntakna sungah Pasian hong lailut kei peuhmah leh amau’ kiimkot a milim temah bia ding uhhi. Israel in minam khatin a dintheihna zong amau’ leh apu apate’ hoihna hang peuhmah hilo; Pasian’ hehpihna nasepna hizaw hi. Tua gam sungah a teen theihna uh zong amau’ kisaktheih na’nguh peuh mah hilo a; Pasian’ na a septheihna ding uh hizaw hi.

Topa’ kammal sungah “note” leh “amaute (pupate)” kikal ngavei tak pulaak khia hi. Pupate leh tualai a Shechem a omte khempeuh ki pumkhat sak hi. Topa in tanglai pupate bek tawh thuciamna bawl hilo in, Joshua thu genna ah omte zong huam ahihna Moses in Thuhilhkikna 5:3 ah a kipsak mahbang in Joshua in zong kipsak nuam hi. Mi a tamzaw inbel Paikhiatna phukha lo uhhi. Amau khempeuh Horeb ah om kimlo uhhi. Tua pipi mah Joshua in a omkim bangin gen khia hi. Tomgen leng, a beisa thute panin khang thakte in pilna ngahthei ding uhhi. Pupate a dingin na a sepsak Pasian mah in tu khang a dingin hong sepsak veve dingin kisakhin zo hi.

`Pawlpi khat i hihna tawh kipawlkhawm in nasepna sungah koibang in ngaihsutna hoih neithei ding hiam; cihnopna ah, nasepna khat peuhpeuh in pawlpi mi khempeuh sukha thei cih ngaihsutna koibang in neithei ding hiam?`