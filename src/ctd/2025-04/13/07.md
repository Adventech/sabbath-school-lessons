---
title:  Ngaihsutbeh Ding
date:   26/12/2025
---

Ellen G. White, Patriarchs and Prophets lai. 522-524 “The Last Words of Joshua,” simin.

“Egypt panin hong paikhia mihonpi lakah milimbia tampi om uh a; tuabang omzia leh ngaihdan zong Canaan gamsung a teenkhit dongmah in om khinkhian lailel hi. Joshua in zong tuathu phawk khinkhian gige a, hong piang thei ding lauhuaina zong amah’n mu khol gige veve hi. Hebrew mihonpite sungah kipuahphatna khat om leh cih lunggulh mah mah hi. Mipi in lungsim takpi tawh Topa biak ding khensatna tawh a dintang kei vualeh, amaute un Topa tawh ki gamla semsem ding uh cih zong thei gige hi.

Hebrew mi tawmno khatin lungsim takpi tawh Topa bia uh hinapi, tampi takte in ngeinaseh lel uh in biakna sungah lawp mello lel uhhi. Pawlkhat bang pen lungsim taktak tawh milim bia uh ahih manun, lawptak in Topa biakpiak ding khawng zumhuai sa uhhi” —Ellen G. White, Signs of the Times, May 19, 1881.

“Hih thuciamkip pen thukham laibu sungah kigelh a, siangthotak in kikembit hi. Joshua in Topa’ biakinnpi gei tawsaw (gelsing) nuaiah suang golpi khat a phut hi. Tua ciangin Joshua in mi khempeuh kiangah ‘Enun, hih suangtum pen eite langkhat ah teci hiding hi. Banghang hiam cihleh Topa in eite tungah hong thugen khempeuh hih suangtum in za khin hi. Tua ahih ciangin note, na Pasian uh tungah amanlo in na gamtat lohna dingun hih suangtum pen note’ langkhat ah teci hiding hi’ (Josh. 24:27) cihi.

Tua banah Joshua in, ama’ thuhilhna leh vauna tengpen ama’ kammal mawkpeuh hilo in, Pasian’ kammal ahihlam teltak in pulaak hi. Tua suangpi in khangthakte a dingin ngilhmawhna mualsuang hiding a, milim biakna sungpeuh ah a tuaksuk mawkmawk te langkhat ah teci hiding hi”—Ellen G. White, Signs of the Times, May 26, 1881.

**Kikupding Dotnate:**

`“Topa in a siangtho Pasian, a aam Pasian ahi hi” (Josh. 24:19) a cihpen kikum dih un. Pasian in koibang in hong aam hiam?`

`Eite in Pasian i itna pen, Ama’ hong piaksa deihteel theihna tawh koibang in na kizomsak hiam? Suahtakna neikei zenleng i it thei takpi diam? Itna diktak pen sawlngawh theih ahi hiam? Banghang in ki sawlngawh theilo hiam?`

`Pawlpi makaite in khangthak te tungah a piaksawn dinguh bangteng peuh om hiam?`

`Joshua’ nundan leh ama’ damlai teng Israel in Topa a biak uh ngaihsun in.Nangma nundan panin midangte in koibang in thukhupna naneisak nuam hiam?`