---
title:  Joshua Taktak, Lim Taktak
date:   03/12/2025
---

Joshua tangthu pen namlahna kammal thumgawmna sungah etkul ding hi. Joshua in a makaih galvai teng pen tangthu vive hi a, Israel’ tangthu sungah a kisam mahmah thu ahi hi. Hih galvaite a ngiimna bulpi in Kamciam Gam sungah Israel te koih a, amau ngah zah ciat uh tawh lungnuam in, Pasian thukhunte tungah akiphut kipawlna thak khat phuh ding ahi hi.

A nungciang in, Laisiangtholui laikungpute in, Isaiah laibu bangte in Messiah’ nasep nate a pulaakna ah “a kinusia na gamsung uhah, note kong tengsak kik ding” (Isa. 49:8) cihi. Tua sungah Joshua laibu in a zatzelzel laimal khat tawh kibang hi. Joshua in Israel mite amau’ munciat ah koihding vaipuak nei a; Messiah in zong, Joshua thak ahih na tawh, Israel thakte mah khalam gamluah sak hi.

`Heb. 3:7—4:11 simin. Moses a thakpa Joshua in, Zeisu Christ namlahna a hihna, laisiangthothak in koibang in kipsak hiam?`

Laisiangthothak laikungpu te in Joshua’ nasepna tungtawn in Zeisu Christ’ Pasian nasepna namtampi tawh pulaak hi. Gamlak vak kum 40 khit ciangin Joshua in Canaan sungah hong kalsuan ta a, tua mahbang in “Joshua’ nam maantaktak” Zeisu in zong gamlak ah ni 40 a om khit ciangin a leitung nasepna sungah lut hi (Mate. 4:1-11; Luka 4: 1-13). Hih leitung gamlak ah ni sawli a om khit ciangin vantung nasep zong kipan hi (Sawl. 1:3, 9-11; Heb. 1:2).

Zeisu in Jordan Gun ah a kituiphum khit ciangin (Jordan a kaantanna) (Mate. 3: 13-17; Maku 1: 9:11), lungdamthu laikungpute in Late 2:7 leh Isa. 42: 1 Messiah phatna late panin, Yahweh nasempa’ thuaksiatna (Mate. 3: 17; Maku 1: 11; Luka 3: 22) sungpan in alaak ahi hi. Ama’ ki tuiphumna hangin, Zeisu in, vantung galhangpa suak in, Yahweh in gitlohna gal a dona sungah, nuntak sungteng citaktak in, sih dongin adopa in kipulaak hi.

Ama’ nuntakna leh singlamteh tungah a sihna in Satan hawlkha in, khalam galteng zogawp, Ama’ mite daihna pia a, tatsate tungah gamh hawmsak hi (Eph. 4:8; Heb. 1:4; Heb. 9:15).

`Christ in hong bawlsaksa sungah “tawlnga” thei cihin bang a cihnopna hiam? Eite a dingin Zeisu in Satan zogawp khin cih koibang in hong lungmuangsak hiam?`