---
title:  Eden leh Canaan
date:   23/11/2025
---

`Pian. 2:15 leh 3:17–24 simin. Mihing’ pukna bangin sulzuih a, tua nupate nuntak hun tawh koiciang kizom hiam?`

Piansaklai in, Adam Eve tegel in a picing ahoihna munah Pasian in koih hi. Mi masapen tegel in amau a ding anuam mahmah leh amau kisapna khempeuh aki vaihawm sakna’ng munah, a Piangsakpa uhtawh kimu uhhi. Pasian thupiakna bangin, Adam leh Eve te a dingin Eden huan pen; Pasian’ omzia leh nundan teng a kisinna ding mun ahi hi. Tuaciang in, Piangsakpa tawh amau’ kizopna a suktat manun, Eden huana Pasian tawh a kizopna uh kikhel a, amau’ kizopna kitatsatna lim lahna in, tua huanpan a paikhiat uh kulta hi. Tua Pasian piaksa gamnuam pen amau un mansuah uhhi. Tuabang in Eden huan in a kicing nuntakna limpua hong suak a, akhut siamna tengpen Kmaciam Gam thukhun sungah kimukik ding hi.

`Tuan pupate in tua gam’ kamciamna koici muh uhhiam? (Pian. 13:14, 15; 26:3, 24; 28:13.) Ei Adventistte in gamhluah kamciam tawh nuntak ding koibang a cihnopna naci hiam (Heb. 6:11–15)?`

Abraham in Pasian lahna gamah alut ciangin, upna hangin amah leh a suan akhak te a ding Kamciam Gam suakta mai hi. Kum 400 sung Kamciam Gam in omden hi. Tua tuanpupate in tua gam nei taktaklo hi; khangthakte tungah gamh piaksawn theihding zong amau hihtheih thu zong hi tuanlo hi.

Eden in Pasian aa ahih mahbang in tua gam zong ahi hi. Eden huan pen Adam leh Eve tegel un amau’ min a vawhloh mahbang un; Israel in zong tua gam tawh kilawmna bangmah nei tuanlo hi. Kamciam Gam pen Pasian in hong kalsuan masakna in hong piak-khong ahi hi. Israel in tua gam a neihtheih na’ng thu zong bangmah om tuanlo hi (Thkna. 9:4-6): Pasian’ hehpihna bek tawh a neithei uh ahi hi.

Kamciamte a tangtun mateng in pupate in gamhluah dingte hikinken lel hi. Eite Christ’ nungzuite in, a hoihzaw kamciamte luah hihang (Heb. 8:6) a, “Upna leh lungduai na a nei mite bangin Pasian hong ciamsa thu na ngahna dingun” (Heb. 6:12) cihi.