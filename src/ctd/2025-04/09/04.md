---
title:  Tua Gam in Hong Tona
date:   25/11/2025
---

`Joshua 13:1–7 simin. Canaan gam pen Pasian piakkhong citateu zongin, tua gam a neihna dingun bang tona peuh phukha uh hiam?`

Israel in kum zalom tampi saltang ahih manin, tua gam laaktheihna dingun gal siamna kicing bangmah neilo uhhi. Sal tote, Egypt mite leh amau galsiamna khempeuh in zong tua gam la paisuakzo nailo uhhi. Canaan khuapi kulh in bitlua mahmah ahih manin Egypt peuhmah in zong Canaan zocip zo ngeilo hi. Tu in salnam khatin, amau’ tomasa te in zong a laak zawhloh tua gam la ding in thu kipia hi. Tua gam aneih paisuakna dingun, Pasian’ hehpihna hang bek hi a, amau hanciamna tawh hilo hi.

Joshua 13 pan 21 in, Israel nam khempeuh a ding gamhawmna ahi hi. Tua gam hawmna tungtawn in, Israel in tu a amau ngahsa gamteng bek thamlo, tua gamhuam khempeuh laak kullai ding cihna ahi hi. Pasian in gamh in apiak leitang tungah Israel in bittakin teeng thei ding uhhi. Pasian neihsa leitang tungah teenna tawh thukhun ombang in leitang a zangte suak hi. Ahihhang Pasian’ hong kalsuanna zong mihing in dawngthuk ding hi. Laibu alang masa tengah Pasian in Canaan mite a hawlkhiatna thu; alang nihna tengah Israel in tua gam a laakna thu ahi hi.

Gamlaakna ah buai niainuaina tengin eima’ hotkhiatna vanglian limpua ahi hi. Ei zong Israel mahbang in hotkhiatna ngahna dingin bangmah hihtheilo hihang (Eph. 2:8,9). Israel in Pasian tawh thuciam sungah kikhawlhna hangin, tua gam zong piakkhong in apiak ahi hi. Amaute’ hoihna hangpeuh zong hilo hi (Thkna. 9:5).

Israel in Pasian piakkhong gamah nuamsa dingin, tua gam’ vaipuak khempeuh sem ding uhhi. Tua mahbang in eite in zong Pasian’ gammite ihih manin, itna tawh a thu mang in siangthona ngahna ding ahi hi. Thu kibang ahihloh tei hang, hehpihna tawh leitang a piak mahbang in hotkhiatna zong hehpihna mahtawh pia cihpen kinai zawzen hi. Na lamdang khat hong kipia zo ahihtei hang, citaktak in kemkei leng khahsuah theih dinmun ahi hi.

`Kamciam Gam alaak lai un a phutkhak uh tona lianpipite tawh a kibang tuni Christian te in koibang tonate phukha uh hiam? Phil. 2:12; Heb. 12:28.`