---
title:  A Kimutheilo Pasian’ Lim
date:   15/02/2026
---

Limlang ahi a maan ahi zongin enleng eima’ lim kimu ahih hang, langnih anei a peek tunga om lim hibek hi. Lim bawl siamte in milim abawl uh ciangun etlawm zawdeuh napi; anungta, ahusang leh a gamtang tetawh kibang tuanlo hi. Milim vai pen a limpua hi bek a cihtei uhhang, Laisiangtho thupiakna ah bel zaizaw thamlai hi.

`Pian. 1:26, 27; 5:3; 1Cor. 15:49; 2Cor. 3:18; leh Heb. 10:1 simin. Hihmun tengin milim a khiatna teng tomlaak in. Zeisu in Pasian’ lim acihna tawh koibang in kilamdang hiam?`

Mihing limlim pen pumpi, kha, kinaihna leh gamtatna limlim ah Pasian a suun thei penpen dingin hong bawl ihi hi. Mawhna in tampitak hong suksiatsak ahih manin, mun pawlkhat pan bekin Pasian kisuun theilai bek hi. Ahi zongin Zeisu in mitmuh theihloh Pasian hong “mu” sak hi. Zeisu in “Kei hong mute in Pa zong a mukhin uhhi” (John 14: 9) cihi. Amah pen Pasian’ omzia “a lim taktak” (Heb. 1:3) mah pua cihi. Amah pen Pasian’ ngaihsutna awzaak leh Pasian’ omzia mitmuh ahihi.

`Mate 11:27 leh John 1:1, 2, 14, 18 simin. Banghang in Zeisu in lamdang takin a Pa’ lim lakthei hiam?`

Zeisu in a Pa Pasia tawh a kizopna koibang in hong hilhcian lailai cih enin:

- “Ka Pa in tuni dongin nasem tawntung ahih manin Kei zong kasep dingmah ahi hi” (John 5: 17).
- “Kei leh ka Pa in pumkhat kahi uhhi” (John 10: 30).
- “Kei hong suanglo in Pa kiangah kuamah tung theilo ding hi” (John 14:6).

Zeisu in Amah mah pen Pasian’ min lian mah zangin kipulaak hi: “Keimah” (Pai. 3: 14). “Keimah in nuntakna khomun kahi hi” (John 6:35); “Keimah in leitung khuavak kahi hi” (John 8:12); “Keimah in tuucing hoih kahi hi” (John 10:11, 14); “Keimah in thawh kikna leh nuntakna kahi hi” (John 11: 25); “Keimah in Pa’ sungah ka om a, Pa in zong Kei sungah a om hi” (John 14: 11); “Abraham omma in Kei ka om khin hi” (John 8: 58).

`Zeisu in Pasian mahmah sangin a dangkhat peuh hizaw zen leh; eite hong honkhia dingin Pasian in piansaksa khatpeuh hong sawlziau cihloh adang bang om hiam? Pasian in Christ’ pumpi tawh eite a ding hong sihsakna in Pasian mahmah hong sihna tawh banghang in kilamdang in thupi thei hiam?`