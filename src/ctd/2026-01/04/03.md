---
title:  Ki Pumkhatna’ Bulpi
date:   19/01/2026
---

Phil. 2: 2 sungah pumkhatna a pulak pen ngaihsun lecin, a kibang gige mah namli in hong khensak hi. Paul in lungsim, ngaihsutna leh theihna cihte thupi sak hi. Biakna makaite in pualam gamtatna a thupitsak uh hangun, Zeisu in sunglam ngaihsutna leh theih na bulphuh zaw hi. Etpak dingin, khangno mihaupa in thukham kazui den hi cihi. Ahihhang neihsa khempeuh zuak, mizawngte pia in, Amah zui ding acihpen, leitung’nate lunggulh lua ahihlam Zeisu in a pulaakna hipah hi.

Tua ahih manin lungsimpan hong paikhia te in mihing niinsak hi: “Lungsim panin mi thahnopna, mi’zi tawh mawhnopna, nungak tawh mawhnopna, guktakna, zuau genna, mi gensiatna leh ngaihsutna hoihlo a tuamtuam hong paikhia” (Mate 15: 19) a, “Lungsim sungah thu ompen kam in a genkhia hibek hi” (Mate 12: 34) cihi.

`Phil. 2:3, 4 simin. Pumkhatna neihtheihna dingin pawlpi in bangci kalsuan ding ci hiam?`

Paul’ kammalte in kiniamkhiatna sangkhai hi: lungsim niamkhiatna, eimah sangin midangte hoihzaw sakna, eima’ angsung bek khuallo in mi a ding ngaihsut sak ding cihi. Sep ding sangin genkhiat baihzaw mataw! Hibangte pen mi-tawh kikhawlhna sungah a thupi thukhun vive ahi hi. Ki holimna sungah, a langkhat pan thu kisung teng hoihtak in ngai ding hang a, amau thugenna pan bang thubuai omthei ding cih sangin; eima’ dawnkik nading peuh kibulphuh zaw thei hi.

Lungsim kituaklohna zong muhna kibatlohna hangpeuh hiziau lelthei a, hoihtak ngaihsakna tawh zong kipeel thei lel hi. I thukim kei phial zongin, mi’ thugen limtak ngai in, ama’ cihnopna telcian mahmah leng, kikhawlhna zong hong cidam ding a, upna kepcinna ding in zong kalsuan masakna hipah ding hi.

Paul in Khasiangtho tawh kipumkhatna gen hi (Eph. 4: 3). Tua in “hong pumkhat sak kilemna” (Eph. 4: 3) cihi. Pawlpi sungah lung kituaklohna a omleh, Kha Siangtho in tua tui daisak thei a hong pumkhat sakkik in hong thukhat sak ding hi. Tualai mahah Paul mahin, “Pasian’ Tapa theihtelna leh thu upna ah ki thukhat” (Eph. 4:13) cihi. Tua gel a kizom ahi hi. Upna kibang, Laisiangtho telcianna kibang cihte in Christ leh Ama’ thuhilhna telcianna pan hong piang hi a, eite sungah pumkhatna hong kipsak thei hi.

`Midangte in ei sangin hoihzaw saktheihna in, bang huaihamna sisak thei ci hiam? Tuabang in koici hihthei ding ihi hiam? Tuabang vive hikhin leng kikhawlh dan koibang in kilamdang thei ding hiam?`