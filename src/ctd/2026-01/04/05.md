---
title:  Christ’ Lungsim
date:   21/01/2026
---

Muhammad Ali in “Kei ka lianbel hi” ci ngei hi. 1963 kum August kha, leitung buppi boxing kitupna ah champion a ngahma kha guk lai in, “Kei ka lianbel hi” cih album khat hong khahkhia khin zo hi. Ali in, kimawlna ah lian takpi ahihhang, Christ’ lungsim zuih ding in a zongmi khat a dingin etteh taakcing hetlo hi.

A langkhat ah, Zeisu in mawh baanglo sitset hi. Amah zong “eite mahbang in … munkim” panin ki ze-et hi (Heb. 4:15). Ngaihsutna neucik tawh zong mawh deklo hi. Bek thamlo, Hebrew 5: 8 sungah “Amah in Pasian’ Tapa hi napi in thuakna tawh thumang a hihtheihna ding kisin hi” cihi. Zeisu in A Pa’ deihna bang a ki aapna in picing den ding hi. Baih hetlo mah ding ahihhang, ki-aap ding a nial hun om ngeilo hi.

`Phil. 2:5–8 simin. Laisiangtho sung hoih akisak pen namun ahi hi. Paul in bang hong cihnopna hiding hiam? Hih kammal te in koibang huzaap nei hiam? A thupipen in hihteng ah aki pulaak teng eima’ nunna ah i koici zat hiam?`

Zeisu in, Pasian tawh a kikim, Pasian hipah napi, mihing hong suaksuk bek thamlo, “thaman ngahlo sila” (doulou, sila, sal) hong suaksuk in, eite’ mawhna a dingin Amah hong kipiasuk tawm hi. Mundang khat ah, Zeisu in “ei a dingin samsiat thuak” (Gal. 3:13) Paul in ci hi. Pasian, hong Piangsakpa in, eimah hong Tankhiapa a hihtheihna dingin, ei a ding samsiat thuak ding a kikalhna bangin singlamteh tungah hong sihlawh hi.

`A tunga kammalte in koibang in i lungsim hong tuamthei hiam? Tua bek thamlo, hih kammalte in bang hong hihsak nuam a, eimah kiniamkhiat tawmin, midangte phattuam nading lungsim hong puasak nuam cih koibang in hong theisak hiam?`

Mundang khatah zong Zeisu in: “Note lakah a lianpenpa in nomau’ sila hiding hi. A kiliansakte khempeuh in niamkhiat thuak ding uh a, a kiniamkhiat khempeuh in a lianin kibawl ding hi” (Mate 23:11, 12) cihi. Hih thu tengin, Paul in Phil. 2: 5-8 sunga eima sep ding tengmah hong lahkhiatna ahi hi. Tua sangin a vanglianzaw kammal tawh Paul mahin a gen masakna ah “huaihamna lungsim leh kisialhnopna lungsim tawh bangmah hihlo ding” (Phil. 2:3) cilai hi.

`Phil. 2:5–8 sunga Christ in hong hihsaksa acihteng pen eite’n koibang in dawngthuk thei ding ihi hiam? Christ in eite a ding hong hihsak sate a dingin khukdin in biakpiakna lo a dang tawh “a kicing” in dawngthuk theilai ding ihi hiam? Christ in hong hohsaksa pen eima’ sepna tawh behlap ding cihpeuhmah banghang in khial lua thei hiam?`