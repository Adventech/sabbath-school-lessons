---
title:  Christ’ Upna
date:   04/02/2026
---

Paul’ thubulpi mansuah keini maw. Damascus lampi tungah a lamdang mahmah kikhelna khat neikha hi. Thukham a bulphuh ama’ nunlui pen, Christ teekin a ompihna tawh khek ta a, “Christ tawh kipawl in Ama’ sungah om” (Phil. 3:8, 9) cihi.

`“Christ tawh kipawl” cihpen lunglut huai phadeuh hi. Eph. 1: 4; 2Cor. 5: 21; Col. 2: 9 leh Gal. 2: 20 cihte simin. Hiteng bulphuh lecin, Paul in bang ngaihsutna nei dingin na um hiam?`

Paul’ kammal ‘Christ tawh kipawl’ cihpen kikupna tam ompen hi. A hilhcianna zong Paul’ kiangpan mahin kingah kik hi. “Tua ageel thupen a hunhoih atun ciangin Christ’ khutnuai ah vantung leh leitung ah a om khempeuh gawm ding ahi hi” (Eph. 1:10) cihi. Tuamah pen acil apat in Pasian lunggulhna hilimlim hi. Ahihtheihna ding Paul mahin hong hilhcian hi: “Pasian in Zeisu Christ hangin note tungah nuntakna hongpia a, tua Zeisu Christ pen eite’ pilna, Pasian tawh i kipawl theihna, Pasian’ misiangtho suakin hotkhiatna i ngah theihna ahi hi” (1 Cor. 1:30).

“Christ’ sungah” i om ciangin hotkhiatna ngiimna in a huamsa khempeuh kitelcian hi; khalam pilna hong phalvakna (pilna), upna tungtawn in diksakna (thutanna), vantung tawh kilawmsakna (siangthosakna), leh a nunungpen in Nihveina hong Kumsuk ciangin minthanna (hotkhiatna) cihte ahi hi. Hotkhiatna cihpen a kipatna pan a tawpna dongin ei a ding leh eima’ sungah Christ’ nasepna vive ahi hi. Tua hi a, Christ i neih nakleh, akisam khempeuh neikhin hihang.

`Philippians 3:9 simin. Paul in hong etkak sakzel thunih, tua thunih tegel banghang in thupi thei ding hiam?`

Paul in ama’ “aituam dikna” pen dikna taktak hilo, nuntakna zong hong pia theilo (Gal. 3:21, 22); Upna tungtawn in Christ bekin hongpia thei, upna maimai zong hilo cih hong theita hi. A tawpna ah dawigilo te’n zong um in liingkeuhkeuh uhhi (James 2:19). Hong honkhia taktak thei upna pen “Christ’ upna” hi. Ama’ upna bekin picing takin thu mang thei bek hi. (Upna pen Greek pau in pistis hi a, cihtakna zong ahi hi). Eite’n Christ sungah i om a, Amah zong eite’ sungah hong omleh (Gal. 2:20), Ama’ sungah upna hangin Ama’ upna tawh i nungta uhhi.