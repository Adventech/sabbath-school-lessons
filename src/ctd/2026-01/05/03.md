---
title:  Leitung Khuamial Lakah Khuavak
date:   26/01/2026
---

Paul in, Philippians 2:14 sungah, “nakhempeuh phunlo thu niallo in sem un” cihi. Pawlpi sunga pumkhatna tungah tonate pen suksialua mahmah ahih manin eilampan khiatna neimello hahkatna lellel tawh kipuahpha zolo ding hi. Pawlpi pumkhatna cihzong Christ tawh pumkhat in Ama’ thu upna tungtawn in hong piangkhia thu ahi hi. Eima teci dingin zong kisampha ahih manin, Paul in “leitung mite lakah khuavak bangin ataangte nahi ding uhhi” (Phil. 2: 15) cihi.

Kha mang zanin, mei alhliang in a taang khuapi lampite tawh a gamlatna ah, aksi te tam kimuzaw deuh a, a taang zawdeuh bangpeuh ahi uhhi. Etkakna in kilamdang sakpah hi. Van vom semsem leh, aksite kidawk semsem hi. Eite teci panna zong tuamah bang ahi hi. I kiimlehpam khalam khuamial semsem leh; Pasian’ nungzui taktakte’ nundan leh leitung mite’ nundan kilang takin kilamdang hi. Leitung mite bawlsa khuavakte, ngaihsutna leh thapiakna te, seplehbawl ziate khempeuh in; eima teci panna teng amau’ nunglam ah kidawklo sakzo thei hi.

`Phil. 2:15, 16 simin. Pasian’ tate in bangci hih ding a bangci nuntak ding Paul in gen hiam?`

“Paubaanglo” cihpen “mawhneilo, kawkbaanglo” cihi. Job nundan a mawh baang lona tungah kizang phadiak hi (Job 1:1, 8; Job 2:3; Job 11:4; Job 33:9). Greekpau in “lauhuailo” cihpen “kihello, siangkilkel” cihna hi. Zeisu zong, deihtak in Amah a langdote tungah Ama’ teci pannate zong “vakhu banging gu neilo” (Mate 10:16) dingin hong han-thawn bang ahi hi. Paul in zong eite in “asia peuhmah khentel” (Rom. 16:19) ding cihi. Tu hun media channel te pen siangthona, laptohna leh lungsim puahphat lam in pai mello hi. Tuabang hun ciangin, David’ hihdan pen tuni a ding thukhun bang hiliang hi: “Asia na peuhmah ka mitsuan kei ding hi” (Late 101: 3) cihi.

Eima’ upna in mi tawh hong kilamdang sak hong khenkhia phial mahleh laulo ding hihang. I mungtuppi in “leitung mite sungah khuavak bangin taang ding” (Phil. 2:15) ahi hi. Tuabang hihtheihna dingin “leitung omdan” (Rom. 12:2) nial ding a, “nuntakna kammal te lenkip ding” (Phil. 2:16) cihi. Eima teelsiamna hangin “Christ’ ni hong tun dong” “a mawkna suaklo in” (Phil. 2: 16; 1Cor. 9: 24-27) nungta ding cihi.

`Nangma nuntakna sungah “leitungvailua” na kisakna mun a omkhak leh, koibang in na kisiansuah thei ding hiam?`