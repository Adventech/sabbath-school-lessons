---
title:  Omzia Sittelsa
date:   28/01/2026
---

Timothy pen tua laikhakte a buaipihpa ahihna pulaak khin hihang (Phil. 1:1). Paul in zong a manpha mahmah ama’ naseppih ahihna pulak nuam hi. Amah pen Evan khat in (2 Tim. 4:5) Paul in Macedonia ah sawl (1Thess. 3:2; Sawl. 18:5; Sawl. 19:22) a, khatvei vei ciangin Corinth ah zong sawl hi (1Cor. 4:17; 1Cor. 16:10). Tua madeuh in zong amah in Paul leh Silas tawh Corinth ah semkhin zo (1Thess. 1:1; 2Thess. 1:1) a, tuakhit ciangin Ephesus ah sem hi (1Tim. 1:2, 3; Sawl. 19:22). Paul in Timothy pen “lungsim- kibatpih” Greek kammal in (kha kibang) a cihpen Timothy in Paul tawh a kibatna tam mahmah a, Christ tungah a ki-aap zia, lungdamthu tangko ding a lawpzia leh Philippi mite a ding a veiina cihbang ahi hi.

`Timothy tawh kisai peuhmah Paul in a hoihlam in a gensak denkeei banghang hiding hiam (Phil. 2:19–23)? Ama’ thu Paul in bangteng genlai hiam (1Cor. 4:17; 2Tim. 1:5)?`

Timothy’ hoihna a dangkhat Paul in a cihna ah “ahihna kipsakkhin” (Phil. 2:22) cihi. Greek kammal tawh bel haksatna tawh a kisittel sitset (Rom. 5:4) cihna hi a, ama’ gamtatzia pen hoih hi ci in kipsaksa hi (2Cor. 2:9; 2Cor. 9:13). Paul in lungdamthu a tangkona mun khempeuh ah Timothy tawh kikhawl khinzo a, ama’ hoihna zong mukhin zo ahih manin, hihthu maan taktak cih thei hi.

Nuntak haksatna khawng phutkhak ciangin eima’ omna lam panin kisihpan zelzel lel hi. Tuathu EGWhite in zong: “Nuntakna pen thukhun nuaiah om hi a, Zuau khempa in hong khem ciangin; lungsim maan taktak tawh aki maingat ciangin Christian’ hoihna khang sak hi. Natsakna leh simmawhna peuhmah lungduai takin thuak in, simmawhna kam malte lungnem takin dawng in, nenniamna zong dikna tawh a kidawh leh; tua lungsim sungah Christ’ Kha omtaktak cihna ahi hi”—Ellen G. White, Testimonies for the Church, vol. 5, p. 344.

EGWhite mahin a genzomna ah “haksatna leh buaisakna sungah dingkip leng, Christ’ nundan hong neihsak banah Christian leh leitung mi hong khentel hi”—Testimonies for the Church, vol. 5, p. 344.

`Tu mahmah in na phutkhak ze-etna leh haksatna leh buaisaknate ngaihsun in. Hibangte pen “lungduai takin thuak in na dingkip” hiam? Hibangte in thukhun hong zuisak semsem thei cih na koici theih hiam?`