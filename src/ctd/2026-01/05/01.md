---
title:  Zanlai in Khuavak Bangin Taang
date:   24/01/2026
---

### Tuakalsung Simding
Phil. 2:12–30; Rom. 3:23, 24; Rom. 5:8; 2Tim. 4:6; 1 Cor. 4:17; 2Tim. 4:21, 13; Luka 7:2.

> <p>Kamngah</p>
> “Na khempeuh phunlo thuniallo in sem un. Tua hileh a lungsim kawi, a hoihlo leitung mite lakah, paubaanna a neilo, a siangtho, Pasian’ tate nahi ding uh a; nuntakna thu na genna uh hangin, leitung mite lakah khuavak bang in, na hoihna uh a kilangh mite nahi ding uhhi” (Philippians 2:14, 15).

Hebrew mite kiangah Pasian in “hih thukhamte khempeuh a zakuh ciangin, ‘Hih minamte pen, a pil, a thuthei taktak hi’ a ciding uh mite muhna ah hihthu pen nomau’ pilna leh theihna hi ding hi” (Thkna. 4: 6) cihi.

Tua khit zalom tampi khit ciangin Zeisu in “Keimah in leitung khuavak kahi hi. Kei hong zuite in, khuavak nuntakna nei ding uh a, khuamial’ gamtatna neilo ding uhhi” (John 8: 12) cihi. “Note in leitung khuavak nahi uhhi. Mualdawn a om khua kiseelcip theilo hi” (Mate 5: 14). Koibang in tua khuavak kihi thei ding hiam? Zeisu tawh kizopna naimahmah neihna bek tawh, “khuavak taktak in mikhempeuh a taankhia hi” (John 1: 9). Philippi 2 sungah Pasian in “a lianpen in Amah koih a, min lian dang khempeuh sangin a min lianzaw in akoih hi. Tua ahih manin vantung leitung leinuai a om mikhempeuh in Zeisu pahtawi in khukdin ding uhhi” (Phil. 2:9–11).

Zeisu’ tungah amau nuntakna aki pum-aapte bekmah in tua vantung khuavak leh vangliatna ngahthei ding uhhi. Hi napi, eima’ lam-etna leh eima’ geelna bangin Pasian in hong hihsak ding vive lam-en kha den hihang. Tua hang mahin Philippi mite tungah Paul’ laikhak kammal te in tuni ciang dong ei a ding zong hithei lailai hi.