---
title:  “Hibang Mite Zahtak Bawl un”
date:   29/01/2026
---

`Phil. 2:25–30 simin. Paul in Epaphroditus tawh kisai koici gen hiam? Hihbang Christian nasempa in ama’ tatlehhekna koibang in kilang sak hiam?`

Epaphroditus pen hih laikhak sungbek ah ki pulak hinapi. Tua hong kilatna sunsun panin ama’ thu a khomkhat mah kisin ding hihang. Amin limlim pen amau’ ngeina pasian Aphrodite hi a, dawi biakna panin hong kikhel ahi hi. Amah pen “naseppih” a nacih mah bang in nasem khat mah hiding hi a, Philippi ah Paul tawh a semkhawm hihtuak kici hi. Amah zong “gal dopihpa” (Phil 1: 27) khat mah nahi a, Epaphroditus in aluang khaam in lungdamthu tangko na ah haksatna phu cihi (Phil. 2:30).

Thu puakpa (Greek, _apostolos_) ahi Epaphroditus pen, thongkia Paul’ kisapna bangbang a vaihawmsak dingin kiseh hi (Phil. 2:25). Amah pen Paul a dingin sum tawh a panpihna vuah Phhilippi mite in amuan mahmah pa ahi hi (Phil. 4:18). Rome a thongkia peuhmah in amau’ sum tawh ahi a innkuan pihte sum tawh ahi zongin annek tuidawn, puansilh nikten, lupna puanlom leh a kisam bangbang leisak kul ahih manin tua sumpite in thupi mahmah hi (Sawl. 24:23).

Rome ah a nihveina thongkiat a tawpna lam ciangin, Paul in Timothy kiangah “phalbi tunma in nong paitheih na’ng hong hanciam inla, Troas ah Carpus kianga ka nutsiat puanlum hongpuak in” (2 Tim. 4:21, 13) cihi. Paul omna suang thong sungah vot mahmah ahih manin, a sahmahmah tuumul puanlum kisam kha ding hi. Hih sawltakpa mahmah pen Philippi hong tunpih kik ding pen Epaphroditus mah vaipuak a kipia ahi hi (Ellen G. White, The Acts of the Apostles, p. 479).

Philippi ah pen thubuai om ahih manin (sinna 4 enin), Paul in Epaphroditus pen upmawhna sangin a palzaw in a ciahkik nading Paul in “kin semsem” a, Philippi mite in zong “Topa sungah lungdamna tawh limtak in bawl ding” (Phil. 2:29) hanthawn hi. Paul in thongsung ah ama’ dinmun khawng lunghihmawh loh ding hanthawn zaw hi. Paul in Epaphroditus pen Christian te in a zahtak bawl mahmah ding uh mikhat ahihna, amau’ hauhna manna hang hilo Zeisu’ khekhap sik ngiatngiat in, kipiakkhiat nopna lungsim a neihna hang hizaw cihi (Phil. 2:6–11; Luka 22:25–27).

Greek kammal in zahtak bawlna leh pahtawina pen laisiangthothak sungah vei tawmkhat bek kipulaak hi: Galkap mangpa in a “it mahmah” silapa (Luke 7:2), pawikhaam na sungah tutna sang tawh pahtawina (Luke 14:8), Zeisu in a “manpha” innkiu suang ahihna cihte ahi uhhi. Epaphroditus zongpen mi citak mahmah khat ahih manin, tuabang mite lakah hel ding hi a, zong kihel khinzo kha ding hi.