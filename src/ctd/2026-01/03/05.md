---
title:  Ki Pumkhat in Dingkip
date:   14/01/2026
---

Nungzuite a dingin Zeisu’ thungetna nunungpen a thubulphuh in: pumkhatna hi. Zeisu in singlamteh khengvalna ah Ama’ Pa leh eite ki pumkhatna galmuh a: “Pa aw, Kei na hong itna hangin na hongpiak pianzia a mu dingin, Keimah na hong piak mite zong, Ka omna ah a hong paitheihna ding ka deihsak hi” (John 17:24) cihi. Pa in Ama’ tate kemcing in “Nangleh Kei i pumkhat mahbang in amaute zong pumkhat” (John 17:11) dingin Zeisu in thungen hi.

Zeisu in ki pumkhatlohna sulzui teng zong a gen ciangin, mi tampi in umzolo uh cih thei hi. Hih a thungetna tomno sungah, Zeisu in eimah, Amah leh A Pa ki pumkhatna hangin “leitung in a uptheihna ding” leh “Nangmah in Kei na hongsawlna thu leitung in a theihna ding” (John 17:21, 23) cihi.

`Phil. 1:27 leh John 17:17–19 simkak in. Zeisu leh Paul anihmah un pawlpi sungah ki pumkhatna omloh phamawh ahihna koibangin genkhawm uhhiam?`

Philippi 1:27 sunga Greek pau pen “a kilawm in gamtatna” politeuomai, “gam mi hoih hihna” hi a, leitung gam zong hilo vantung gam hizaw hi. Mualtung thuhilhna in van- tunga om i Pa’ tate leh Ama’ gam mite hihna a pulaakna ah: lungsim niamkhiatte, lungnem te, thumaan thutang a ding gilkialte, hehpih theite, lungsim siangthote, mi kitawng kilem saktheite, paanglang khat a dawhbeh ngam te, galte a itte, hong samsiate thupha tawh a thukte, hong mudahte tungah nahoih a semte hi uhhi. Tomgen leng “thumaan thutang sem in, itna kip nei tawntung leh kiniamkhiatna tawh Pasian’ thu a mangte” (Micah 6:8) ahi uhhi.

Tuabang mite tungah kihehthei hetlo hiven mataw? Mi hoihluate khawng vang-kiam peuh kisathei lel hi. Tuabang mihoihte thanemna khawngpeuh zongin a hoihna khawng khiapsuksak theileng ki lungnuam pongmawk thei hi. Tua cihliang sangin, itthei zaw leng, thukhual zaw leng, hehpih thei in kiniamkhiat zaw leng muhnop huai zawlo ding maw?

EG. White in “Pasian leh a thumaan a it sangin leitung a itzaw te” thu gen hi.—Testimonies for the Church, vol. 5, p. 277.

Pawlpi sungah kiphatsakna hangin ki pumkhat lohna hong piang hi. “Kiphatsakna leh leitungvai luatna lungsim sungah hong om ciangin, Christ’ kha paikhia a, kidemnopna, kithutuah lohna leh kikhen nopna lungsim hong lut in pawlpi thanem sak hi”—Testimonies for the Church, vol. 5, pp. 240, 241.

`Zeisu in eite a ding hong lahsa kiniamkhiatna leh lungnemna kisin ding thupi na e! Tuabang hileng i pawlpi hong kilamdang zen si’n cia maw?`