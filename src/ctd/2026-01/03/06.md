---
title:  Kipumkhat leng Kihtaakna Omlo
date:   15/01/2026
---

`Phil. 1:27–30 simin. “Lungdamthu tawh kipawl ngiimna kikhat” in omna in kihtaakna omlohna tawh koibangin kipawl hiam?`

Satan’ nasepzia pen khenkham in zawhna hi. Ki pumkhat lohna in sihna hi. Zeisu in “Innkuan khat phelnih kisuah in kido leh, tua innkuan kip zolo ding” (Mark 3:25) cihi. Satan in eima’ mangngilh theihna pen lungdam tak in a zatpen ama’ ngeina khat ahi hi. Eite ki pumkhatna in Laisiangtho genkholna thu ahi a beibaangte hihna hong kipsak (Mang. 12:17) a, “tawntung lungdamthu pen minam khempeuh, beh khempeuh, kampau khem peuh leh mihing khempeuh tungah hong tangko sak hi” (Mang. 14:6).

John 17 sunga Zeisu’ thungetna in “thumaan” a cih Pasian thupiak pen kizeelsak ding pen ki pumkhatna dingin a thupipen tawhtang hi a (John 17:17, 19), eima’ thupiak in eima’ nasep leh ki pumkhatna tawh kikhen thei ngeilo ding hi. Tuateng thum in pumkhat in om uhhi. Hiteng thum lakpan khat om keileh ki gualzo theilo hi. Hiteng thum amau’ munciat ah a omnakleh lah bangmah lauding omlo pah hi.

Galte peuhmah “kihtak ding” hilo hi (Phil. 1:28). Satan cihpen zawhsa galpa ahi hi. Amah in eite’ upna hangin hong that phial leh zong, “ahoih gamtat ding ut in a hanciamte” kua in bawlsia thei ding hiam? (1 Pet. 3:13). Pasian’ thumaan mainawtna a khawlsak dingin dawimangpa in vangneilo hi.

`Anuai a Laisiangtho munte sim inla amau’ thu bulphuhpi tomkaih in: Mate 10: 38; Sawl. 14: 22; Rom. 8: 17; 2Tim. 3: 12.`

A puksa hih leitung ah nuntak nuampen zong haksa mahmah hi. Job pen mi thutang khat hi a; Pasian nangawn in “paubaanglo, a thutang leh Pasian kihta in siatna peel” (Job 1:1) cihi. Zankhat sungbek in amah leh a innkuan gim thuak tamai uhhi. Eima phutkhak ahi a, midang tungah a piang ahi zongin, i nuntakna in kendang ah om in, a kiat hun ding theihloh bang ahi ngeilo om ding hiam? A tamzaw in haksatna a kithuak zelmah hilel hi. A nunungpen in thudang te hang sangin Christ a dingin haksatna thuak hoihzaw tham hi.

`Christian te in thuaksiatnate sungah bang lam-etna, bang hehnepna peuh neithei ding ihi hiam?`