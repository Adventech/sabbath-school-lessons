---
title:  “Christ Ki Liansak Ding hi”
date:   11/01/2026
---

`Phil. 1:19, 20 simin. Haksatna a thuakna sungpan Paul in bang lam-en hiam? Amah a pum suahtak ding dangin bang thupi sazaw lai hiam?`

Paul in mawhna neilopi mah a thongkiat pen tutung a masapen zong hilo a, ama’ a dingin thongkiat zong thulamdang hinawn selo hi. Tuani ciang dong ama’ thuakna teng Corinth mite tungah akhawng akhek in lah diudeu hi:

“Thong sungah tamveipi, sih dektakna tamveipi kathuak hi. Jew mite sungah sawm thumlehkua vei satna ngavei kathuak hi. Rome mite in thumvei hong sat a: khatvei suang tawh hong deng uhhi. Tembaw siatna thumvei katuak a, sunkhat leh zankhat tawntung tui tungah ka laam ngei hi. Khual kazinzinna lamin tuikhang lauhuaina, misuamte lauhuaina, kamipihte suk ding lauhuaina, Gentile mite suk ding lauhuaina, khuapi sung leh gamlak lauhuaina, tuipi tungah lauhuaina, lawm maanlote’ hih ding lauhuaina a tuamtuam te ka phukha hi. Nasem silbawl in ka om tawntung a, ihmu manlo liangin zong ka omzel hi. Gilkial dangtak in ka omzel a, annek ding neilo, giahna ding omlo, puansilh ding neilo in kam omhun tampitak om hi”(2 Cor. 11:23–27).

Hih haksatnate sangin, Paul in a thupitsak zawk thute pen, “Tuabang haksatna a tuamtuamte kathuak banah, nisim in pawlpi a tuamtuam te a dingin lung himawh in ka lunggimpih lai hi” (2 Cor. 11:28) cihi.

`1Cor. 4:14–16; 1Thess. 2:10, 11; Gal. 4:19; leh Philem. 10 simin. Paul in Christ a dingin ama’ phuhsa pawlpite leh a zawhsa mite tawh koibang kikhawlhna nanei hiam?`

Zeisu in eite hong gupna dingin, bangmah a siitloh mahbang in, Paul in zong thu um mite a dingin “ama’ pumpi leh a neihsa khempeuh pianuam” (2Cor. 12:15) cihi. Thu kikelki khat panin, mikhat’ gamtatna in Zeisu tawh kibang semsem leh, mi pawlkhat in itlo semsem in sangtheilo semsem uhhi. “Christ Zeisu tawh kipawl in Pasian’ deihna bangin a nungta nuam peuhmah in bawlsiatna a thuak ding mah hi” (2Tim. 3:12). Ahihhang in a citak Christian te ahihleh Pasian minthan theihna ding leh lungdamthu pulaak theihna ding a vanglianpen dinmun ah ding kiplai ding uhhi (compare Phil. 1:7). “Thumaan lopi tawh a thongkiatlai in Paul in thuakzawhna leh lungdamna, hangsanna leh upna cihteng in thuhilh na hi paisuak hi”—Ellen G. White, The Acts of the Apostles, p. 464.

`Na nundan, nang hong ngai mello mite na khawlhpih dan cihte ngaihsun kikin. Zeisu a dingin koibang in teci napang hiam?`