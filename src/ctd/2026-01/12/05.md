---
title:  Khatlehkhat Ki Thungetsakna
date:   18/03/2026
---

`Colossian 4:2–4 simin. Hiteng ah thungetna thukhun bangteng peuh namu hiam? Paul in bang thunget ding pulaak hiam?`

Thubuai a tuamtuam, innkuan vai, cidamna, sumvai leh thu tuamtuam peuhtawh a buaite tungah “thu hong ngetsak ing” cihlelna zong in a thupi mahmah thapiakna khat mah ahi hi. Hihdan cihna pen vantung’ deihna bang a kikhawlhna khat hi a, a langnih tuak a dingin hamphatna omsak hi. “Tua pen eima’ lampan in a kingen nailo na khempeuh, eima’ upna tungtawn in hong piaktheihna ding Pasian’ geelna khat mah ahi hi”—Ellen G. White, The Great Controversy, p. 525.

Thungetna sungah a vangnei penpen, Paul kammal “lungsim takpi tawh thungen tawntung unla, kidawm kawm in lungdamna tawh thungen un” (Col. 4:2) a cihpen upna tawh thungetna lahna ahi hi. “Tatsatlo” in thungen ding (Eph. 6:18) leh thungen “niloh” ding (1Thess. 5:17). A lamdang penpen khatin “a kilawm bangin thunget ding nangawn i theikei a, ahi zongin Kha Siangtho mahin tauna tawh eite a dingin hong thumsak” (Rom. 8:26) cihi.

`Colossians 4:3 simkik in. Pasian in nangma upna na hawpsawn theihna ding “thu a dingin bang kong” honsak ding ci hiam?`

Paul in, kammal maan zattheih ding zong ngenlai hi. Ama’ laikhaknate, Sawltak sunga ama’ kampaunate sim leng, Paul pen thugen siam dangnaal a, a thugen ding peuhmah a lungkham hetlo pa ahi hi. Tua nangawn a “kiteltak” (Col. 4:4) in a gentheihna dingin thungen lailai hi. A tawpna lamah Greek kammal dei zang a, akhiatna a let ciangin, lung-damthu gen kahih manbang in “ka gen ding bangin” ka gentheihna ding cilai hi. Tua lung-damthu in, a sangpen Rome kumpipa Caesar innkuan sungdong vapha ding cih amah’n thei gige hi.

“Thunget simin khukdin teitei ding cihzong hituanlo hi. Nangbek na omciang ahi a, na lampaina, nisim nasep na manlah mahmah ciang ahi zongin; Honpa tawh kiho ngeina khat nei in. Na lungsim limlim khuavak, thahatna leh pilna a dingin, gamdai khipkhep in huhna na saanna ding thungen in. Husanna khempeuh thungetna hita hen”—Ellen G. White, The Ministry of Healing, pp. 510, 511.