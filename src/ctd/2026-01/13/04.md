---
title:  Picing leh Cingtaak in Dingtang
date:   24/03/2026
---

Ngiimna-kip nei nundan leh ngiimna nei pawlpi tawh kisai laibu zong kigelh khinzo hi. Ngiimna-kip taktak i neizo kei zongin nasep khat zawh theihna dingin ngiimna bulphuh khatmah neihhuai veve hi. Paul leh a naseppihte’ nunna leh nasepna in hih thute bulphuh hi (Phil. 3:13, 14). A thupiangte in amau mah pulaak khia a – lungdamthu in Rome gam sungah manlang takin kizeel hi (Col. 1:23). Tua thubulphuh mah tuni in kisam hihang.

`Colossian 4:12, 13 simin. Bang ngiimna pulaak a, koibang in zo ding ci hiam?`

A beisa sinna khatna sungah, Epaphras pen Colossae, Laodicea leh Hierapolis khuapi te ah lungdamthu kizeelna a vaipuak neite hihtuak uhhi. Ama’ muakna kammalte leh a thungetsakna te in tua pawlpi mite tha ngahsak mahmah cih kitel hi. Epaphras’ thu ngetna in bulphuh kician khat nei a – Colossian mite in “Pasian’ deihna bangin nungta in lungsim khangham in kiptak in om” (Col. 4:12) cihi.

Paul’ in a huam thungetna sunga thu kihel teng ngaihsun dih ni:

**Dingtang:** Kiptak in kikhiinlo in dingtang ding; lungdamthu leh thumaan sung ah upna tawh “zungkha in kiptak in” (Col. 1:23) dingtang ding. Tua kammal mah Paul in tam veipi a zatna pen “dawimangpa’ khemna” khempeuh pan nakidalna ding leh; khuamial sungah vantung thahatna tawh nanawk zawhna dingun “Pasian’ galvan namkim” (Eph. 6:10–18; 2 Tim. 2:19) na silh ding uhhi.

**Cingtaak:** Cingtaakna ah a “tung” (Phil. 3:12–15) zolo aci mite a dingin hih kammal pen, a sangpen kipiakna pumpi piakkhiat dong a tungsak itna lian neihna ahi hi (Mate 5:44, 48),

**Tangtun:** Hih kammal khauh penbel nakhat peuhpeuh a dongdong tangtun a cihna ahi hi. Abraham tungah Pasian in Ama’ kamciamna pen, mihing hih zawhloh hinapi Pasian in “tangtun” (Rom. 4:21) a cihna ah zang hi. Paul zong “Pasian’ thu a kicing in a gentheihna dingin” Topa in thahatna pia cihi.

Pasian’ Deihna Khempeuh : “Khempeuh” cihpen a huampi ahi hi. Paul in Colossae mite in “minthang Ama’ vangliatna” tungtawn in “Pasian’ deihna bangin nungta in Amah lungkimsak” (Col. 1:9, 10) ding cihi.