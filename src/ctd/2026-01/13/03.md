---
title:  Pawlpi’ Kizopna
date:   23/03/2026
---

Internet leh mihing kizopna tuamtuam simzawhloh om bialbualna hih leitung ah Paul’ phutkhak haksatna te pen ngaihsut haksa mahmah hi. Tua haksatna pen, khuatual pawlpite in, amau kipawlna pen khuatual cianglel sangin lianzaw mahmah ahihna a theih sakna ding ahi hi.

`Colossian 4:10, 11 simin. Thukansim te tawh thuthang a puakkik lohngal (Col. 4:7–9), a dang koibang danin Paul in thapiakna neithei lai hiam? Hih laikhak sungah Paul in hong pulaak haksatna teng i et ciangin, a muakna kammalte tungpan bang thupiak peuh ki ngahlawh thei naci hiam?`

Hih muakna kammal tungtawn in Paul in thu ummite sungah kizopna khat bawlsak hi. Mark leh Barnabas tegel pen innlak tanau cih kithei khia hi. Tua ciangin, Mark in Colossae ah khual a zintheihna ding Paul in lam honsak hi. Aristarchus in zong Paul tawh thong kiakhawm uh ahih manun “thongkiatpih galhangpa” kici liang hi. Amau tegel pen “Pasian’ galvan” a tawi galkapte hi uh a (Eph. 6:10, 11), Satan’ galmat teng Pasian’ gam a tuntheihna dingin a honkhia dingte ahi uhhi (2Tim 2: 1-4). Jesus/Justus (Jew min leh Rome min aw kinai, Greek min in Saul leh Paul bang) pen zong lungdamthu nasepna sung ah a muanhuai naseppihpa ahi hi.

Aristarchus, Mark, leh Justus cihteng pen Jew thu ummite (vun-aatna tawh) a hihna Paul in kipsak hi. Gentile mi thum teng zong hong pulaak sawn lai hi: Epaphras, Luke, leh Demas (Col. 4:12–14) te ahi uhhi. Pawlpi sungah Jew leh Gentile kikal ah thukhauh tampi om kawmkal mahah hih miteng in lung kituak khutkhat khai in nasem khawm thei uhhi. Paul in “bekmah” a cihpen, Jew-Christian a tamzaw in ama’ thuaksiatna sungah dinpihlo ahih manin lungkiatna ciangkhat nei hihtuak hi.

A beisa kum tawmno khat lai, Paul leh Banabas khualzinna masapen lai in, amaute’ kiangpan a paikhia John Mark (Sawl. 13:13) zong pen Paul tungah citak bek thamlo “lung nuamsak” (Sawl. 15:36–40) cihi.

Kipawlna tungah lauhuaina tepen thuthak zong hituanlo hi. A sawt nailo lai in zong Adventist pawlpi in leitung bup a kizeel ciangin, pumkhatna hong suksiat saknuam vang-liatna tampi hong om hi. Tua kipawlna hong nengniam theite pen pawlpi ciangciang ah zong omtheilua hi.

`Khuatual pawlpi ciangciang nangawn ah pumkhatna a kiamsak thei ding te, koibang in khiamthei ding na hiam? Khuatual ciangciang a thukhauhte koici hih thei ding nahiam?`