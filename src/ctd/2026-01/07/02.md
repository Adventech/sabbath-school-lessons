---
title:  Etteh Huai Mite
date:   08/02/2026
---

Mi khempeuh in eima pimuh phatdeuh leh etteh nop deuh kinei tek hi. Naupangte phadiak, amau’ etteh ding limhoih alak ding kisam phadeuh hi. Tuate pen amau’ palehnu zong hikhasop ding hi. Hong khantoh ciangun etteh ding dang peuh zong muzel uhhi. Amau’ nuntak na’ng a teelna uhleh, tangthu simna peuh panin muthei uhhi. Laisiangtho sungpan tona lianpi neite’ thu a sinna pan un amau’ nundan peuh tawh enkak uh zong hithei uhhi.

Tulai media te sungah siatna lam etteh ding tamlua hi. Thaang hong kisiahna tam mahmah hi. Zualzangna lam thapia tangthute in mihoih pipite nangawn siatlawh sak hi. Paul’ laisim Philippi mite in, internet khawng neinailo napi’n hihthute mah na phukha khin uhhi.

A mantakin cileng, Paul hunlai a leitung in tuni a eima leitung mahbang in siatna, zualzangna leh gitlohna tawh kidim khin hi. A om tawntung leh a omlai ding gitlohna in a tawpdong in om ding hi. Dotna khat omthei hi: Koibang in dawngthuk ding ihi hiam?

`Philippians 3:17–19 simin. Hihmun ah apha leh asia etteh dingte koibang in pulaak hiam? Tua tegel kikal thu koibang in khentel thei ding ihi hiam?`

Paul in aki thutuah pihloh mite nangawn it in – a kah ngiatngiat na phawkhuai hi. Ama’ galte ci hetlo in “Christ’ singlamteh tawh a kilehngat mite” (Phil. 3:18) cibek hi. Paul in a zaizaw semin hong pulaaklai a, singlamteh in kikalah kidalna teng sukham in, hong kibangsak a, Honpa kisam mawhneite ihihna hong kilangsak hi (Eph. 2: 11- 14).

Philippi mite in, asiate etteh zawlo in limhoihte etteh zaw dingin a hatthotna zong phawkhuai hi. Ama’ nundan tawh a kibangte peuhmah awlmawh mahmah dinguh cihi. Amah’n Rom mite a thuhilhna ah “note theihsa thute gensia langpang in, mite upna nawng- kai sakin, pawl akikhensak mite kidawm un. Tuabang mite tawh kikhawl vetkei un” (Rom. 16: 17) cihi. Zuau khemthei tua Rome mite pen “tuabang mite in i Topa Zeisu Christ’ nasem hilo in, gilpi vaibek a sem uh ahi hi” (Rom. 16: 18).

`Zeisu bekmah etteh taakcingpa icih teihang, mun khatkhat ah a etteh huai mite zong omthei uhhi. Mi tungah Nang koibang etteh huai nahi thei hiam?`