---
title:  Ngaihsutbeh ding
date:   02/01/2026
---

“Pasian in nangpen Khasiangtho leh thumaan upna sungah siansuahna hangin hotkhiat dingin hong sehsa ahi hi. Tua hi a, ding kip in. Citak takin Pasian’na nasepleh, hazaatna leh langdona na phukha ding a; thumaanlo takin hong ki mawhsak leh zong gal bawlkik kei in. Zong dokik dah in. Zeisu sungah na vang kembit zaw in. Vantung lamah na maitang tawh meisah sai in. Midangte in amau’ paunop bangbang pausak inla, amau hih nopbang hihsak phot in. Nang nahihleh Christ’ lungnemna leh kiniamkhiatna tawh thuak phot in. Ngiimna kip, lungsim siangtho, thaneihzah tawh Pasian’ khut len cinten in sem in. Nangma nasepna in a sangna lam ahihlam na theikha kei ding hi. Nangma manphatna pen nang a dingin a nuntakna hongpiapa nuntakna bektawh kiteh thei hi.

“Christ sungah a khangto khate in lawpna tawh sauveipi hanciam hun uh hong tung ding hi; Khuamial vangliatna in khantoh na’ng lampite hong langdo ding hi. Ahihhang in Christ’ hehpihna ngahna dingin singlamteh en lecin, kilelthei ngeilo hi. Tankhiapa’ kam ciam in “Nang kong nusia ngeikei ding a, kong mangngilh kei ding hi. Leitung a beidong in nangtawh kahong omkhawm ding hi” —Ellen G. White, in The Youth’s Instructor, Nov. 9, 1899.

**Kikupding Dotnate:**

`Paul pen thumaanlo takin thong kia pahpah hi. Thu maanlo takin nang hong kihihteh na koici dawnthuk hiam? Tuabang hun ciangin bang Laisiangtho mun naphawk hiam?`

`Christian te bawlsiatna tawh kisai in, pawlpi masa makaipa Tertullian in “Kote mong dingin nong thah semsem uh ciangin, kote pung semsem zaw ung; Christian sisan in khaici hi” cihi. —Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55. Tua laitak mah in bawlsiatna om kawikawi in pawlpi’ nasepna nasia takin nawngkai sak hi. Amau’ upna hangin bawlsiatna thuakte koibang in panpih thei ding ihi hiam?`

`Tukal i kamngah leh Paul thuak haksatna te ngaihsun khawm in. “Lungdam tawntung” a cihteh bang a cihnopna hiam? Koici hihthei ding ihi hiam? Na it na ngaih khat cina in si leh, nasep taan lecin, na pumpi naknat mahmah lecin. Tua thute telcian na dingin “Bang sungah lungdam tawntung ding hiam?” Eima dinmun tawh kisai hetlo in bangsung ah lungdam ding ihi hiam?`