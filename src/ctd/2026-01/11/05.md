---
title:  Nuntakna Thak tawh Gamtatna
date:   11/03/2026
---

Christ kiang i zuat ciangin, gamtat hoihlote leh siatna tawh a kipawlte peuhmah hepkhiat ciangin; Paul in khuamial pan khuavak ah galkah ci in hamphatna in la hi.

`Colossian 3:12–14 simin. Thu umte pen koibang hi ci a; koibang hoihna te “neilai” ding ci hiam?`

Pasian in Ama’ omzia kilangsak ding a teeltuam minam ahi Israel mite mahbang in Zeisu’ sungah thu ummite zong “Pasian’ teel tangtuam” (Col. 3:12) mah ahi uhhi. Ahih hang tuabang in zong kuamah’n bel nuntakpih tuanlo uhhi. Zeisu in “A sapmi tam a, a teel mi tawm hi” (Mate 22:14; Mate 24:22, 24, 31) cihi. Paul in zong teeltuam a cihna ah a cih nopna kibang veve hi (Rom. 8:33, 2 Tim. 2:10). Israel mahbang in, thu ummite zong Pasian in “it a, zong siangtho” (Thkna. 7:6–8) uhhi. Hih hamphatna in vaipuak thupi mahmah khat hong neisak a: “khuamial sungpan in a lamdang mahmah Ama’ khuavak sungah a hong samkhiapa’ nasepna a lamdangte genkhia ding” (1 Pet. 2:9) cihi. Tua mahmah pen eima nuntakna tawh ki lahkhia hi.

Tua hoihna giat teng zong Paul in hong gualhsuk ciangin “hehpihna nei, migi in, ki niamkhiat in, dik in, na lungduai ding uh ahi hi; khatlehkhat ki thuaksiam, mawhna ki maisak in, tua khempeuh banah ‘itna’ (Col. 3:12–14) nanei un” cihi. Hiteng pen Christ’ omzia leh Amah’n ei hong kizop pih danteng pulaakna ahih manin; Amah tawh a kipawl lungsimte pan bekin hong luangkhia thei hi. “Christ in hong maisak mahbang in” khatleh khat kimaisak ding hihang (Col. 3:13). Ki itna in “kipawlkhop theihna” hi a (Col. 3:14), Ama’ hong itna in Amah tawh hong henkhawm ahih manin midangte zong hong itsak thei taktak hi (1 John 4:11, 12).

Hih hoihnate in kikhawlhna namnih in huzaap thei hi. Amasa in, itna, hehpihna, dikna leh midangte mawh maisakna in ei leh midangte mah thupha hong piaknate hong hawmsawn sak hi. Tua in midangte itna leh thupha piakna ahi hi. Mihingte in zong eitung ah dikna tawh hong dawngthuk kik ding a, eite’n Pasian kiangpan hehpihna leh maisakna i ngah ding uhhi (Mate 5:7; Mate 6:14). Anihna leh a thupizaw, Pasian minthangsak a, vantung hehpihna kilangsak ahih manin; midangte zongin Zeisu um in zui dingin thapia hi.

“Angkhual lo nundan sangin midang nundan a huzaapzo nundan dang zong om nawnlo hi. A itthei leh a ithuai Christian in lungdamthu vangpiak theihna lianpen ahi hi”—Ellen G. White, The Ministry of Healing, p. 470.

`Midangte tawh na kikhawlhna ah, a diak in nang tungah a gi-mello te’ tungah koibangin Zeisu na kilangsak hiam?`