---
title:  Theihna sungah Thaksuah
date:   10/03/2026
---

`Colossian 3:6–11 simin. Hih ngaihsutna kihilhna Paul in bangci hih hiam?`

Colossian 3: 8 ah kammal masapen pawi kilak bangin sihna pan nuntakna ah kikheelna ahi hi. “Ahi zongin tu in.” Greek sungah “tu in” pen thupisak phadiak hi. Tu in, note in Christ tawh thokikzo in a tunglam nate zonguh nahih manun, tu a na nundan uh pen a beisa a nundan tawh kilamdanna kician lakkhia un. Nomau’ sunga “leitung lungsimte” (Col. 3:5), sisak unla, “hehna, thangpaihna, muhdahna, gensiatna, kam hoihlo pauna cihte nei nawnkei un” (Col. 3:8).

Hehna leh thangpaihna in, thumaan takin Pasian’ hong dawnthukna peuh piangsak thei (zanni sinna) a, Zeisu’ hunlai (Maku 3: 5; Mang. 6: 16) inzong omkhin hi. A langkhat panin “hoihtak in ngai ding, pau pahpah lo ding, heh pahpah lo ding; mihingte’ hehna in Pasian’ sep ding thuhoihte khaktan” (James 1:19, 20) cihi. Mi’ siat ding vaihawmna in mi kamsia sak thei hi. Kosiatna in zong vangbeisak thei hi. Paul in zong kamkhauh leh kihhuai kammal deihlo hi. “Milui ngeina teng suahkhiat khit ciangin” (Col. 3:9) khatlehkhat zong kikhem lo ding (Pai. 19:11, 18) cihi.

`Paul in “milui” leh “mithak” a cihpen bang a cinuam ahi diam? Romans 6:6 leh Ephesians 4:22–24 simin.`

Paul in milui pan mithak kikheelna pen puanlui puansia pan puakpaak athak tawh kheek ci in genteh hi (Zech. 3: 4). Tuabang alui leh athak kheekna pen thuciamlui leh thak zong om a; a pualam ah laitawh kigelh thukham leh Kha tawh lungtang tunga kigelh (2 Cor. 3: 4-18) cihi.

Hih thu gentehna te in kikheelna leh hong piang thu pen Paul in “mi thak” (2 Cor. 5:17) cihi. Mit muh theihloh Pasian’ limlehmel (Col. 1: 15) ahi “Christ’ limlehmel theihna sungah hong thaksuah” (Col. 3:10) cihi. Ama’ Thu tungtawn mahin Christ hong theisak in “minthanna khat panin minthanna sangzaw ah” (2 Cor. 3:18) hong tungto sak hi. Hih thu in minam khempeuh, lei maitang leh mimal kizopna khempeuh sangin asangzaw (Col. 3: 11) ah hong koihto in a sangzaw vantung gammite hong suaksak hi.