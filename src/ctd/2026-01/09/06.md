---
title:  Lungdamthu’ Vangliatna
date:   26/02/2026
---

`Colossian 1:28, 29 simin. Paul’ in a thubulphuh bang hiam? Banghang in “mimalkim” thumvei ci hiding hiam?`

Paul’ thuhilhna ah a thubulphuhpi in Christ leh a kikhai Pa ahi hi (1 Cor. 1:23). Eph. 5: 27 sungah, Christ’ hong sihna pen “pawlpi pen paubaanna anei hetlo a siangtho mahmah in Christ kiangah a kipiak theihna dingin Pasian’ thu tawh tui ah akisilsiang khit ciangin Pasian kiangah a aaptheihna dingin pawlpi a dingin Christ a kipia ahi hi” cihi. Paul in lungdamthu tangkona ah a ngiimnapi in “mimalkim Christ sungah khangcingsak” (Col. 1: 28) cihi. Tuabang ahihna ah thuhilhna leh vauna tawh Christian upna leh gamtatna tuamtuam hong hilh hi (2 Thess. 2:15; 1Tim. 4:11; 1Tim. 5:7; Titus 1:9). Tuakhit ciangin lungdamthu nialna a sulzui leh kamsang zuaute’ lauhuaina teng hong hilh hi (Sawl. 20:29–31; Rom. 16:17).

Christian khangcing suahtheihna dingin, thuhilhna sang ding a, Laisiangtho hilhna ngai ding hi. Khangcingna pen thupi mahmah hi. Nau suaktuung khatin a hihtheih bang bang pen a nulehpa te lungdam mahmah uhhi. A kampau masak, lampai kisin, laisim kisin cih bang ahi hi. Naupang a suahkhit kum tampi khit dong paitheilo pautheilo mawk leh nulehpa patau lualo ding maw? Naupang hong golna leh siamna khantohna pen a ngeina hilel hi. Christian nuntakna zong tua mahbang ahi hi.

Khangcing cihpen Greek pau in (teleios) hi a picing, melhemlo cihna hi. Christian khantohna lampi tungah, Pasian’ thukham a thukna deihtak in telcian in hong kalhteng zong “zai mahmah” (Late 119:96) ahihlam telcian hi. “Mihingte lungsim ngiimna leh ngaihsutna zong theithei” (Heb. 4:12) hi.

Kidop mahmah ding khat panin, Col. 1: 28 sungah Paul in “vauna” hong piakhol hi. “Thumaan lampi bang ahi te … sihna lampi peuh hikha thei hi” (Pau. 14:12). Kha-makaihna tawh Pasian’ Kammal in Khalam khentel siamna hong neisak hi. Thu hilhna maanlo te in zong thumaan themkhat mah neithei veve uh hinapi; Laisiangtho kammal a behlap leh a paihkhiat peuh om zanzan thei hi (Isa. 8: 20). Pasian hong thuhilhna tangnialna a hihkei buangleh, eima’ hun sungah a piangthei leh a piangtheilo cianglel khentatna ahih leh; a nunung zaw in gualzo pian zaw hi. Thumaan leh thumaanlo khentel ding hun ciangin gul bangin pilvang in vakhu bangin gu neilo ding hihang.

`“Christ Zeisu sungah khangcing” cihpen koibang in natelthei hiam (Col. 1:28)? Singlamteh tungah Zeisu in hong hihsak teng na telcianna in “Christ Zeisu sungah khangcing” nahihna koibang in hong telsak tuam hiam?`