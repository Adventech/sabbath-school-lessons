---
title:  Pasian’ Thu Ipcip Kipholaak
date:   25/02/2026
---

`Colossian 1:26, 27 simin. Paul in “thu ipcip” nihvei gen hi. Bang thu ipcip hiam?`

Mundang khatah zong Paul in “Pasian’ thu ipcip” ci a, “eite minthanna dingin leitung pianma pekin Pasian’ geelsa” (1Cor. 2: 7) hi a, hotkhiatna ngiimna hangin hong lahkhiat cihi. Peter in zong hih thumaan pen kamsangte in kanin ngaihsutbel in a neihuh “vanmite nangawn in a theihtel nop uh thute” (1Pet. 1:10–12) ahi hi. “Leitung pianma pek in kigeelzo a” (1Pet. 1:20) “leitung kipat panin a ki immcip” (Rom. 16:25) cihi. Zeisu’ nuntakna, sihna leh thawhkikna hangin hong kipholaak ahi hi (2 Cor. 3:14).

**Anuai a munteng in a ki immcip hotkhiat na’ng ngiimna pen koibang in pulak khia uhhiam?**

`Ephet 1: 7-10`

`Ephet 3: 3-6`

Vantung leh leitung a om “na khempeuh” in Christ sungah ki pumkhat in omkhawm ding uhhi. Hihthu mahin John 17 sunga Christ thungetna bulpi mah ahi hi. Bangteng hong piang ding cihbel a ki immcip hi a, lungdamthu in hong pulaak khia zo hi.

Pasian in eite hong itluat manin, vantung ah a manphabel Zeisu, eite hong hotkhiat na dingin hong piakna thu in khang tawntung in i kisin dinguh thu ahi hi. Eite theih ciang ciang bel: Christ in “Ama hangin a nungtate, amau a dingin nungta nawnlo in, amau hang in si in a kihingkik sakpa a dingin a nuntak theihna dingun, mi khempeuh a dingin Amah hong si hi” (2 Cor. 5:15). Tuathu hangin, Christ a ummi khempeuh, Jew leh Gentile te in, lungdamthu hangin Pasian’ kamciam sangkhawm uh a, pawlpi sungah pumkhat in om khawm thei uhhi

“Christ tawh akipawlte” (Col. 1:27) a cihpen, “upna hangin Christ in note sungah hong teeng” cihi (Eph. 3:17; Gal. 2:20). Christ tawh khalam pumkhatna in thu ummite pen “vantungah hong uk-khawm sak” (Eph. 2:6) in “hong tungding leitung ah ukzawhna” hong ciamkhol sak (Heb. 6:5) hi. Eima’ nuntakna sungah Christ hong teen manin, Amah in van- tung tawh hong gawmkhawm theita hi. Lungdamthu in thu ummite lungsim sungah na hongsem ahih manin amau un “khuavak sunga om Pasian’ misiangtho te tawh nopsakna ngah khawm” (Col. 1:12) sak cihi.