---
title:  Gitloh Gamtat Siatnapan Kilemtuah
date:   22/02/2026
---

`Col. 1:21, 22 simin. Paul in galte lamah hoi hi cih a hemgen pen bang a hiam? Christ’ sihna hangin a tawpna ah bang ngah dingin ki lam-en hiam (Eph. 5:27)?`

Paul in mihing pen khuamial tawh limpuasak liang hi. A neupen in Christ’ dikna tawh ki gamla limlim hi. Kum tultampi khit tuhun ciangin tuathu a kua in zong nialngam tuan ding hiam? Khatvei mikhat in, Christian upna thugui up hetloh ding khat pen, mihing in mawhnei hi cihpen hi cihi. Ahihhang, mawhna honglut pan kipan in, bangzah ta in siahuai mahmah hitaleng, kileptuah theihna dingin Pasian mah hong kalsuan masa hi. Mawhna buaina zong singlamteh tungah Ama’ sihna bekmah tawh ki siansuah thei hitamah leh, a kipatcil limlim panin Pasian in mawhna buaipih mahmah khin hi.

Eden ah, Ama’ piansaksa tek ahi Adam samin “Kaw’h om nahiam?” (Pian. 3:9) cihi. Tuni in zong eimah Ama’ tuu gammang khat hong zonglai hi. Khatkhit khat hong zong ngiatngiat hi. Piancil 3: 15 sungah, naugil om tuung bangin lungdamna kamciam hong paikhia a, eite leh Satan kikal ah kihuatna omsak hi. Zalom 21 mite in hotkhiatna thukhun pen kai-awksak neknuk in, mihing lampan hih ding omsak nawn mello hi. A taktak in bel lungdamthu pen a hamsalua zong hituanlo hi.

Tua lungdamthu khenthum in kikhen thei hi:

Amasa in, eileh ei kihonkhia zolo ihih manin, Zeisu hong paisuk in eima’ mawhna tangding in hong sihsak hi (Rom. 5: 6-8).

Anihna, Upna tungtawn in, kisikkikna, kituiphumna tawh Ama’ sihna eima aa ding in sang leng; eima hong siangthosak in mawhna thanman panin hong suahtak hi (Rom. 5: 9-11; Rom. 6: 6, 7).

Athumna, Tu in i nuntakna pen Christ tawh kipumkhatna hangin, Amah’n hong thak-bawl kikna, eite sungah Ama’ nuntakna hong nungtasak hi (2 Cor. 5: 17- 21; Gal. 2: 20).

Hih thupiang cialthum tengpen, khenkhiat theih zong hilo hi. Eima’ nuntakna sung ah Zeisu i saanphet leh piankhat in zong piangkhawm thei hi. Zingsang simin Ama’ kiang ah ki-aapna i bawlsim in tuate zong ki thaksuah theilai hi. Eima’ nuntakna sungah Christ in hotkhiatna hong seplam phawkselo in ki om zel taleh; a bul taktak pen, Christ hong sihna tungah kinga hipeuh hi. Tua sihna sungah ciahkik zel ding hihang.

`Nangmah mah, na gamtatna leh nangma sunglam thu na ki-etcian ciangin; tua thu namuh ciangin singlamteh na kisaplam koibang in hong theisak hiam?`