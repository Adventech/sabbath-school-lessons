---
title:  Upna sungah Na Kippaisuak uhleh
date:   23/02/2026
---

`Col. 1:23 simin. Paul in upna sungah “zungkha in bulkip” nei a cihteh bang acihnop hiding naci hiam? (Col. 2:5 leh Eph. 3:17 enkak).`

Greek pau in “uhleh” cih kammal a kizatna ah khiatna namli neithei hi. Col. 1: 23 sungah a kipatna in khuahun hoih acihna ahi hi. Clossae mite in amau’ upna sungah kip paisuak ding a deihsakna tawh Paul in a hanthotna ahi hi. Paul in ama’ limlahsa mahbang in amaute un zong upna sungah kipkho uh cih amuhsa ahi hi (Col. 2: 5). Hinapi in amaute’ lam-etna in amau’ zuih upna lampi tungah a kip paisuak ding tungah kinga lai hi.

A kip paisuakna dinguh pen Greek pau in “om paisuak” (Col. 1:23) ci in kilet hi. Tua kammal mahpen zualzangna tawh akiman numeinu’ tungah nasep ding zia, laitheite leh Pharisee te in Zeisu kiangpan a ngetna uh in zong zang uhhi (John 8: 7). Peter in kong-khak a kiuhkiuh ciangin, Rhoda in ama’ aw telpah ahih manin kong hon masalo in, midang te kiangah gen dingin a taiphot tadihdih lai in zong zang hi (Sawl. 12:16). Paul mahin ama’ thuhilhna omsa upna sungah citak paisuak dingin, Timothy a hanthotna sungah zong zang hi (1Tim. 4:16). Ama’ cihnopna khiatna in kibang a, thu ummite tungah kinga ahi hi.

Maikal sinna sungah zong i muhding pen, Colossian mite in lungdamthu’ lam-etna sungah dingkip zawlo in mihing tungpeuh ah hong kingah loh ding, Paul’ deihsakna teng hiding hi (Col. 2:8, 20–22). “Bulkip” cihpen, upna leh itna tawh Pasian’ kammal tungah kingakna a cihna hi (Mate 7:25; Eph. 2:20; Eph. 3:17).

Hih tawh a kipawl khatmah Greek panin a letkhiat “kipkho” cihpen, a kikhiin theilo inn, banah, “lungdamthu lam-etna panin a kiinkhia hetlo ding” Christian mi acihna hi (Col. 1:23). Tua tawh a kikim 1Cor. 15: 58 sungah “Topa hangin na nasepna te uh amawkna hi ngei hetlo hi ci in natheih uh manun, Topa a dingin a tawntung in nasem unla, liinghetlo in lungsim kiptak in na omta un” cihi.

Tulai in upna laang mahmah “khatvei hotkhiat hipeuh leng, hotkhiatsa hi den” cih tawh a kitukalh in; Paul in thutuampi khat in hong pulaak zawsop hi.

`Upna sungah kiptakin om paisuakna a thupitna koibang in na phukha ngei hiam? Tuabang teelsiamna neihna dingin koici hih ding nahiam? Hihkei lecin bang peuh piang thei ding hiam?`