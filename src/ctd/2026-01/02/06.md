---
title:  Thungetna’ Vangliatna
date:   08/01/2026
---

`Col. 1:9–12 simin. Paul’ thungetna sungah bang tangtawh in ngen hiam?`

Paul in “Pasian’ deihna theihtelna pilna” tawh kidim ding cihi. Pasian’ deihna theih telna pen Paul in “khalam pilna leh theihtelna” (Col. 1:9) cihi. Pasian muangkip in Ama’ deihna sepnopna panin pilna hong piang hi (John 7:17). Mihing’ pilna tungah kingalo ding hi (Pau. 3:5). A ompahpah dotna khatin “Hibang hunsungah kei a ding Pasian’ deihna in bang ahiam?”

Thungetna tawh Pasian’ deihna i zontheihna ding thu bul-thum om hi.

1. A thupipen pilna bul in Laisiangtho mah ahi hi. “Nangma’ thu in lam honglak meivak hi a; ka paina lampi ah khuavak ahi hi” (Late 119: 105).
2. Pasian’ deihna tawh hong makaihna in zong Pasian’ kong honna leh kongkhakna tungtawn in (Col. 4:3), Ama’ hong panpihna kitheitel ding hi.
3. Kha Siangtho in hong lamlahna tawh Ama’ aw khatvei za in hong ciamteh sak in “Taklam ah nakihei cianguh ahi a, veilamah nakihei cianguh ahi zongin ‘hihpen lampi hi, hih tawn un’ cihna aw na nunglam panun nabil un aza ding hi”(Isa. 30:21).

Paul in Colossae mite pen “Topa’ deihna bangin nungta” (Col. 1:10) ding deih hi. A taktak cileng kuamah a “kilawmsa” in piang hetlo napi, Pasian in hong hehpihna tawh hong samin Ama’ hong sapna kizui in nungta ding hong deih hi (Eph. 4:1; 1Thess. 2:12). Paul in hih laikhakna sungah thumvei takmah “nungta, nuntakpih” (Col. 2:6; Col. 3:7; Col. 4:5) cihi. Pasian’ thukhamna tawh kituak in nungta ding cihna hi a (Pai. 18:20), tua zong Kha Siangtho’ nasepna bektawh a piangthei ahi hi (Ezek. 36:27).

Paul in amaute’ (eite zong) nuntakna pen “Pasian’ deihna picingsak” dingin sep ding honkhatmah gualsuk pah hi: “nahoih sepna sungah gahpha” (Col. 1:9, 10) in; “Pasian theihna sungah khangto semsem” (Col. 1:10) leh, a tawpna ah “lungdam ko” (Col. 1:12) ding cihi.

`Mi khatpeuh in “Pasian in lampi khat peuhpeuh ah hong makaih lam koici theih nahiam?” cih hong dong leh; na koici dawnkik ding hiam; banghang hiam?`