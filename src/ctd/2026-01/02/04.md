---
title:  Khalam Khentel Siamna Zangsiam
date:   06/01/2026
---

Paul thongkia cih a zakuh ciangun Philippi mite lungkia mahmah uhhi. Tu in ama’ nasep pen ki ciangtan luata hi. Khualzin thei nawnlo, thuhilh thei nawnlo hi. Biakinn te ah vapai in mite tungah Zeisu in Messiah hi cih hilhcian thei nawnlo ta hi. Pawlpi zong phut zom thei nawnlo hi. Philippi mite in sawltakpa’ dinmun a theitel ding, thapia ding leh ama’ pumpi cilehsa kisapna nengneng teng a hihsak dingin Epaphroditus sawl uhhi.

`Philippi 1:12–18 simin. Paul in ama’ thongkiatna koici muh hiam? Ama’ dinmun taktak enkei lelleng, ama’ lungsimpuak tungpan bang pilna kingah hiam?`

Paul’ thupiak kikna hangin Philippi mite in lamdang sa mahmah uhhi. Paul in ama’ dinmun a muhdan pen a tuampi khat hizaw hi. Ama’ khalam khentel siamna in a thongkiat napen a hoihlam in muzaw hi. A nasepna themzong khak-hal saklo bek thamlo, “lungdam thu mainawtsak zaw” (Phil. 1:12) ci zawsop hi. Mi’n sikkhau leh sikkhuam a muhna vuah Paul in Roman thongcingte nangawn Pasian’ gam a dingin mu zawsop hi. Ama’ thongkiat na tungtawn in mitampi takin lungdamthu kizeelna’ng thangah zawsop in, hong piangthei ding lauhuainate kihtalo zawsop in Christ a dingin hangsan takin thuhilh zawsop cih mu hi.

Ngaihsut haksa mahmah phial mahleh, Paul’ thongkiat pen hoihzaw hi aci zong om hi. Paul’ mailam thu kician om mello ahih manin, amaute’n zong lungdamthu genkhiat hong kipan tamai uhhi. A vangnei mahmah hinapi a dahhuai angkhualna pawlpi sungah hong om hi. Paul pianma sawtpi pekin Jeremiah in “Na khempeuh lakah lungsim a khem hatpen hi a, a kisia pha mahmah ahi hi; kua in lungsim theizo ding ahi hiam?”(Jer. 17:9).

A phadawm khat panin, nasem pawlkhat in lungdamthu kizeelna ding hong hahkat mahmah uhhi. Amau un Paul ngai mahmah ahih manun, ama’ thuaksiatna sungah upna tawh thuaktentan cih amuh uh ciangun, Christ a dingin hangsan semsem uh in, Topa a ding lawp semsem uhhi. Nidang in a paingam ngeilohna munah hong paingam ta uh a, nidang in gamdai khipkhep in a omna munah hong pau ngamta uhhi. Christ hong kisang semsem ahih manin, hotkhiatna’ lungdamthu kizeel semsem hi.

`Hibang in a suksia mahmah phutkhaknate tungtawn in bang hamphatna peuh kingahlawh cih koibang in hong hilh hiam? Hamphatna omkei phial mahleh zong, koibang in Pasian muangveve thei ding ihi hiam?`