---
title:  Lungdamthu Sungah Kikhawlkhawm
date:   04/01/2026
---

`Phil. 1:3–8 simin. Paul in bang a dingin lungdamlua hiam? Philippi mite tungah bang luangmuan kikna pia a, banghang in thupi thei hiam?`

Paul in Philippi ah pawlpi phut a; tualai panin Christian kikhawlhna hong kizeel cih zong ama’ laikhakna sungpan kimuthei hi. Paul in a thongkiatna mah panin tai zasim agamla a om pawlpi mite pen ama’ lungtang tungah pombikbek hi. “Zeisu Christ’ lungsim zahmah in amaute it hi” (Phil. 1:8); amaute a dingin Pasian lungdam ko hi. Vantung ah eite a dingin Zeisu in hong lailut in thungen ahihna zong Paul’ thungetna in hong musak vat hi.

Siampi Lianpa awmdalna tungah Israel nam 12 teng limpua in suang 12 om hi. Tua bangin lailut thungetna aneih ciangin mihingte in “ama’ lungtang tungah” (Exod. 28:29) om hi. Tua sangin a sangzaw lai in Zeisu in vantung biakbuk ah eite’ Siampilian hi in Apa’ maiah Ama’ mite minteng pua hi.

Philippi 1:3 sunga kammalte in Paul leh Philippi mite kikhawlhna a pulaakna ah thu nih omsak hi. Paul in a thungetna sungah amaute phawk hi ci hinapi, amaute’n zong Paul a phawkna uh zong hithei veve hi. Mundang ah zong amaute’ ki itthukna pen Greek pau in koinonia cihtawh zong lak hi. Paul in Christ tawh thuaksiatna sungah a kikhawlh mahbang in (Phil. 3:10), Philippi mite in zong Paul’ thuakna sunga sumtang tawh huhna pia in (Phil. 4:14, 15), “thuakpih” (Greek: sunkoinôneô) uhhi. Hih kikhawlhkhopna pen “lungdamthu a zakcil nipan kipan tuni dong” (Phi. 1: 5), mah hi a, Pasian tungah lungdam kohna leh “Lungdamna tawh” (Phil. 1:4) thunget sakna nei sakthei hi

Paul in ama’ thongkiatna zong a hoihzaw lamin la in “lungdamna thu a ding teci pang thei ding hunlem kangah hi” (Phil. 1:7) ci zawsop hi. Hih kumpi thukham kammal nihte hangin thusit thuak dikdek liang hinapi, Paul in galkapte leh lenglate tawh lungdam thu lawptak in kikumkhawm lel uhhi. Langdona pan kidaal kawmin (Greek: apologia), tawntung thumaan ahihna zong lahkul lai hi. Paul in ama’ mailam ding khiam zawsop in lungdamthu in a gualzawh ding ngaihsun zaw hi. Amah a si a nung zongin, Pasian in Ama’ patkhiatsa “nasep hoih” (Phil. 1:6) pen, Amah muanna mahtawh zo ding cih Pasian muang hi.

`Tua “nang sungah nasep hoih” zawhna dingin Pasian’ kamciam koibang in na telcian hiam (Phil. 1:6)? Bang a cihnopna hiam? Nihveina hong paikikma in hih nasep a kizozo diam?`