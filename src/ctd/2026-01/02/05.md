---
title:  Lungdamthu’ Gah
date:   07/01/2026
---

Paul in Colossae mite tawh a kizopdan pen Philippi mite aa tawh kibanglo hi. Colossae mite pen “amah tawh maitang kimu ngeilo” (Col. 2:1) te lakah hel hi. Bangbang hitaleh, Paul in Philippi mite’ tungah ahih bangin, amau’ a ding Pasian tungah lungdam ko in amau’ a ding thungen “tawntung” cih kiptak in genkhia hi.

`Col. 1:3–8 simin. Bang thuthum a dingin Paul in Pasian lungdam ko hiam?`

Paul mahin mundang ah a pulaaksa hoihna namthum : upna, lam-etna leh itna mah (1Cor. 13:13; 1Thess. 1:3; 5: 8) pulaak kik hi. Hih thute tawh kisai Colossae mite tungah bangmah suanlo hi. I Pa in “hoihna leh picinna” (James 1:17) pia ahih manin lungdam a ko hi. Pasian hong itna i muh ciangin, Christ sungah i upna hong neisak a (Eph. 2:4–8), vantung lam-etna hong neisak hi. Tua pen Paul in “Pasian in Ama’ mite a dingin a koihsak thuphate i ngahna dingin lam-en in i om hi. Tua thuphate sia ngeilo, nin ngeilo, mual ngeilo in a om tawntung na vantungah note a dingin hong koihsak hi” (1 Pet. 1:4).

Paul in, lungdamthu pen “thumaan kammal” bulphuh ahih manin muanhuai cihi. Hihthu pen Pasian’ humuamna tawh Paul in mun tampi mahah zang kawikawi hi (2Cor. 6:7; 2Tim. 2:15). “Mihing’ kammal” bang hilo in tua kammal in thu umte sungah “muibun” takin nasem a (1Thess. 2:13), Pasian’ deihna zong picing sak hi (Isa. 55:11). Lungdamthu a ki tangko ciangin, aza angaite lungsim sungah Pasian vangliatna in nasem ahih manin, tua mite in dawngthuk kikthei hi. Tua lungdamthu mahmah in “nuntakna thu” (Phil. 2:16) ahih manin gah agah hi.

A lamdang penpen khat panin hibang hun tomno sungin lungdamthu kizeel gawp hi. Christ sihna leh thawhkik khit, kum sawmthum sung khawngin “leitung khempeuh ah” (Col. 1:6) kizeel hi Paul in cithei hi. Tua khit deuh ciangin Paul in lungdamthu pen “van- nuai a piansaksa khempeuh tungah kihilh khin” (Col. 1:23) cilai hi. Rome gamsung ah lampi hoihna in zong khualzinna leh kizopna nuamsak mahmah ahih manin, Paul laikhak te zong manlang takin kizeel kawikawi thei hi. Pasian’ vangliatna in zong lungdamthu tawh nasem khawm ahih manin mihing sungah khalam nundan piangsak a (James 1:18, 1Pet. 1:23), Christ sungah mithak suaksak hi (2 Cor. 5:17).

`Col. 1:5 sungah, Paul mahin “vantung ah hong kikoihsak tua lam-etna” cihi. Tua lam-etna koibang in natelcian a, kilawmna bangnah na neihloh hang, nangma aituam in koibang in zangthei nahiam?`