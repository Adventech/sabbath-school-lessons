---
title:  En un, Na mipa!
date:   16/12/2024
---

`John 18:38–19:5 sim in. Zeisu suahtakna ding in Pilate in mipi koibang in zol hiam?`

Thumaan tawh kisai Zeisu’ dawnna Pilate in ngak nawnlo hi. Tua sangsikin mipite zol sawmzaw hi. Mipite tawh a kiho leh, Zeisu khahkhiat ding sangsikin Pilate in zong amaute thuzawh zolo zawsop hi. Biakna makaite in mipite zang peuhleh ukpipa nangawn peipuang zo cih kithei ta uhhi.

Paisan pawi ciangin thongkia khat khahkhiat ngeina bangin mipi in “Jew kumpipa” khawng a khahkhia nuam tammaw cihi. Upmawh hetloh in mipi in mawh neilo Zeisu a khahkhiat ding sangun, mi ngongtat Barabbas khahkhia nuamzaw uhhi.

Zeisu simmawh, zahpih ding hong kipan ta uhhi. Rome galkapte in ling lukhu khusak, puan sandup khat silhsak in Jew kumpipa aw ci in zahtakna bawl ngeingai uhhi. Galkapte in tuabang in zahtakna a piak uh pen emperor pa tungah a hihdan uh hi napi, hi tengah pen zahkona hizaw hi.

Mipi in hehpih thei khaleh ci in Pilate in Zeisu khahkhiat na’ng lampi zong keei sam hi. Ling lukhu khusa leh puan sandup silhsa Zeisu pen Pilate in pulakkhia hi. Zeisu pen kumpi bangin ki zahpih ngeingai pen ukpipa in mipi tungah “En un, na mipa!” (John 19:5) ci a, tua thu tawh kisai, mipite pauna John in genkhia nawnlo hi. Tuathu in laisim te, Tuiphum John kammal “En un, Pasian’ Tuuno, leitung mawhna a lakhia” (John 1:29) hong phawksak hi. Thu kilehbulh in dawibia ukpipa in Messiah pen kumpi in Israel maiah tangko hi.

John 19:6-16 ah, Zeisu khailup dingin mipi’ ngetna a pulakna vuah, Pasian’ Tapa kahi acihpen mah bulphuh hi. Tua thu hang mahin Zeisu’ suahtak na’ng a zongzong Pilate zong patau semlai hi. Makaite in ahihleh Zeisu khahkhiat ding cihpen Caesar langdona hi ci zawsop uhhi. Pilate in Caesar tungah a cihtakna tawh tuabang mawhna nei peuhmah khahkhia lo ding cih thei uhhi. Makaite in Caesar lo kumpi dang neikei ung ci uhhi. Tua bang in a minam itna sangin Zeisu a huatna liansak zaw uhhi. Zeisu’ vai tawh kisai aki tawzutna dingun minam thu nusia zaw uhhi.

`Lipkhaphuai—dawibia ukpipa in Zeisu khahkhia nuam a; Zeisu a theitel zaw ding Khalam makaite in khailum nuamzaw cih! Eima mimal ading bang pilna kingah thei ding hiam?`