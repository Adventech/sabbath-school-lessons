---
title:  Thumaan cih Bang hiam?
date:   15/12/2024
---

John 18:28–32 sungah, Zeisu aki thusitna teng kicing takin om kimlo hi. Pontius Pilate maiah Zeisu a kipaipihna bulphuh phadeuh hi.

`John 18:33–38 sim in. Pilate leh Zeisu in bang kikum uh hiam?`

Ukpipa in Zeisu kiangah Jew kumpi nahi hiam cih dong hi (John 18:33). Hihpen a min ngah masakna hipah a, a nunung pen hinailo hi. Zeisu in Pilate kiangah nangma lungsim pan maw, mi hong genna panin hong dong nahi hiam ci’n dong hi. Hih dotna in ukpipa in amah kua tawh kiho cih hong telsak pah hi. No laisimte in Zeisu pen Kumpi hi cih natheihkhol uh hang, Ukpipa in theikhol se ding hiam?

Pilate in zong kisuang giauguau in: “Kei Judah mi hong sa na hi hiam? Na minamte le siampi liante in keima khut sungah nang hong piakhia uh hi. Bang sem kha na hi hiam?” (John 18:35) aci hi. Hihpen ki tawzutna hi a, Zeisu’ dotna in amah om nuamlo sakzo cihna ahi hi. Ukpipa in thumaan panin a pialkhiatna kalsuan masapen leh, a thu theihsa teng pan kidalna khat ahi hi.

Zeisu in Ama’ gam pen hih leitung hilo cihi (John 18:36). Zeisu in kumpi kahi hi ci in a tangkona ding dinmun Pilate in a tungsak hi (John 18:37). A hiteng teci pang ding mahin mihing in hong piang hi ing a cih theihna dingin Zeisu ading lampi kihonsak a, tua “thumaan” tawh akizom mite in Ama’ thu ngai hi cithei pah hi (John 18:37). Pilate in zong “Thumaan cih bang hiam?” (John 18:38) ci in dongkik hi napi, a dawnna ngak nawnlo in; a pualam ah paikhia in mipi’ khut sungpan Zeisu a hotkhiat theihna’ng lampi zong hi.

John Lungdamthu bulphuhpi Thumaan ahi hi. Tawntung Thu (logos, John 1:1–5) ahih mahbang in, Zeisu in Khuavak leh Thumaan ahi hi. Hihthu teng khempeuh in khuamial leh khialhna tawh ki lehbulh hi. Hehpihna leh Thumaan tawh kidim hi (John 1:14). Hehpihna leh Thumaan in Amah tawn hi (John 1:17).

Tuiphum John in zong thumaan teci pansak hi (John 5:33). Zeisu in Ama’ Pa pen “thumaan” (John 7:28) cihi. Zeisu Amah tekin Pa kiangpan tua thumaan za hi (John 8:40). Zeisu in “lampi, thumaan leh nuntakna” (John 14:6) hi. Pasian’ Thu in “thumaan” (John 17:17) ahi hi. Pilate in ama’ thudotna awlmawh bawllo kik in, ama’ angkhualna tawh ama’ vang kepna dingin, a khensatna masa nusia in mipi thuzawhna zuizaw hi.

`Zeisu in Thumaan hi cihpen koibang in tel nahiam?`