---
title:  'Minthan Hun: Singlamteh leh Thawhkikna'
date:   14/12/2024
---

### Tukalsung Simding
John 18:33–19:5; John 19:17–22; John 19:25–27; Luke 2:34, 35; John 20:1–18; 1Cor. 15:12–20.

> <p>Kamngah</p>
> “Tua ciangin Pilate in ama kiangah, ‘Tua ahih leh kumpipa na hi hiam?’ ci in a dong hi. Zeisu in, ‘Kumpipa na hi hi,’ nong cih a man hi. Thuman thutak teci a pang dingin hih leitung ah hong suakin kong pai zo hi. Thuman thutak tawh a kipawl mite khempeuh in keima aw a ngai uh hi,’ ci in a dawng hi” (John 18:37 ZSV).

Zeisu a kikhaina leh thawhkikna in John sungah thupipen hi. Amasa chapter sawm tengin kumthum leh a lang sung bang sawt a; chapter 11 pan 20 sungteng in kal khat-nih sungbek khawng ahi hi.

Lungdamthu buli tengin zong Zeisu’ sihna pen namli in pulak uhhi. A tangthu gen uh kibanglo hi taleh, laipu khatsim in Lungdamthu mah bulphuh ciat in tangthu pulak uhhi. Mate in Lai Siangtho tangtunna ultung sak; Mark in Zeisu tuiphumna leh singlam- teh; Luke in singlamteh bulphuh in damsakna leh hotkhiatna (singlamteh tungah gutapa) ultung sak hi.

John in ahihleh singlamteh pen Zeisu a kumpi suahna hi a, ama’ hun cih tawh kizom sakin, ama’ laibu sungah zong tamveipi pulak (John 7:30, John 8:20, John 12:27) hi. Singlamteh tunga khai cihpen Rome te in mipi’ muh dingin a zumhuai mahmah in a mithahna uh hi a, kumpi suahna cih peuhmah pen tuampian ngiat hi. Hibang in John in thu kilehbulh in pulak a; Zeisu in maizum takin si a, tua hunmah pen, Amah Honpa in a ki pahtawina hun ahi hi.