---
title:  Thomas Teci Panna
date:   13/11/2024
---

`John 20:19–31 simin. Thomas tangthu sungpan upna leh uplahna koibang in khentel thei ding hiam? Thomas’ khialhna lianpi bang hiam?`

Christ in a thawhkik khit in, inndei sungah launa tawh aki kalhkhum nungzuite kiangah kilak hi. Tualai ah Thomas omlo hi. A nungciang in nungzui dangte kiangpan in Zeisu thokik cih za hi napi, amah lungkia ta hi. Ama’ ngaihsut kumpi gam piangthei salo hi. Bek thamlo, ama’ omloh laitak sese in nungzui dangte kiangah ana kilak sese zong lungnuam tuaklo hi.

Thomas in, “A khut siktukilh tawh a kikilhna mate mu in, tua a kikilhna mavang ah, ka khutme ka vakhum teek kei a, Ama’ pangpa zong, kakhut tawh kalawn teek keileh, ka umkei ding hi” (John 20:25) aci hi.

Thomas in ama’ upna amah’n uk tentan hi. Tuabang Zeisu sungah upna pen John sungah omzelzel hi. Nicodemus in zong “A khankhinsa mikhat koibang in suakkik thei ding hiam?” (John 3:4) ci in Zeisu nadawng hi. Tuikhuk geia numei in zong “Sia aw, tuiphel naneikei a, tuikhuk lah thuk mahmah hi. Tua nuntakna tui koipan ngah ding nahi hiam?” (John 4:11) ci in dongkik hi. Khomun leh ngasa tawh a vak phitphet mipite in zong “Bang lim hong laklai ding nahi hiam” (John 6:30) ci in ngen uhhi.

“Mu in um” cihpen Lungdamna John deihna bulpi ahi hi. Zeisu in a thawhkik khit Thomas tawh a kimuhna ah, Amah in hong pai inla, ka pumpi en in, lawng in ci in sawl hi. Tua khit in zong “Hong muh loh hangin a hong um mite in thupha ngah ahi uh hi” (John 20:29) aci hi.

“Pasian in siksan ding thukip thukho hongpia lopi in um ding hong sawl ngeilo hi. Amah om ahihna, Ama’ omzia, A Thu in thumaan kidim cihte khempeuh eite a ding in teci kip vive hi a, kicing pha mahmah khin hi. Lunghian theihna zong Pasian in hong hepkhiat sak tuan nailo hi. Eite’ upna pen genkhiatna hang bek hilo, thukip thukho tungah kinga hi”—Ellen G. White, Steps to Christ, p. 105.

Pasian’ thu, Piansakna leh mimal phutkhak thute tungtawn in Zeisu sungah up theihna ding thukip thukho hong kipia khinzo hi.

`Banghang in Zeisu um nahiam? ci in hong kidot leh, na koici dawn tam?`