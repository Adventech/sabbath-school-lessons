---
title:  Abraham’ Thu Lehngaihkik
date:   10/11/2024
---

Zeisu in Ama’ hihna pulak ding peuhmah zumpih vetlo hi. Amah kua hi cih teci pang ding asap mi sungah tanglai pek panin teci a pansak nuam mi tampi leh Abraham nangawn ahi hi. “Na pa uh Abraham in zong Keima hun hong tun ding lawp mahmah a, tua hun zong mukhol in lungdam hi” (John 8:56).

`Banghang in Abraham’ teci panna thupi a, John in ama’ Lungdamthu sung ah hel liang hiding hiam? Pian. 12:3; 18:16–18; 26:4; Mate 1:1; Sawl. 3:25.`

“Gentail mite in zong a upna uh hangin amah tawh a kipawl thei dingin ...’ (Gal. 3:8). Tua hang mahin tuanpupa’ upna in Tankhiapa tungah upna kip nanei hi. Tua hangin Christ in Jew te tungah ‘Na pa uh Abraham in zong Keima hun hong tun ding lawp mahmah a, tua hun zong mukhol in lungdam hi (John 8:56)’ naci hi. Isaac aiawh in biakna in a kipia tuuno in, eite ading biakpiakna ahi, Pasian’ Tapa limpua ahi hi. Pasian’ thukham palsatna hangin mihing in siding bekin i om laitak in, Pa in, A Tapa enkawm in, mawhneite tungah ‘Nungta un: Note hong tankhia ding muzo ing’ cihi” —White, Patriarchs and Prophets, p. 154.

Abraham pen Jew mite pa pen ahi hi. Amah tungtawn in minam khempeuh in thupha sang ding cih kamciam na ngah kha hi. Tua thupha zong ama’ suan mah ahi Messiah tungtawnin hong pai hi.

Abraham in Pasian tungah upna tawh a dawng mi khempeuh’ pa ahi hi (Heb. 11:8, 17-19). A tapa Isaac, kamciam tapa piakkhiat ding a phalna (Pian. 22) in, upna ciangbek hilo a, hotkhiatna ading kongpi honna zong ahi hi. Zeisu in “Na pa uh in Keima ni hong tun ding lawp hi” (John 8:56) acih ciangin, makaite in “Nang in kum sawmnga zong pha nailo a, Abraham mu nahi hiam” (John 8:57) ci uhhi.

Zeisu’ dawnkikna pen lamdang lualiang hi. “A mantak kong cih in, Abraham om ma in Kei ka omzo hi” (John 8:58) cihi.

Zeisu’ kammal in sawlbawk meikuang sunga Pasian’ kampau hong phawksak hi. Tua pen Pasian in Ama omna a pulakna ahi hi. Zeisu in tuateng a gen ciangin, makaite in a cihnopna telthei ahih manun “Amah a deenna dingin suang tawm uhhi” (John 8:59).

`Rome 4:1–5 sim in. Thukham zuihna hang hilo, upna bektawh hotkhiat hi cih lahkhiatna in, Paul in, hih Abraham tangthu koibang in zang hiam? Hih munte in Abraham pen upna bektawh a nungta khempeuh ading in pa ahihna koibang in hong lak hiam?`