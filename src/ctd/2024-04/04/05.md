---
title:  Philip leh Nathaniel
date:   23/10/2024
---

`John 1:43–46 sim in. Philip’ in Zeisu sungah upna neikhin cih ama’ thupuak bang penin hong lak hiam?`

Philip pen Andrew leh Peter mahbang in Bethsaida pan ahi hi. Philip in ama’ lawmpa Nathaniel kiangah Zeisu’ thu gen hi. Tuiphum John in “Pasian’ Tuuno!” ci khin hi. Andrew in zong Peter kiangah “Messiah” mukhin ung cihi. Philip leuleu in Zeisu pen Moses leh kamsang dangte gensa mahbang in amin behlap sak in “Nazareth mi Zeisu” na cihi. Nazareth min a lawhna pen a lawmpa gen thu a panpihna hihtuak hi.

Nathaniel leuleu in Nazareth khuaneu haza pian hihtuak hi. Hibang khuata lel panin tuabang kumpi hong piang loding ci hi. Tuabang hazatna in mihing khat a manphat taktakna mu zolo khop dingin hong mittaw sak thei hi. Philip in Nathaniel tawh a kihona panin, tuabang hazatna peuh in, leitung thu ahi a, Pasian’ thu ahi zongin nial tentan hilo zaw in, mikhat’ lungsim sungah thumaan a lut theihna ding hizaw hi cih theihlawh tuak hi. Amah’n bel “Hong pai inla en in” ciziau hi. Hong pai takciang inbel mupah lel hi.

`John 1:47–51 sim in. Zeisu in Amah kua ahihna tawh Nathaniel koibang in thuzawh a, Nathaniel in zong koibang in dawng thuk hiam?`

A taang 46 leh 47 kikal teng a, Philip’ sapna teng Nathaniel in a dawnna teng a neng atawng in om khinlo hi. Amah dingin en dingin paipah hi. Nathaniel in Philip a itna sangin Nazareth khua a hazatna lianzaw a, tua hunpan kipan in ama’ nuntakna a kikhel ding kisamte hi. Zeisu in Nathaniel thu a hoihzaw in gen a, hihpa pen Israel mi taktak hi a, ama’ sungah zuauthu omlo hi cihi (John 1:47). Nathaniel kampauna tawh a kilehbulh in Zeisu pauzaw hi (John 1:46). Nathaniel in Zeisu mu ngei nailo ahih manin lamdang sakna tawh dawng kha hi.

Tua ciangin Zeisu in theikung nuai ah kong mukhin hi ci a, tua kam tomno in Nathaniel thuzawh ziau hi. Nathaniel in thumaan deihlua in theikung nuai ah a thunget laitak in Zeisu in vantung mit tawh mukhin hi (Ellen G. White, The Desire of Ages, pp. 140, 141). Nathaniel in Zeisu pahtawina in Rabbi, Pasian’ Tapa leh Israel Kumpipa hi aci hi. A neupen pulakna khat in a lianpen upna pulakna piangsak thei cih phawk in.