---
title:  Pasian’ Tuuno
date:   21/10/2024
---

Hebrew minam bup in Rome khut sungpan amau a suahtak ding Messiah lam-en uhhi. Lungdam John nasepna mungtuppi in, Messiah tungtang telcian ding leh Zeisu pen genkholhsa hong pai ding Kumpipa ahihlam theihsak ding cih ahi hi. Messiah pen leitung ukna nei hilo ding hi. Laisiangtholui in Ama’ thu a genkholsa, leitung ading hong kipiak ding leh Pasian leh Ama’ mite kikal ah kizopna thaksuah ding cihte a picing sak ding in hong pai ahi hi.

`John 1:29–37 sim in. Tuiphum John in Zeisu’ tungtang bang tangko hiam? Bangin Amah limpua sak a, Zeisu in kua hi a, Ama’ mission in bang hi cih telcianna ding banghang in thupi hiam?`

Tuiphumpa in Zeisu pen Pasian’ Tuuno acihpen in, John’ lungdamthu kipsakna zong hi a, Messiah’ nasep leh omzia taktak zong thaksuah in telcian sakna zong ahi hi. Piancil 3:15 sunga kamciamsa ahi Tankhiapa acihpen Zeisu hi a, Amah hong ki piakhia ding acihpen tangtung sak ding hi.

“Zeisu ki-tuiphum lai in, John in ‘Amah Pasian’ Tuuno hi’ acih ciangin, Messiah’ nasepna sungah khuavak thakhat hong taang hi. Kamsangpa lungsim sungah Isaiah’ kammal ‘A kigo ding tuu bangin Amah kipaipih a’ (Isa. 53:7) cih hong lutvat hi “—Ellen G. White, The Desire of Ages, p. 136.

`Mark 10:45; Rom. 5:6; leh 1Peter 2:24 sim in. Hih munteng in Zeisu pen “Pasian’ Tuuno” ahihna koibangin hong telcian sakthei hiam?`

Tuiphumpa John in Zeisu’ nasep kician takin a theih ding a kisap mahbang in, Zeisu pen Messiah hi a, genkholna khempeuh a tangtung sak ding Pa cih telcian mahmah lel hi.

`Zeisu in “Pasian’ Tuuno!” cih dinmun kuhkal takin ngaihsutsak in. Nangma lungsim sungah bang lim hong piangsak a, Laisiangtholui sunga gangawh biakpiakna teng khempeuh in tatkhiatna manphatna tawh kizom cih koibang in hong telcian sak naci hiam?`