---
title:  Nuailam Mi
date:   21/11/2024
---

John ih sinsin ciangin, John in Zeisu pen koibang in Messiah hithei a, kamciam Messiah taktak, Jew mite lam-etna lianpi a hihtheihna cihteng hong musak hi.

Tua pipi mah, biakna makaite, mipite’ khalam makaipi te in Zeisu ading gal lianpen ahi uhhi. Banghang hi ding?

`John 8:12–30 sim in. Zeisu leh biakna makaite kikal bang thu phamawh om hiam? Mi tampi in Amah a nial theihna uh bangthu hi pipen hiam?`

Zeisu in, note in Kei leh Ka Pa nong theikei uhhi cihi (John 8:19). A nihtuak un theihhuai mahmah napi’n, amau leh amau kikhemkhem lel uhhi. Amau’ ngeina leh ngaihsutna sungah kip bekbak uh a, amau’ mai ah Zeisu om gegu, Pa’ vangliatna tawh na tampi sem, thu tampi hilh hi napi – Amah nial teitei uhhi.

Tuakhit ciangin Zeisu in, “Note pen nuailam mi nahi uhhi” (John 8:23) cihi. Bangzah biakna mi hi taleh uh, kha-mi leh pasian-mi hi vetlo uhhi. “A puatham biakna” (2Tim. 3:5) nei mah napi in, tua ciangbek mah ahi uhhi. A pualam pan biakna-mi napi a sung vuah uplohna om hi.

Tua bel thuthak lua zong hi tuanlo: “Amaute’ lungsim Kei tawh kigamla napi in, hih mite in a kam uhtawh Kei kiangah hongpai uh a, a muk uh tawh kei hong pahtawi uh in, amaute in Kei hong kihtakna uhpen, mihingte thupiak a zuihna uh hilel hi” (Isa. 29:13).

Hih thu mah, zalom tampi khit ciangin Zeisu in genpha kik a, “Mihingte’ bawl tawm thukhamte Pasian’ thukham zahin, mite tungah hilh uh ahih manun, Kei hong biak hangun, a kimanna omlo hi” (Mark 7:7) na ci hi. Mihingte’ hilhna, a mihing’ thukhamte pen “leitung pan” (John 8:23) hi a, Zeisu in, Kei pen “leitung pan Ka hi kei hi” (John 8:23) cihi.

Amau leh amau a kikhemkhem uh suksia luata a; midangte a lampialsak zong dah huai mahmah hi naven, John in, tuabang a kihona uh hangin hamphatna pen “mi tampi in Amah um” (John 8:30) cihi. Tua zah makai ginalo kawmkal mahah, Jew tampi in, tuate kheng in, Zeisu muthei ta uhhi.

`Zeisu leh biakna makaite kihona tungtawnin bang pilna na ngah kha hiam? “Nuailam mi” hih lawmlawm ding sangin, koibang in “tunglam mi” hithei ding ihi hiam — a kilamdanna bang hiam?`