---
title:  Laisiangtho leh Thumaan
date:   05/12/2024
---

Lungdamthu sung tawntung ah, lampi, thumaan leh nuntakna ahi Pa’ thu ki thupi sak mahmah hi. Lungdamthu khempeuh sungah, laisiangtholui leh thak sungah, thumaan vive hong pulaak uhhi. Zeisu in kua hi cihleh bang hihding hongpai cih hilhcianna ah maan phadiak hi.

`John 5:38–40 sim in. Hihteng ah laisiangtho tawh kisai Zeisu in bang gen hiam?`

Zeisu leh nungzuite in laisiangtho mah kawk tangtang in Amah Messiah cih kip sak hi. Christ in “Moses na up nakvua leh, Kei nong up ding uh hi a; amah in Keima’ thu mah gelh hi. Moses’ laigelh te um lopi in Kei kammal koibang in umthei ding nahi uh hiam?” (John 5:46, 47).

`Luke 24:27 sim in. Ama’ nasep pulakna dingin Zeisu in, banghang in Laisiangtho kawk masa se hiam?`

Mundang ah, Paikhiatna laibu sungpan a lakkhiat, Christ in “… note tungah a gen thute sim ngeilo nahi uhhiam?” (Mate 22:31) cihi. Zechariah in zong Pasian kamciam a pulakna ah “Amah (Pasian) in tanglai, leitung a ompan kipan in, a kamsangte tungtawn in thu hong gen a” (Luke 1:70) mah naci hi. Pentecost ni in Peter in a thuhilhna ah, “Kha Siangtho in David’ kampan in a genkholna laisiangtho sung thu a tunna ahi hi” (Sawl. 1:16) cihi.

Laisiangtho pen science laisimbu zong hi samlo ahih manin, atom thu, khuak-aat thu khawng genlo hi. Tuasang a thupizaw thute gen hi. Hih vannuai bup a thu kizom tampite hong pulak hi. Kongpi honna tawhtang, khuamuh na’ng khuavak ahi hi. Lai siangtho lotawh, Pasian theilo, vannuai a Ama’ sepsate, eima’ pianna bulpi, nuntakna’ khiatna leh mailam thu bangmah theilo ding hihang.

`Science leh theory khawng nangawn in hong hilh ngeiloh bang thumaan, laisiangtho in hong hilh hiam?`