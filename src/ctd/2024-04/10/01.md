---
title:  Lampi, Thumaan, leh Nuntakna
date:   30/11/2024
---

### Tukalsung simding
John 13:1–20; 14:1–3; Dan. 7:27; John 14:5–11; John 1:14; Col. 1:16, 17; John 5:38–40.

> <p>Kamngah</p>
> “Cikmah hunin kuamah in Pasian a mu ngei kei hi. Ahih hangin Pa ang sunga om Tapa khat bekin Pasian hong pulakkhia hi” (John 1:18 ZSV).

John’ lungdamthu pen khenpi li in kikhen hi: Kam honna (John 1:1–18), Lim’ laibu (John 1:19–12:50), Minthanna laibu (John 13:1–20:31) leh Thukhupna (John 21:1–25) cihbang ahi hi. I sinsa khempeuh pen kam honna leh Lim laibu ciang hi a, Ama lim leh nalamdangte, mi tawh a kihona, a thuhilhna te tungtawn in Zeisu in kua hi cih theihsakna ahi hi. Tu in ahihleh khenpi thumna, Minthanna laibu lamah kahto tading hi hang.

A minthang mahmah “Keimah” sagih teng in, Lim laibu leh Minthanna laibu kikal ah leidawh hi. “Nuntakna khomun” (John 6:35, 41, 48, 51), “leitung khuavak” (John 8:12; 9:5), “kongpi” (John 10:7, 9), “tuucing hoih” (John 10:11, 14), “thawhkikna leh nuntakna” (John 11:25), “lampi, thumaan leh nuntakna” (John 14:6), leh “lenggui taktak” (John 15:1, 5).

Tukal sinna pen, ki vaikhakna ding thupatna in Zeisu in nungzuite’ khe a sawp sakna thu teng hiding hi. Tuakhit ciangin, chapter 14 sunga “Keimah” (“lampi, thumaan leh nuntakna”) cihteng kisin ding hi.