---
title:  Etteh ding Kong Piakhin hi
date:   01/12/2024
---

Vaikhakna laipi (John 13–17) in, nungzuite’ mailam thu ding uh Zeisu in a hilh kholna ahi hi. A laigual paizia ahihleh Thuhilhkikna sungah Moses’ kam vaikhakna ahi a, Jacob in a tate a thupha piakna (Pian. 47–49), David in Solomon a thuhilhna (1Khang 28–29) cihte tawh kibang hi. Zeisu in Ama’ paikhiat ding tawh kisai in nungzuite hehnem hi. Ama’ aiawh khat (Kha Siangtho John 14–16) kamciam pia hi. Dahna kahna om ding (John 15–16) ahih manin, thumaan citak dingin nungzuite hanthawn hi (John 15).

`John 13:1–20 sim in. Bang thupiang om a, bang hangin thupi hiam? Zeisu in bang pilna hong pia nuam hiam?`

Zeisu hun, tualai leitung mite in khedap bulh zong om a, khe-guak a pai zong om hi. Khete leivui baang in niin thei uhhi. An-ne ding hong paite, sila te in khe a sawp sak ngeina khat om hi. Zeisu a kimat madeuh, nungzuite tawh a nunung pen nitak an anek ding ciangun, tualai ah sila khat zong omlo hi.

Mi khempeuh in lamdang asak uh pen, Zeisu hong dingkhia in amaute’ khete khempeuh sawpsak hi. John 13:4, 5 ah, Zeisu gamtatna a kizom diudeu in om hi. Topa in upmawh huailo kiniamkhiatna a bawlna hong gen hi.

Peter in a dawnna pen John 13:8-11 sungah om a, tuabang in Zeisu’ gamtatna pen nungzuite a ding tel zawhloh ngaihsut zawhloh thu ahi hi. Zeisu, a Topa uh Messiah in, koibang in hizah kiniam sakthei hiam? Zeisu in khe a sawpsak ding Peter in nial ahih manin, Zeisu in nang’ khe kasawp keileh Kei tawh na kizom kei hi cih ngahkha hi. Tua ciangin Peter in Zeisu tawh lam tawntung ah kikhawl ding a utna pulak hi. Zeisu in kua hi cihthu Ama’ gamtatna in lak hi. John 13:13 sungah Amah in Siapa leh Topa kahi hi cihi. Amaute in tuabang mahin sam uh ahih manun, Amah’n zong tuamah bangin cipah hi. Hih min in ukzawhna vanglian nei hi.

Hi napi Zeisu in, ukzawhna vanglian pen, nasepna bekah zat ding, eimah kiliatsak na’ng hilo cihi. Adventist Pawlpi in, tua Zeisu hong lah lim kipom a, Topa’ nitak an nekna lutna ding kithawi kholna in Kiniamkhiatna Hun kibawl masa hi.

`Tua kiniamkhiatna hun in, midang tungah kiniamkhiatna mah tawh na septheih na’ng Zeisu’ khekhap zuihna koibang hong lak hiam?`