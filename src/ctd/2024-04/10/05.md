---
title:  Keimah in Thumaan
date:   04/12/2024
---

`John 1:14, 17; John 8:32; John 14:6, leh John 15:26 sim in. John in thumaan pen Zeisu tawh koibang in henkop pah hiam?`

Lungdamna John sungah, thumaan pen Zeisu, a Pa leh Kha Siangtho tawh kizomsak hi. Thumaan leh Zeisu, Thu (logos) leh khuavak tawh kizom a – a langkhat ah khuamial om hi (John 1:1–14; John 3:19–21).

Khialhna zong in dawi leh mawhna tawh kizom hi (John 8:44–46). John in thumaan a cihzong a omsa nial theihloh peuh cihna hi mawkmawk lo hi. Tuate zong himah a, a khengval in, hih thumaan icihcih pen Pasian leh Ama’ deihna tungah cihtak thumaanna cihna ahi hi.

“A nungta Pasian’ ompihna lunggulhna tawh a kikoko tampi tak om hi. Thuthuk kansutte leh laigelh siamte gelhna in bangzah in taang taleh lungkim huai zolo hi. Mihing zonsa nate in bangmah hilo lel hi. Pasian kammal in mite hopih tahen. Ngeinalui, mihing ngaihdan leh amau’ thu a ultung sakte in; tawntung nuntakna sungah kha a thaksuah thei Ama’ aw za ta uhhen”–Ellen G. White, Christ’s Object Lessons, p. 40.

Zeisu in Thumaan ahihna in bang khiatna nei cih ngaihsut sak in. Zeisu in logos, a kipatcil in nakhempeuh a piangsak, Pasian tawh a omkhawm Thu ahi hi (John 1:1–4). Tawntung pan in tawntung ah Pa tawh omkhawm Zeisu in, Pa omzia mah nei ahih manin “Keimah” kahi hi cihi. Midang khatpeuh tungah kinga hilo hi. Amah lotawh a om bang mah omlo hi. Nakhempeuh zong Amah Zeisu in bawl a, Ama’ sung bekah omthei uhhi.

“Vantung leh leitung a om nakhempeuh, muhtheih, muhtheihloh, kha thu tawh kisai vangliatna ukte, tote, aana neih nate a kipan nakhempeuh Amah in piangsak hi. Na khempeuh a omma in Amah omkhin zo hi” (Col. 1:16, 17). Zeisu pen thumaan tawh kidim bek hilo, Amah Thumaan hipah hi. Thumaan cihpen upna khatpeuh bawltawm thu khatpeuh hilo hi. Mimal hi!

Thumaan, Zeisu Christ pen leitung a taan ni tawh kibang hi (John 8:12). C.S. Lewis in Christian pawlpi pen “Ni a suah bangin Christian pawlpi ka um a, kamuh man bek hilo, tua pawlpi hangin na khempeuh ka muhtheihna hang hizaw hi” cihi—”Is Theology Poetry?” (n. p.: Samizdat University Press, 2014), p. 15, originally presented 1944.

Thumaan Zeisu hangin, eima kimlehpam a om leitung bup maantakin kiletkhia thei hi.