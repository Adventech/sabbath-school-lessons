---
title:  Kong Paikik Takpi Ding hi
date:   02/12/2024
---

`John 14:1–3 sim in. Hih kammalte Zeisu in bang tawh kizom in gen hiam?`

John 13 tawpna ah, Zeisu in Amah paikhia ta ding cihi (John 13:33). Peter in Amah koi ah pai ding cih a dawpna panin hong piangkhia ahi hi (John 13:36). Nungzuite in Ama sih ding, a thawhkik ding leh a kahtoh ding khawng sa selo uhhi. Peter in zong a Topa ading in a nuntakna paai ding cihi (John 13:37). Tuapen Peter’ nial ding thu Zeisu in a genkhol ciang ahi hi (John 13:38).

Tua tawh kizom in Zeisu in, nungzuite lungkham kei un cihi (John 14:1). Lungkham cihpen Greek pau in tarassô hi a, toknawi, buaisak, kiplo sak, buaina sung tun cihte ahi hi. Zeisu’ kammal hangin nungzuite a buai luat ding uh acih nopna ahi hi.

Amau’ launa dungzui in, Zeisu in a Pa’ inn gen a, om na’ng inndei tampi om cihi. Amau’ omna’ng mun bawlkhol in Amah vapai ding hi. Ama’ kammalte in singlamteh a khengval Ama’ mite honkhia dingin hong paikik ding cihi. Mawhna hangin Ama’ thuak siatna zong khatvei tawh zosiang ding cihi (Dan. 7:27).

Zeisu in “Kei vapai in; kong paikik ciangin, Keima omna munah note na omtheih nading un, note kong la ding” (John 14:3) cihi. Tua pen Nihveina Hongpai ding a genna hipah hi.

Tua kamciam muanna in bang thubul nei hiam? Laisiangtho tangtunna hi peuh ci lel kha ding uhhi. John 14:3 in tumdang deuh in gen hi. Hihteng ah Kong pai ding hi cih pen Greek pau in Kei hong pai hi ing cihi. Greek pau in hong tunglai ding hun genkholna ahih manin, Kong pai takpi ding hi cihna ahi hi.

Topa hong pai ding lem-etna pen laisiangtho genkholna tangtunna maimai hi beklo hi. A diakdiak in, hong kamciam Mipa sungah lungmuanna hi phadiak hi. Amah in kong pai takpi ding cihi. Hong kamciampa hangin lungmuang thei ding hihang.

`Singlamteh in Christ nihveina hongpai ding koibang in gen hiam? Nihveina hongpai kik ding omkei leh, hongpai masak lai in a sihna in bang phattuamna om ding hiam?`