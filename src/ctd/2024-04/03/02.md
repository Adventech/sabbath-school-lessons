---
title:  A Kipatcil in — Pasian’ Thu
date:   13/10/2024
---

`John 1:1–5 sim in. Hih thute in Zeisu Christ pen Thu cih hong koici lak hiam?`

John lungdamthu in thu lamdangpi khat tawh kipan hi: “A kipatcil in Thu a om hi. Thu in Pasian tawh a omkhawm hi. Tua Thu in Pasian ahi hi.” (John 1:1). Hih thugui sungah eite tel zawhloh thu honkhat mah om hi.

Amasa in, sawltakpa in Piansakna tangthu tawh thupan a “A kipatcil in” (Pian. 1:1) cihi. Vannuai a kipatma in Thu ana omkhin zo hi. Tuabang in Zeisu om tawntung a hihna John in pulak hi.

Azom, “tua Thu in Pasian tawh omkhawm” cihi. John 1:18 sungah John in tua Thu in “Pa’ ang sunga om Tapa” cihi. A cihnopna telcian zokei taleng: Zeisu leh Pa pen kinai kholh mahmah cihna ahi hi.

Tuakhit teh, “Thu in Pasian ahi hi” cihi. Thu in Pasian tawh omkhawm napi koi bang in Pasian hithei hiam? A dawnna pen Greek pau sungah om hi. Greek pau in Pasian ahihna tangtak in gen hi. “Thu in Pasian tawh omkhawm” a cihna ah Pasian a cihpen Pa a cihna ahi hi. Tua Thu in Pa tawh omkhawm hi. “Thu in Pasian ahi hi” a cihna ah, Pasian cih kammal in Pasian hihna kawk ahi hi. Zeisu in Pasian hi a – Pa ahilo, Amah in Pasian’ Tapa, ami nihna Pasian ahi hi.

Sawltakpa in hihthu telcian ahih manin John 1:3, 4 sungah Zeisu in na khempeuh a bawlpa cihi. A om ngeilo na khat peuhin Zeisu, Piangsakpa Pasian hangin hong omta hi.

“Tawntung hun panin kipan Topa Zeisu Christ in Pa tawh omkhawm; Amah in “Pa’ lim” Ama’ liatna leh thupitna ‘vangliatna taansakna’ ahi hi”—Ellen G. White, The Desire of Ages, p. 19.

`Christ in Pasian ahihna pen eima’ upna sungah banghang in thupi thei hiam? Zeisu pen piansaksa peuh nahi peuhmah leh bangteng aki suplawh tammaw? Kikum unla, Christ om tawntung ahihna in eite’ upna sungah a thupitna zong kikum lai un.`