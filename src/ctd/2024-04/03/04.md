---
title:  Thu a Ngai leh a Ngailo
date:   15/10/2024
---

`John 1:9–13 sim in. Mihingte in Zeisu a khauhdawnna John in bang teng gen hiam?`

Thu masa, John 1:1-18 in, Zeisu Christ’ bek pulak hilo a, Thu (logos) in mihingte tawh a kizopna zong gen hi. John 1:9 in Amah pen Khuavak taktak hi ci a, leitung mi khempeuh taan khin cihi. Tua khuavak in leitung taan cihpen a kitelzaw dingin CS Lewis in “Zing nisuak bangin Christian upna ka um hi; kamuh manbek hilo, tua in nakhempeuh hong muhsak man hizaw” cihi —”Is Theology Poetry?” (n. p.: Samizdat University Press, 2014), p. 15, originally presented 1944.

John 1:9 sunga kammal zong enlai in. Khuavak in mimalkim taan hinapi, mimal kimin khuavak sanglo uhhi. Zingciang sinna sungah, John lungdamthu sungah mihingte in Zeisu a saanna leh nialna uh thukhun sin ding hihang. Tua thukhun hiteng pan hong kipan hi. A dahhuai thusinna khatah Messiah pen Ama’ mite Israel ading bekin hongpai ci uh ahih manun, mi tampi in Messiah in sang zolo uhhi.

Rom 9-11 sungah, Paul in mite in Zeisu a nialna dahhuai zawtham thukhun khat pulak hi. Paul in, Jew mite leh Gentile mite in Zeisu pen amau’ Messiah in sang khawm thei ding cih thuhoih tawh thukhup zaw hi. Gentile te in Jew mite tungah kisaktheih ding zong khaam hi. “Banghang hiam cihleh Pasian in gamlak olive kung pan nang hong satkhia in nangma pian zia tawh kilehbulh in olive kung ah nang hong peh hi. Tua ahih manin Pasian in olive hiang taktak ahi amaute a kung tungah pehkik zaw peuhmah ding hi lo ahi hiam?” (Rom. 11:24).

Tua mah tawh a kibang in, John in Zeisu Honpa in a sang mi peuhmah Pasian’ ta suaksak hi cihi. Tua zong Ama’ min upna tungtawn in piang ahi hi (John 1:12, 13).

Anuai ah Lungdamthu thumasa leh thukhupna kizopna om hi. John 20:31 sungah, sawltakpa in Zeisu Christ upna hangin Ama’ min suang in nuntakna ngah ding naci hi. Tua bangin thumasa leh thukhupna ki pumkhat thei a, a kikal a thupiang khempeuh thu kizom vive ahi hi. Hih kizopna pen Lungdamthu John ading a sangpen ngiimna hi a – mihing khempeuh pen Zeisu Christ pen Honpa in saanna tungtawn hotkhiat hiding uhhi.

`Nangma nuntak kikhelna in koibang in Pasian’ ta hong suah thei hiam?`