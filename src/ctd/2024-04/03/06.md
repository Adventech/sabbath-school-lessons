---
title:  Hong Kidawkkik Thukhun – Minthanna
date:   17/10/2024
---

`John 17:1–5 sim in. Zeisu in “Pa aw, a hun hong tungzo hi. Na Tapa in nang hong minthansak theih nadingin na Tapa zong minthangsak ta in” a cihteh bang a cihna hiam?`

Zanni sinna in, Lungdamthu John sungah Zeisu in kua hi a, bang sem cihte mihing lakah a nasepna teng mihing muhdan tangthu in sin khin hihang. Tuni ciangin, a Pasian hihna, Pasian lampan a tangthu John ciaptehna bangin sin ding hihang.

A thupatna pen vannuai tangthu tawh pan hi. Zeisu pen Pasian’ Tapa hi a, vannuai piangsak Pa cihi. Nidang in a omngeilo na khat peuhmah Zeisu tungtawn in hong om cihi. “Na khempeuh ama tungtawn a kibawl hi a, a kibawl nate amah lo tawh a kibawl khat beek a om kei hi.” (John 1:3). John in Zeisu’ minthanna gen a “Tua Thu, ci-le-sa (mihing) suak a, eite lakah amah a teng hi. Eite in ama minthanna - Pa kiang pana hong pai thutak le hehpihna a dim Tapa neihsun minthanna i mu khin hi.” (John 1:14 ZIV)

Amah mihing hong suahna ding hong sunglutna bang ciapteh genbeh lai hi (John 1:14). John in minthang cih kammal zang a (doxsa, taang, tee, minngah, zahtak) cihte leh minthangsak (doxsazô, phat, zahtak, pahtawi, minphat), mihing tungpan zahtakna leh Pasian kiangpan minthanna ngah cihna ahi uhhi.

John sungah, Zeisu in minthanna a ngahna pen, Ama’ hun tungta hi a; Ama’ sih nading hun tung cihna ahi hi (John 2:4; 7:30; 8:20; 12:23–27; 13:1; 16:32; 17:1 enkak in). Singlamteh in Ama’ minthan hun ahi hi.

Uphuai phalo bang ahihna ah, singlamteh ah kikhaina limlim pen Rome-te in, a zumhuaipen leh a neuseh penpen mi-thahna ahi hi. Hibang lipkhaphuai takin, singlamteh tungah Pasian omna tawh mihing tangthu leh Pasian kihenkop sak hi.

Mihing hihna tawh, genthei takin Zeisu si a, mawhnei simmawh thanem in “Ka Pasian, Ka Pasian aw, banghang in hong taisan nahi hiam?” ci in kiko hi. Hih mihing lam singlamteh khuamial pen Mate leh Mark in ciamteh uhhi (Mate 27:46, Mark 15:34).

Singlamteh minthanna lamteng ahihleh Luke leh John in ciamteh uhhi (Luke 23:32–47; John 19:25–30). Tatkhiatna, hehpihna tawh Pasian’ Tapa in a Pa tungah a ki piakna mun ahi hi.

Thu kilehbulh lua: Pasian’ minthanna lianpen in Ama’ Maizumna lianpen sungah om a – leitung mawhna teng a puakkhiatna ahi hi.

`Pasian, Amah tekin singlamteh tungpan eite mawhna pan hong hon cih thu khengvalpi ngaihsun pha in. Hihthu in mawhna peuhmah bangzah siahuai cih hong hilh naci hiam?`