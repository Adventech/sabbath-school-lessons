---
title:  Tua Thu Mihing Hong Suak
date:   14/10/2024
---

`John 1:1–3, 14 sim in. Hih munte in Zeisu mahmah Pasian ahihna bang gen a, tua thumaan in eite’ theih ngei thumaan khempeuh lakpan a thupipen banghang in hithei hiam?`

John in ama’ lungdamthu gelhna ah “Zeisu” pen Messiah, Christ cihpeuh tawh panlo in Thu (logos) na ci hi. John laigelh hunlai in, thusiam tampi in thu cih pen, vannuai leitung thu peuh, amau’ ngaihsutna teng peuh adingin zangthei uhhi.

Tanglai thusiampa Plato in zong gam peuhmah cialnih pha hi ci in khen hi. Khat pen vantung ah a kikhel theilo, picing takin a omden gam cihi. Adang khat pen hi leitung gam hi a – kisia thei, kikhel thei, tunglam tawh etkakna in picinna nei vetlo dingin upna mun cihi. Thusiam pawlkhat leuleu in thu cihpen, tawntung nate leh a kisia thei hih leitung nate kikal a omteng hi ci uhhi.

John in tua thu pen a tuampi khatin pulak leuleu hi. John in tua thu cihpen, hih leitung leh vantung kikal a muhtheihloh in a om nakhat peuh ahihloh zia kiptak in gen hi. Tua thu in mimal hi a: cilehsa hong suak in eite lakah hong om Zeisu Christ (John 1:14) hi cihi.

John in tua thu pen Pasian’ Thu cihi. Pasian in hong kizoppihna, Amah mihing tungah hong kilahna: Pasian in eite mahbang hong suahna cihi.

Lungdamthu John sungah, thu in tawntung Pasian, hun khempeuh mun khempeuh ah om, paukhia, gamtang in mihing tetawh zong a mimal mahbang in hopih hi cihi.

John 1:14 sungah sawltakpa in, thu in “cilehsa hong suak in eite lakah teeng” cihi. Greek pau in teeng cih pen buk lam in teeng cihna ahi hi. John in Paikhiatna 25:8 sung a Pasian in Ama’ teen theihna dingin Israel mite in buk lamsak ding a cihpen mankik hi. Tua mahbang in Sunglutna ah Pasian’ Tapa Zeisu in, cilehsa hong suak in, Ama vanglian hong pulaklo ahih manin, mihingte in Amah tawh kizom thei hi.

`Hi tengah John’ kammalte lungngai in. Piangsakpa Pasian mahmah in eimah bang mihing hong suak in eite lakmah ah hong teeng hi. (Ei ading hong sihsak zong thei mello lai). Pasian in ei hong it taktak ahihlam i phawk hiam? Hih thumaan hangin bang hehnepna peuh kingah lawh thei hiam?`