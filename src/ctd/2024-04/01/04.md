---
title:  Bethesda Bualtui ah Nalamdang
date:   01/10/2024
---

John in a ciapteh lim nihna pen Bethesda bualtui geiah piang hi (John 5:1–9). Vanmi khat hong tuaksukin tui akilok sak laitak in alut masapen cinapa in damna ngah cihi. Tua ahih manin bualtui geiteng ah a cidam nuam mi honpi kidim ngeingai uhhi. Zeisu in Jerusalem a pailam in bualtui gei tawn a, a ngak mihonpi a mu hi.

Tua mite khempeuh in, hong tun ding hun a kithei mello khat ngak thapai keei uh hi. Zeisu ading hunlem khat hi bilbel hi!

`John 5:1–9 sim in. Bualtui geia mi khempeuh damnuam ciat hinapi, bang hang in Zeisu in na damnuam hiam ci in dong sese hiam (John 5:6)?`

Mikhat sawtpi a cinat leh, tua natna ngeina seh a, thanemna nutsiat ding khawng haksa kisa kha thei hi. Tua pa in bawldam ding ka ut hi ci in dawng hi. Tua cina pa muhdan maanlo zaw a – mihing’ khe a piangsakpa ama’ kiangah omgige ahihlam thei khalo hi. Amah tawh a kihopa kua hiam cih thei lo; a cidam khit ciangin, Zeisu pen a tuampi ahihna thei dingin hong kithawi pan hi.

“Zeisu in cinapa in Amah a up ding zong kal selo zaw hi. ‘Tho inla, na lupna pua in pai in’ ciziau hi. Tuapa in tua kammal um bilbel hi. A thagui leh sazang khempeuh thaksuak in, a khut leh khe khempeuh hong cidam hi. Paulo hamlo in Christ’ thupiakna mangin hong gamtat leh a sazang tengin zong mangpah uhhi. Ama’ khe tawh hong diang khia a cidam mikhat hong hiziau lel hi. Zeisu in vantung huhna cih zong pau selo hi. Tua mipa hong lunghiang khaleh, cidamlo lawh kha zaw ding hi. Tua mipa in Christ’ kammal um ahih manin thahatna hong ngah hi”—Ellen G. White, The Desire of Ages, pp. 202, 203.

`Zeisu in tuapa biakinn sungah khatvei mukik a “Cidam khin hiteh. Mawhna bawl nawn ke’n, nabawl leh na thuakna sukzaw ding hi” (John 5:14) cihi. Natna leh mawhna koibang in kizom thei hiam? Natna khempeuh zong mawhna sulzui hi pahpah lo cih zong banghang in telhuai thei hiam?`