---
title:  Tulnga Vakna
date:   06/10/2024
---

John 6:4, 5 sungah, sawltakpa in tulnga vakna pen Paisan pawi nai mahmah ta ci hi. Paisan pawi pen Egypt pan Israel a kihotkhiat phawkna ahi hi. Paisan tuuno in ta-upa sihna aiawh ahi hi. Zeisu in eite aiawh in a sihna limpua ahi hi. Singlamteh tungah eite’ tawh a kilawm teng thuak in eite’ mawhna Amah’n thuak hi. Christ, eite’ Paisan’ Tuu pen eite ading taktak mahin kigo hi (1 Cor. 5:7).

“Palsat mawhna teng Amah’n pua a, A Pa’ mai kimu saklo ahih manin, Ama’ lungsim kitamkham in Ama’ nuntakna kisia hi. Hih kipiakna khempeuh pen mawhneite tatkhiatna ding ahi hi”—Ellen G. White, The Great Controversy, p. 540.

`John 6:1–14 sim in. Zeisu leh Moses kikal a kizawitawnna bangteng om hiam? Tanglai a Moses’ nasepna tungtawn in mipi te’n a pilna ngahte uh phawk kikna dingin Zeisu in zong bangteng peuh sem hiam?`

Zeisu’ nasep tampi takmah in Paikhiat lai a Moses nasepte tawh kizawitawn mah mah hi. Paisan pawi (John 6:4) in Egypt pan suahtakna kawk hi. Moses in Sinai mual tung a kahtoh mahbang in Zeisu in zong mualtung kahto hi (John 6:3). Israel mite gampa lakah a ki zia-et mahbang in, Zeisu in zong Philip zia-et hi (John 6:5, 6). Tanglai manna phawkna in khomun pungsak hi (John 6:11). A khamval tenguh kaihkhop kikna in zong (John 6:12), Israel mite’n manna khomun a tawp uh limpua uhhi. Zeisu pen leitung a hong paisuk kamsang hi a cihpen in zong (John 6:14), Paikhiatna 18:15 sunga “Moses bang kamsangpa” acih tawh kizawitawn mahmah hi.

Tua hi a, John in Zeisu pen lim leh na lamdang bawl cihciang bek hilo a, tua lim leh na lamdangte pen, Jew mite adinga khiatna tuam nei in bawl cihzong hong lak hi. John in Ama’ Pasian hihna zong hong pulak hi.

`Isaiah 53:4–7 leh 1Peter 2:24 simin. Zeisu in Pasian’ Tuuno ahihna bang thumaan hong hilh hiam? Hih thumaan in Ama’ Pasian hihna tawh koibang in kizom a, tua thumaan in eite theihhuai thumaan ahihna banghang hiam?`