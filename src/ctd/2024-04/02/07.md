---
title:  Ngaihsutbeh ding
date:   11/10/2024
---

Ellen G. White, The Desire of Ages laimai 383–394 sung “The Crisis in Galilee”; 524–536 sung “Lazarus, Come Forth”; leh 537–542 sungah “Priestly Plotting” simin.

“Leitung ah nuntakna apia Christ’ nuntakna pen A Thu ahi hi. A Thu mahin cina damsak a dawi gilo hawlkhia hi; A Thu in tuipi daisak, misi thosak; mipite in Ama’ Thu vanglian ci uhhi. Laisiangtholui sunga kamsangte leh siate tungah a pausa mahbang in Amah’n Pasian’ kammal paukhia hi. Laisiangtho buppi pen Christ ki pholakna hi a, Honpa in hih Thu sungmah ah nungzuite’ upna kipsak nuam hi. Amah muhmawhna hun hong tun ciangin, tuathu in vangliatna bulpi hong suak ding hi. A Topa uh mahbang in, amaute zong ‘Pasian’ kampan hong luangkhia thu’ (Mate 4:4) tawh nungta ding uhhi.”

“I pumpi nuntakna an tawh a kivak mahbangin, kha’ nuntakna zong Pasian’ Thu tawh kivak hi. Kha khempeuh in ama’ nuntak na’ngin Pasian’ kiangpan nuntakna sang ding uhhi. Eima phattuamna dingin pumpi an nek akul mahbang in, kha an zong nek kul hi. Midang khat lungsim khawng panpeuh in kingah theilo hi. Laisiangtho limsim ding hang a, a thu telsiang theihna hongpia ding Kha Siangtho, Pasian kiangpan ngen ding hi hang”—Ellen G. White, The Desire of Ages, p. 390.

**Kikupding Dotnate**:

`Tukal in tulnga vakna, pianpih mittaw khat damsakna leh sihna pan Lazarus thawhkik sakna enkhin hihang. Munsim ah Zeisu in Ama’ Pasian dinmun kipsak nading nasem hi. Hih nalamdangte lamdang sathei mahmah napi-in pawlnih kisuah lawh zel uhhi. Pawlkhat in uplawh uh a, pawlkhat lunghiang uhhi. Tu hun in zong tuabang vangliatna nasia mahmah muhkhit nangawn in Pasian a nialnuam teitei om ding cih i ngaihsun thei hiam?`

`Hih tangthute in Christ pen Pasian’ Tapa cih hong lak hi. Zeisu Honpa ahih theih nadingin, koibangin Pasian’ dinmun phamawh hiam?`

`1Corinth. 1:26–29 enkik in. Kum zalom 21 ciangin, tuamah bang hong hikik ding cih koici kimuh thei hiam? Christian te’ thu up a “haivai” bangteng hi a, Pasian nialna dingin “cilehsa pilna” bangteng om hiam?`