---
title:  'Mittawpa Damsakna: Khen 1'
date:   08/10/2024
---

`John 9:1–16 sim in. Hihpa mittawtna pen nungzuite in banghang cih um a, Zeisu in amau’ upkhialhna koibang in puahphat sak hiam?`

Nungzuite in mawhna leh natna kizomsak uhhi. Laisiangtholui sungah zong tua bangthu ommah a (Pai. 20:5; 2Kumpi 5:15­–27; 2Kumpi 15:5; 2Khang. 26:16–21 enkak), ahihhang Job’ tangthu in tuabang kizop sakna hong kidawm sakthei hi.

Zeisu in thu lem in, mawhna leh thuakna khensak selo in, hihthu pen a sangzaw ngiimna, Pasian’ min thanna dingin damsakna hi cihi. Hih thu in Piansakna tangthu tawh a kinai mahmah, mihing pen leivui tawh abawl (Pian. 2:7) ahih mahbangin Zeisu in tua mittawpa anu’ gilsung panin a kimangngilh leivui a behlap sak ahi hi.

Mate, Mark leh Luke sungah tuabang tangthu honkhat om a: a buaina pulak sak, Zeisu kiangah paipih, damsak leh Pasian’ minthanna ding in damsakna cihte kizom suksak hi.

John 9 sunga tangthu kizom diudeu pen tang 7na ah tawp hi. John in tua na lamdangte muhna zaizaw tawh limlak a, cidam ngahpa leh biakna makaite kikal ah kikup ding thu saupi omsak hi. Tua kikupna sungah thunih a kikhek kopnih – mawhna/Pasian’ nasepna leh mittawtna/khuamuhna ahi hi.

Laisiangtho cih ahi hetlo, ngeina ombang lel hileh, hih Zeisu’ cidam sakna pen Sabbath palsatna hi cihpen John 9:14 ah pulak pan hi. Tua thu hangin Pharisee te in Sabbath palsatpa ci-in ciamteh uhhi. Amau’ ngawhna ah “Amah in Sabbath tanglo” ahih manin, Pasian kiangpan hongpai hilo ci uhhi. Pawlkhat leuleu in mawhnei khat in tua bang lim bawl thei ding hiam cileuleu uhhi (John 9:16).

Tua a kikupna te tungtawn in, pawl kikhenna hong piang hi. Mittawpa ahihleh, Zeisu hong theitel semsem zawsop a, biakna makaite ahihleh, Zeisu’ dinmun maan tel zolo in, mittaw semsem zaw uhhi.

`Eima’ muhna ah maan i saklel ngeina leh eima upna lel tawh, thumaan thutak i melsiah khaklohna ding kidop theihna’ng hih tangthu in bang hong hilh hiam?`