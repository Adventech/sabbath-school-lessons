---
title:  “Amah Kamsang Hitaktak hi”
date:   07/10/2024
---

`John 6:14, 15, 26–36 sim in. Mipite in Ama’ nalamdangte koibangin dawngkik uh a, Amah aki pulak nadingin tua thu koici zat hiam?`

Judean mite in Rome mite nencipna panin a suahtak ding leitung messiah lam-en uhhi. Galmai ah a haksa pen thunih in galkaphon anvak leh aliam asi mite don mah hipen hi. Nalamdang bawltheipa Zeisu in anihgel in hihthei lel hi.

A hihhang Zeisu hong paina tuathu hilo a, nalamdang zong tua ading hilo zel hi. Mi tulnga vakna tangthu in Pasian kiangpan in hong tuaksuk ngiat Zeisu pen Nuntakna Khomun ahihna lim hong lahna ahi hi. “Keimah in nuntakna khomun ka hi a, Kei kiangah hong paite gilkial nawnlo ding hi” cihi.

“Keimah” pen Lungdamthu John sungah sagih vei a omna lakah a masa pen hi a, “Keimah” cihpen, “nuntakna khomun” John 6:35; “leitung khuavak” John 8:12; “kongvang” John 10:7, 9; “Tuucing Hoih” John 10:11, 14; “thawhkikna leh nuntakna” John 11:25; “lampi, thumaan leh nuntakna” John 14:6; “lenggui taktak” John 15:1, 5) cihte tawh kizom zel hi. Hihte khatsim in Zeisu thu thumaan pulak uhhi. Tua “Keimah” in Paikhiatna sung a Pasian in Moses tungah aki pulakna ah alian Keimah acihpen kawk hi (John 8:58 enkak). Zeisu in alian Keimah hi a, mipite in tuathu phawklo uhhi.

“A lungkim zolo amaute in, nalamdang hizah in bawlthei ci-in teci pang liang pa in amite cidamna, thahatna leh hauhna pia in, amaute a nengniam khutte panin khahkhia in tuate tungah lamto in pahtawi theilo ding hiam ci uhhi. Pasian in hong sawl hi ci napi, Israel’ kumpi suah ding nial cihpen bang thuthuk om hiam ngaihsun zolo uhhi. Ama’ nialna zong telkhial lai uhhi. Mi tampi in, Amah Pasian taktak ahihna um zolo in lunghiang lai hiding ci uhhi. Tua bangin uplohna lamah amau’ lungsim kong hong uh a, Satan in zong tua bang khaicite, telkhialhna leh melhemna vawh hi”—Ellen G. White, The Desire of Ages, p. 385.

Tua mite in tawntung nuntakna thumaan sangin, leitung hamphatna vive lam-en zaw uhhi. Eite zong i kikepsiam keileh tuabang thaang hong kisiah gige hi.

`Khalam nate sangin, leitung na peuhin hong hencip lohna ding koici kidop ding hiam?`