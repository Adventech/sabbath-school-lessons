---
title:  “Sia aw, Tua Tui Kei Hongpia In”
date:   29/10/2024
---

“Note tungah tui siangtho kong theh ding a, na milim biakna uhleh note hong ninsak na khempeuh panin kong siangsak ding hi. Note sungah lungtang thak leh lungsim thak kong guan ding a, na suang lungtang uh hong lakkhiat sakin, sa lungtang kong guan ding hi. Note sungah Keima Kha kong guang ding a, note kong piak ka thukhamte leh Ka thupiakte limtakin kong zuisak ding hi” (Ezek. 36:25–27 TDB).

`Ezekiel 36:25–27 in, Nicodemus leh tuikhuk gei numeinu tungah Zeisu in apiak ding thumaan koibang in hong lak naci hiam?`

A munnih tuak panin Zeisu in leitung nate khatpeuh tawh limpua sak in, mihingte lungsim sungah thumaan tawh phaak sawm hi.

A nihtuak mahun Zeisu cihnopna tel paklo uhhi. Nicodemus in mihing in koibang in piangkik thei ding hiam, nu’ gilsung koibang in kilehkik thei ding hiam cihi. Zeisu gen khalam thumaan teng pen Nicodemus inbel leitung lungsim tawh ngaihsun ziau lel hi. Hih numei nu in zong, Zeisu in khalam thu a genna in tui acihpen, leitung tui takpi ding mah in na ngaihsun ziau lel hi.

Zeisu piak ding tui acih pen, tua numei in “Ka dang a tak lohna ding leh hihlai ah tuikhai in kong pai nawnlohna dingin tua tui hong pia in” (John 4:15) ciziau hi. Zeisu in tua tui piakhin leh, tuikhuk ah pai in tuikhai kul nawnlo ding a, mi tawh va ki muhmuh zong om nawnlo ding cileltak hi. Zeisu in tua numei kiangpan tuidawn ding a ngetna panin, tua numei in Zeisu kiangpan tuidawn ding ngetna hong tung zawsop hi.

`John 4:16 sim in. Numei’ ngetna pen Zeisu in koibang in dawng hiam?`

Zeisu in zong a thu laih pak in, tua numei in a pasal sam dingin sawl vat hi. Bang dingin thu khelvat hiam? Numeinu paudan pen pelh sawmtuak hi. Zeisu in a lungsim sim thei lel hi. Ama’ dinmun pan cidam a ngah kul hi. “Zeisu in Amah’n a piaknop nate a saan theih nadingin tua nu in a mawhna leh a Honpa thei masa photphot ding hi”—Ellen G. White, The Desire of Ages, p. 187.