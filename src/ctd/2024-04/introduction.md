### Lungdamthu John sungpan Thubulphuhte

Iran gam Tehran khuapi sung sumbuk khat ah lim hoih mahmah a kisuai Persian pheek khat zuak dingin kikhai hi. Hoihlua mahmah a Switzerland gam: mualte, tuizeu, bualtui hoih mahmah, mualpang taam gam leh meingo a kidim vandum cihkhawng kihel hi.

Tua sumbuk sung atung mi khatpeuh in tua pheek a hoihna, a khau kiphan zah, a siamna leh a zatui zat cihkhawng hoihtak in encian thei uhhi. A en peuhpeuh in a kiphan dan; tuisung ah vandum lengsak, mualtung ah vukpaak, suangpaan leh hing dikdek taam thukte zong om hi. A ngiimna bulpi in Alps mualdung hoihna teng khempeuh pen pheek khat tungah akim in pulakna ahi hi.

Tu quarter sungin, khut siamna dangkhat mah sin ding hihang. Tua pen laikung peuh laidal peuh, maan laidal peuh leh pheek peuh hilo hi. Lungdamthu John sunga Pasian’ Thute hiding hi.

A kammalte in anung ama tawh kizui in khiatna neiciat uhhi. A telnuamte adingin anung ama encian in, laigual, khenpi leh a thu buppi hoihtak etphat kul hi. Laisiangtho buppi Kha Siangtho humuap ahih mahbang in, a thu buppi tawh kizom in sim kul hi.

Tu quarter sungin John lungdamthu sin ding hihang. Zeisu in mikhat leh nih peuh tawh a kihona vive hi a, Nathaniel, Nicodemus, tuikhuk geia numei, Bethesda bualtui gei a mizaw pa, panpih mittawpa, Lazarus leh a sanggam numeite, Pilate, Peter, leh Thomas cihte ahi uhhi. Hiteng lakpan a tamzaw John sungbek ah om uhhi.

John lungdamthu pen sawltakpa tungtawn in Pasian’ thu hong piakna ahi hi. Lai- siangtho bu dangte mahbang in Pasian’ deihna bangin hong pai ahi hi. Khasiangtho in thu phamawh hong piaktheih na’ng John hong zang hi a: Thu (logos), khuavak, khomun, tui, Khasiangtho, pumkhatna, limte, teci panna leh genkholna cihte ahi hi. Hih thulu khem-peuh in lungdamthu tawh hong kinaisak semsem in hong telthei sak semsem hi.

Laisiangtho simte in thu tomno khat simin a khiatna zongzel uhhi. Laisiangtho letna laibu sungpeuh ah akhiatna zong thei uhhi. A kam luan, a thu paizia, tangthu tawh kizopna cihte pheek tangthu bangin zong uh a – a khau kiphan zah, a siamna leh a zatui zat cihkhawng mah ki entel kha thei hi.

Mansuah loh ding thukhat, Persian pheekpi in, Alp mualdung hoihna a pulak mahbang in; John lungdamthu in zong, tawntung nunna hongpia Zeisu Christ nasepna teng hong phawksak hi.

_E. Edward Zinke in, GC zumpi ah Associate Director for the Biblical Research Institute; Ellen G. White Estate Board ah vice chair leh Adventist Review Ministries ah senior advisor ahi hi. SDA universityte panin Doctorate degree thum ngah a, Maryland ah teng hi._

_Thomas Shepherd, PhD, DrPH pen, Andrews University, Seventh-day Adventist Theological Seminary ah New Testament senior research professor hi a, 2008 pan tuni dong mah omlai hi. Azi, Sherry Shepherd, MD tawh, Malawi, Africa, leh Brazil ah missionary in paingei uhhi. Ta nih leh tu guk neita uhhi._