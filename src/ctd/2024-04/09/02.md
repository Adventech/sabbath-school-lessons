---
title:  Ama’ Sungah Nuntakna Om
date:   24/11/2024
---

John 1:1 sungah, sawltakpa in Zeisu pen Pasian hi ci hi. Anuai ah a kizom John 1:4 ah “Ama’ sungah nuntakna om a, tua nuntakna in mi khempeuh ading khuavak ahi hi” cihi. Hiteng ah nuntakna pen Pasian’ nuntakna, amah mah a nungta tawntung ahi hi. Ama’ sungah nuntakna om ahih manin, Ama’ nuntakna khiasuk in lato kikthei hi (John 10:17). Amah’n nuntakna nei ahih manin, a piak nop peuh zong pia thei hi (John 5:21; leh John 14:19 enkak).

Hih kammal nuntakna (Greek - zoç) in Lungdamna John sung ah 136 vei tak om a, Laisiangthothak sung pan khen li suah khenkhat ahi hi. John 1:4, 5 sungah ahihleh leitung nuntakna ahih banah Hotkhiatna tawh zong zomlai hi. Aban John sung buppi ah tua nuntakna (zoç) pen tawntung nuntakna, hotkhiat ding kamciam (John 3:15, 16, 36; John 4:14, 36; John 6:27, 40, 47, 54, 68; John 10:27, 28) cihi. Piansak lai a nuntakna piapa in, a mangthang leitung ading hotkhiatna leh tawntung nuntakna a piapa mah hipah hi.

`Banghang in hih leitungah Zeisu hongpai hiam? John 1:29; John 3:16; John 6:40; John 10:10; John 12:27.`

“Moses in gamlak ah gul akhai mahbang in, Mihing’ Tapa zong kikhai ding a, Amah a um khempeuh in kisialo in tawntung nuntakna a ngahna ding uh ahi hi” (John 3:14, 15).

Daal-gul in, gul in a tuk Israel mite dinmun laksak ahih mahbang in, Zeisu in zong eima dinmun hong laksak ahih manin, mawhna in Amah sulum hi. Eima’ mawhna daan teng hong thuaksak manin eite’n Ama’ nuntakna ngahlawh hi hang.

Christ in nuntakna picing i neihtheihna ding hong deihsak hi (John 10:10). “AAhih hangin amah sang a, ama min a um mi khempeuh Pasian tate suah theihna thu a pia hi. Tua suahna pen sisan tawh hilo, ci le sa deihna zong hilo, mihing deihna hang zong hilo in Pasian deihna hanga suahna ahi hi.” (John 1:12, 13).

Christ in Pa honglak dingin hongpai ahi hi. “Kuamah in Pasian mu ngeilo hi. Pasian’ angsung a om pa, a Tapa neihsun in Pasian hong kilangsak hi” (John 1:18). Zeisu’ omzia i muhna hangin Pa’ omzia i muthei ta hi.

`Zeisu’ nuntakna tungtawnin Pa’ omzia bang teng i sin thei ding hiam? Hih pulakna in banghang in lungdamthu hithei hiam?`