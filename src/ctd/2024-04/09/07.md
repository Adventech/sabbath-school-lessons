---
title:  Ngaihsutbeh ding
date:   29/11/2024
---

Ellen G. White, The Desire of Ages laimai 19-26 sung “God with Us” leh; 601-609 sung “Controversy” sim in.

“Christ in mihing dinmun hong laak ciangin, Satan’ tawh kilehbulh ahihna hong lak hi. Ki niamkhiatna lampi hong tawn hi. Mihing khat hong suak in, ‘Amah hong kiniamkhiat tawm in, singlamteh tungah sihna ding ciangdong thu mang hi’ (Phil. 2:8). Siampilian in ama’ puan tualpi suahkhia in, siampi nautangte’ silh puan kang maimai hong silh bangin; Christ in zong nasem limpua in, Amah siampi lian lah hi veve in, gangawh zong hong hikawm hi. ‘Eite khialhna hangin Amah hong kiliamsak a, eite’ mawhna hangin Amah hong kisatnim hi. Ama’ gim thuakna hangin nopna i ngah hi’ (Isa. 53:5).”

“Christ in eite thuaktaak teng thuak a, Ama’ ngahtaak teng eite’n i ngah hi. Eima mawhna hangin mawhsak thukhen thuak a, Ama’ hamphatna om hetlopi mah, ei’ hamphatna ding ahilo Ama’ dikna hong hawmsawn hi. Eima’ sihna ding Amah si a, Ama’ nuntakna i ngahlawh hi. Ama’ liamma tetawh i damlawh hi”—Ellen G. White, The Desire of Ages, p. 25.

**Kikupding Dotnate**:

`Leitung hotna’ng Zeisu in tampi piakhia hi. Midangte in hih thu lamdang mutel in Amah hong uptheihna dingin bang lampi hoihpen ding na um hiam?`

`Mihing khat tungah khensatna bawl ding ciangin, leitung dinmun leh vantung dinmun kikal ah bang kilamdanna om hiam?`

`Leitung thu leh ngaihsutna lel tawh Pasian thu telna koibang dan hi hiam? Upna neihtheih na’ng in bang thu leh ngaihdan kisam hiam?`

`Tuesday sinna tawpna a dotna pen kikum kik un. Nangma upna bang tungah kinga hiam? Mi khatpeuh in Zeisu leh Ama’ lungdamthu banghang in um cih hong dot leh, na koici dawn diam?`