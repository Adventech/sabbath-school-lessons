---
title:  Saanna leh Nialna
date:   05/11/2024
---

Sinna 2 in John 6 sungah tulnga vakna pulak ahihhang, a tangthu a tawpna tuni a sin ding pen huam zolo hi.

`John 6:51–71 sim in. Mihing in saantheih ding bang haksatna neithei uh hiam?`

Lamdang takin mi 5000 a kivak phitphet mipite in, Zeisu pen kumpi suaksak nuamta uhhi (John 6:1–15). A nunglam khat Capernaum biakinn sungah, Amah in tua an vakna tawh kisai in, “Keimah in nuntakna khomun kahi hi” (John 6:35) cihi. Hih khomun pen, leitung nuntakna dingin a piakkhiat Ama’ nuntakna hi cihi (John 6:51).

Hibang a thugenna panin, Zeisu pen leitung kumpi hi ngeilo ding cih mipite’ mit kihong pahlian hi. Amah in leitung ngaihsutna bek tawh nasem lo hi. Amaute’n ahihleh, amau ngaihsutna a puahphat sak in Zeisu pen Messiah in saanna ding peuhmah nial uhhi. A nungzui tampi takin tua munsan panin taisan uhhi (John 6:66).

Mihing ngaihsutna lampan Zeisu ading hihthu haksat tuak hi. Mi tampi pahtakna kisam hi. Mi deih ding kua utlo ding hiam? Hi taleh, mi tampi in dotna khatbek mah tawh lungkia ngeingai uhhi. Mipi a paikhiat ngeingai ciangin, Zeisu in amau lakpan zong sawmlehnih te zong na paikhia nuam uh hiam cih dong hi.

Tua munpan in Peter in ama’ upna pulakna in Zeisu in bang hi kua hi cihte pulak hi. “Simon Peter in, ‘Topa aw, kua kiangah paituan ding ka hi uh hiam? Nangmah in nuntak tawntungna thu na nei hi. A nungta Pasian Tapa Khazih na hih lam kote in thei in kong um uh hi,’” (John 6:68, 69 ZSV) ci in dawng uhhi.

Nungzuite in Zeisu tawh kum tawmvei sung kikhawl, khualzin khawm, na lamdangte muhsak in a thuhilhte zaksak uhhi. Kuamah tawh tehkak theih ahihloh lam zong tel uhhi. A telcian loh uh tam mahmah kawmkal ah Ama’ omzia teng pen midang tawh kibang hetlo ahih manin hihpa peuhmah Messiah hi ci uhhi. A sihkhit A thawhkik khit ciangin Zeisu in kua hiam cih telcian pah sam uhhi.

`Hih tangthu tungtawn in mipi’ deihna peuhmah khialzaw hamtang cihthu koibang in kithei thei hiam? Eite’ upna pen mipi upna – Christian mipi upna bangin kidawk khollo mah taleh, atung a thu banghang in phawk huai hiam?`