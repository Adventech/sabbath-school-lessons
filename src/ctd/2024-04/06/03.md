---
title:  Messiah Theihna Thak Khat
date:   04/11/2024
---

`John 1:32–36 sim in. Messiah Zeisu pen mihing in sawtpi pekpan in a ngakden Messiah ahihlam Tuiphum John in bang gen hiam?`

Jew te in Messiah pen Rome ukcipna sungpan in a khahkhia ding pa ci in lam-en uhhi. Nenniamna sawtveipi ta a, Jew te in Messiah hong tung leh Rome lawnthal bek hilo in gam thahat mahmah khat din ding in um uhhi. John kammal in Zeisu pen “Pasian’ Tuuno” cibek in, mawh thoihna ciangbek kawk bek ahih manin, mipi a tamzaw in tel-khial mahmah uhhi. John in bang gen cih zong theihtuak mello uhhi.

Tua hi a, John in a Lungdamthu tawh Messiah tangthu telsiam lohna teng puah phat sak dingin, genkholna sungah hong pai ding Kumpipa hong tunna ahihlam phawk theih ding deih hi. Amah in leitung ukna leh gal makaihna tawh hong pailo zaw in, leitung mawhna ading biakpiakna in hong paizaw hi. Tua zong Ama’ ngiimna ngiat ahi hi. Tuateng khit ciangin nakhempeuh a zawh khit ciangin a nunungpen kumpi hong tungta ding hi (Dan. 7:18).

“Zeisu ki-tuiphumna ah, John in Pasian Tuuno a cihlai in, Messiah nasepna tungah khuavak thak hong taang hi. Kamsangpa lungsim in Isaiah kammal tanglak a, “A kigo ding tuuno bangin amah kipaipih hi” (Isa. 53:7) cihi.—Ellen G. White, The Desire of Ages, p. 136.

John 1:31 sungah John in “Amah ka theikei hi” cihi. Tua hileh John in koibangin Zeisu in Messiah ahihlam theikhia hiam? A dawnna pen Topa in John sawl in “a tungah a khawl na muh leh tua pa in Kha Siangtho tawh a phum ding pa ahi hi,” (John 1:33, 34) ci in a genpa hi. Pasian in, Zeisu pen Messiah ahihlam John kiangah pulak hi.

“Christ in Pasian’ vangliatna leh pilna ahi hi” (1Cor. 1:24). Zeisu pen Pasian kiangpan hongpai Christ hi cih theih theihna in Kha Siangtho hong makaihna hi. Tuathu John sungah kilangh pahpah hi. Hotkhiatna pen leitung pilna, science leh lai siamna pan in hong pailo hi. Upna tawh Zeisu’ thu manna tungtawn in Pasian kiangpan hong pai ahi hi.

`Zeisu in mawh thoihna ding hong kipiakna hong kipulak keileh koibang in theithei ding ihi hiam? Tua ahihleh, laisiangtho leh Zeisu’ thu hong hilhna teng theihna banghang in thupi thei hiam?`