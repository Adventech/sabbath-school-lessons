---
title:  'Lungsim Niamkhiatna: Tuiphum John in Teci Pangkik'
date:   03/11/2024
---

Sinna 2 lai in Tuiphum John in nungzui masapen te – Andrew, John, Peter, Philip leh Nathaniel cihteng Zeisu kiangah hong paipih hi. Tuiphumpa in teci a pankhit nung sang mangpah dildel ding peuh sakha ding hihang. Ahihhang John Lungdamthu sungah tamveipi hong kidawk zel hi.

`John 3:25–36 sim in. Tuiphum John in Zeisu leh amah koibang in ki khaikhin hiam?`

Tuiphum John’ nungzuite leh Jew mi pawlkhat, tuiphumna tawh kisai biakna vai siansuahna tawh kizom in thu kiseelna hong om hi (Mark 1:4, 5 enkak). John kiangah a nungzuite hongpai uh a, tua dotna siansuah nading in, Zeisu’ thu hong pulak uh a, “Tu in Amah in tui phumphum a, mikhempeuh in Amah zuan uhhi” (John 3:26) ci uhhi. Amaute’ kikal thu theihhak khollo lel a – amau’ makaipa leh amau mahmah ading in Zeisu haza uh hilel uhhi.

John lampan in zong hazat theih ding baih mahmah hi napi, tua cih hetlo in, ama’ nasep mah ahihlam theitel hi. Tuabang sangsik in a nungzuite kiangah amah Christ hi ing ci ngei vetlo hi. Zeisu pulak ding leh, Ama’ teci pang in lampi sialsak ding ahihna gen zaw hi (John 1:6–8).

Etteh dingin mopawi zangin, mopa-liahpa thu gen in, Zeisu pen Mopa ci hi. Monu pen Pasian’ mite hiding uhhi (Hos. 2:16–23; Isa. 62:1–5 enkak). John teci panna lian kammal “Amah khangto ding a, kei ka kiamsuk ding hi” (John 3:30) cihi.

John 3:31–36 sungah Zeisu leh John khaikhinna ah, Messiah in Ama’ mai ah a maitaaipa sangin lianzaw cihi. John in Zeisu a pulakna ah, teci panna mah pulak kiklai hi. Amah teci panna teng a sangthei leh Zeisu a um mi in tawntung nunna anei hi. Amah a sanglo peuhmah Pasian’ hehna nuaiah omlai uhhi. Pasian in leitung it ahih manin a tankhia dingin a Tapa sawl hi cihi (John 3:16, 17). Tua hong piakkhong te a nialmi peuhmah, amau’ mawhna thaman thuak ding uh a – tawntung sihna ahi hi.

`Pasian leh mihing maiah ki niamkhiatna koibang in kisin thei ding ihi hiam? Hihteng ah John in a etteh tak cinna pen lungsim kiniamkhiatna hipen hi?`