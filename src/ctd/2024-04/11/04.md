---
title:  Tapa Theihna in Pa Theihna
date:   10/12/2024
---

Lungdamna John sung tawntung ah, Zeisu, Tapa in Pa hong lahna teng sawltakpa in pulak hi. Zeisu in Pa kua hi cih leh hih leitung tawh Ama’ kizopna hong lahna ahi hi. John 1:18 ah zong Ka Pa ka hong pulak hi cihi (Greek exçgeomai: hilhcian, letkhia, lah). Zeisu in tuabang in hih den hi. Pa (Greek: patçr) cih kammal in John sungah 136 vei om a, 1 pan 3 dongsung ah 18 vei hi a, Laisiangthothak sunga om khempeuh pan thumkhen khenkhat val deuh ahi hi. Tua lungdamna John sunga hih vaikhakna tengpen zong Zeisu in Pa a pulakna mah hizel hi.

Zeisu pen leitungah Pa’ aiawh hi a, Pa’ deihna bangin, mihing’ cilehsa tawh hong nungta hi. Tua hangmah in Zeisu in, Keima deihna kabawl kei a, Pa’ deihna bekmah ka zong hi cihi (John 5:30). Zakcil in patauh huai bang ahihhang, mihing khat ahihna tawh, Zeisu in Pa tungah ki pum-aap mahmah cihna hizaw hi.

Ka Pa in Ama’ nasep – mihing hotkhiatna tangzo dingin Kei hong sawl a – Ka Pa mahmah in Ama’ nasep teci hong pansak hi cihi (John 5:36–38).

Mihingte in Pa kiang a zuat theihna dingun, Pa in Keimah hong sawl hi ci in Zeisu in tangko hi (John 6:40, 44). Pa in mihingte nungta paisuak ding deih ahih manin, thawhkik ciangin hong phong ding hong kamciam hi.

`Anuai a munte in Zeisu leh a Pa’ kikhawlhna bangteng gen hiam? John 7:16; John 8:38; John 14:10, 23; John 15:1, 9, 10; John 16:27, 28; John 17:3.`

Zeisu in Pa leh Ama’ kikhawlhna lamdang takin tangko hi. Ama’ hong thuhilh khempeuh pen Pa’ hong thuhilhna hi a; Ama’ hong gen khempeuh pen Pa’ kiangpan a zak; tua thute a ummi peuhmah Pa a um; Ama’ kammal leh Ama’ sepsa teng khempeuh zong a Pa aa; a Pa leh Amah zong mihingte hotkhiatna dingin ki ittak in nasemkhawm ci hi. Zeisu leh vantunga om a Pa in kinai-kikhawlh mahmah cih teci lian hihiam!

`Pasian deihna nuntakpih in pumlah lecin, na nuntakzia koibang ciang a kikhel tammaw? Tuapen Zeisu tungpan i theihkhiat sunsun pen Pasian’ deihna ahihlam koici theih ding hiam?`