---
title:  Piansakna, Itna Pulakna
date:  25/09/2022
---

Tua hun laitak in piansaksate khempeuh in sialepha a kihel bialbual thupuak kician mello khat pua hi. Lingpak hoih in a gim namtui mahmah hinapi a ling in hong nasakthei mahmah hi. Vaphual zong melhoih mahmah hinapi vasa dangte buu susia in a note neeksak thei hi. Mihing hoih mahmah i sakhun a omhang, ngongtat gitlohna leh muhdahna tawh kidimthei veve uhhi. Khaici vawhpa thugentehna sungah “Na lo sungah na vawh khaici pen taangci hoihte hi lo hiam? Hih tahumte koi panin hong piang hiam” (Mate 13:27) cih dotna pen lamdanglo hi. Lo neipa in zong “Galte vawh ahi hi” (Mate 13:28) ci in a dawng hi. Tua mahbangin Pasian in a picing vannuai piangsak himah taleh, galpa khat in gitlohna thuthuk khat tawh suksiatsak hi.

`1John 4:8, 16 sim in. “Pasian in itna ahi hi” cih a muanhuai kammal in Ama piansak nasepsate omzia koibang in hong lak hiam?`

“Pasian in itna ahi hi”(1John 4:8, 16) cih kammal in thukizom namthum neithei hi. Amasa in, itna cihlimlim amah guak omsim theilo in kipulakkhia hamtang hi. (Pulak khiatloh itna a om thei hiam?). Pasian hong itna pen Thumgawm Pasian in, a mimal in neikim uh a, Ama piansaksa khempeuh tungah hawmkhia hi. A nihna, Pasian in a sepsa khempeuh pen a kikhel ngei hetlo hong itna hong lahna ahi hi. Tua in Ama’ piansak nasepte, A hotkhiat nasepte, leh mihing pumpi mahmah gimpiak ding thukhenna cihte kihel hi. A taktak in, “Pasian hong itna pen hong hehpihna sungah kiam hetlo in hong pulak hi. Thumaanna pen Ama’ tokhom bulphuh, leh hong itna’ gah zong ahi hi.” —Ellen G. White, the Desire of Ages, p. 762. A thumna ah, Pasian in itna hi a Ama’ hong itna hong pulakkhiat nungsang, Ama’ omzia tawh kilehbulh in mawhna bulpi hitheilo ding hi.

Tua ahih leh, Pasian in vannuai a piansakloh phamawh hiam? Zaa liatna lampang pan enpak leng, Ama’ deihteelna tawh a khentatna ahih manin, “No” kici thei hi. Ama’ omzia itna lampang panin enleuleu leng, itna a pulakkhiat theih nadingin vannuai khat Amah’n deih hi. Pasian’ itna a dawngkik thei bek thamlo itna zong a hawmkhia kikthei nuntakna nei mihing hong piansak zong lamdang mahmah hi. (Mark 12:30, 31 etbeh in).

`Piansaksa leitung en kawikawi in. Mawhna in a suksiat teng lobuang Pasian’ itna a pulaklai bang peuh na mu thei hiam? Piansak sateng tung panin Pasian’ hong itna koibang in i kisinthei ding hiam?`