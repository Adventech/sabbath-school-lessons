---
title:  Uplohna Kizeel
date:  29/09/2022
---

`Mangmuhna 12 sim in. Hih munin vantung langdona pen leitungah a kizelhzia koibang in hong hilh hiam?`

Lucifer pukna pen gallelhna maimai hi hetlo hi. Mangmuhna 12 sungah, vantungah gal hongpiang a, Lucifer leh a vanmite in Khazih leh a vanmite langdo uh ci hi. Tua munah Lucifer pen “tanglai gulpi,” “Dawimangpa Satan,” leh “leitungmi khempeuh a khempa” (Mang. 12:9, 10) a cihi. Khazih ahihkeh “Michael” (Mang. 12:7) hi ci a, “Pasian tawh kibangpa” a cihna hi.

Jude 9 in, “vantungmi mangpa Michael” a nacih manin, pawlkhat in Amah pen vanmi maimai hilel ci in umphial uhhi. Daniel inbel, ama’ mangmuhna khempeuh pen, Khazih ii tawntung gam – khut tawhlo in hongpiang suangtum (Dan. 2:34, 45), mihing’ Tapa (Dan. 7:13), vantung galkap mangpipa (Dan. 8:11, 25), a lian vantungmi mangpa Michael (Dan. 12:1) cihbangin a pulak hi. Tua hi a Topa’ Vanmi cihpen Topa Amahmah hi a (Pai. 3:1–6, Sawl. 7:30–33), Michael a cihzong in Pasian mah ahi Khazih mah hiding hi.

Mangmuhna 12 in hih kidona tangthu teng hong hilhcian diudeu a; (1) Lucifer in vanmi sehthum suah sehkhat tawh vantungah galdo, (2) Khazih in singlamteh ah a kiptakin a galzawhna (3) hun nunung ah a beibang Pasian’ mite tungah zomtosuak lailai cihi.

Hih kidona tawh kisai in EGWhite in, “Pasian in hehpihna lianpi tawh Lucifer sawtpi mah thuak keikai hi. Lungkim zolo in, a dik vanmite tungah zuauthu a nagengen ciangin thakhat in khiasuk pah tuanhetlo hi. Vantungah sawtpimah omlai hi. Kisikkik hun ding kipiapia in a mawhna kimaisaksak hi” cihi—EGWhite, The Great Controversy, pp. 495, 496.

Tua thu vantungah bangtanvei sawt cihzong i theizo tuankei hi. A hun sawt ding sangin a thupizaw thukhat pen Satan leh a vanmite in “guallel ahih manun, vantungah ki omsak nawnlo” (Mang. 12:8; Luke 10:18 etbek in) cihi. A buaihuai pen ah, Amauteng ei leitungah hong tungsuk sese uhhi.

`Hih leitungah tua gal kidona omtaktak cih koibang in mutel thei ding ihi hiam? Tua galdona sungah galpa i zawhtheih nading lametna khatbek in bang ahi hiam?`