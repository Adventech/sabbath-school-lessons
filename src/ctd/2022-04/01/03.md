---
title:  Deihteelna, Itna Thubulphuh
date:  26/09/2022
---

`1John 4:7–16 sim in. Hih mun panin deihteelna tungtawnin itna neihtheih nading bangpeuh hong hilh hiam?`

Bawltawmpak pen nasia ziaizuai mahleh, nungtalo ahih manin khang theilo hi. Set milim (robot) zong a pau asep ding tampitak kiguangkhin sitset ahih hang, nungtalo in ngaihsutna neilo uhhi. Nuntakna leh deihteelna tegelpen, itna neihtheih na’ngleh hawpsawntheih na’ngin a kikhen theilo thunih ahi uhhi. I Pasian in zong Lucifer kihel vanmite leh leimi khempeuh pen, amau deih teelthei dingin bawl a, khialhna nangawn a teeltheilua uh ahi  hi. Vannuai buppi pen picing mahmah in itna leh pilna sungah khangto dingin Pasian in bawl hi.

1John 4:7-16 sungah John in “Pasian in itna” a hihlam thupisak in, eite mawhna hangin sih lawh ngamna ding pulak hi. Tua hi a, eite’n zong Ama’ hong itna pahtawina in khat leh khat i ki it ding uh ahi hi. Pasian’ itna sungah bulkip anei tua itna in, eite Pasian sungah omin, Pasian zong ei’ sungah omcih teci ahi hi. Hih thu in, eimah kibulphuh in om ngeungau sangin, mi’ tungah Pasian’ itna pulakin hawmkhia thei dingin hong teelsak hi. Suakta takin teeltheihna pen kizang khialthei mahmah a, Lucifer in zong vantungah langdona in zangkha hi.

Tua deihteelna atelpha mi pawlkhat in, Lucifer in langdo ding cih Pasian in thei gegu pipi in banghang in piangsak teitei hiam cih ngaihsun uh hi. Lucifer a piansak manin Pasian in mawhna bulpi hipah ding hiam? Hih thu tawh kisai in paulam ding tampi tak omthei ahih manin, upmawh dawn mawkmawk theih ding dotna khat ahi hi. Pasian in vaipuak neimah hi cihtheih dinmun ahi hi. Mawhna bulpi leh a pianzia pen thuthukpi ahih manin kuamah in telgen theilo hi.

Bangbang ahi zongin, Pasian in mawhna piangsaklo limlim; phalna pia hibek a, singlamteh tungah Ama’ pumpi mahmah piakkhiatna tawh tua mawhna thaman teng lohsiang nadingin kipia hi. Gitlohna i thuak kawmkawmin, mawhna leh gitlohna thaman teng mansangpen in hong piaksak khin cih leh (Mate 5:43–48, Rom. 5:6–11), eite sangin Amah in tua gitlohna nakthuak zawlai a hih lam i mangngilh ngeikei ding hi.

`Deihteelna, Pasian hongpiak hi a, siangtho hinapi, nangma aading ahi a midang ading ahi zongin a lianmahmah nungzui peuh hong neithei hi. Hih silpiak ahi deihteelna khat peuh na bawl ding ciangin, a nungzui bang omding cih nathupi ngaihsut kha hiam?`