---
title:  Lungdam Theihlohna Thusim
date:  27/09/2022
---

`Ezekiel 28:12–19 sim in. Hih mun panin mawhna bulpi thuthuk bangpeuh i mukha thei hiam?`

Ezekiel’ laibu sungah a tamzaw hun nunung ading limte vive kigelh hi. A gentehna tampi takmah (mihing, ganhing leh van) leh thupiang peuhmah vannuai bup ahih keileh tangthu cihte gentehna in zang hi. Ezekiel 28:1-10 sungah, Topa in Tyre kumpipa’ thu gen a (Tyre khua pen tanglai Phoenician gam tuipigei khuapi hau mahmah), “mihing” hilel napi kiphasak mahmah, ki pasian sak in, pasian’ tokhom ah tu ning ci hi.

Ezekiel 28:12–19 ah zong, hih tangthu mah pen vantung pan Lucifer hong kiatsukna thubul mah ahihna pulak hi. Tyre kumpipa pen mihing hilel a “tuipi sungah” (Eze. 28:2, 8), “suang manpha tawh a kizeem vanmi” (Ezek. 28:13), “Pasian’ huan Eden ah teeng” “Pasian’ mual siangtho tungah teeng” (Ezek. 28:14) cihi.

A thupi pen kammal khat “Gamtat siat ding na kipatma hunciang dong nasuah tung a kipanin, na gamtatna khempeuh paubaanna khatbeek omlo hi” (Ezekiel 28:15). Lucifer pen a picing khatmah ahih mahbangin deihteel theihna na nei a, tua deihteelna mahin Lucifer’ picinna sungah, gitlohna, a sia bawlnopna hong kihel hi. A taktak in bel Lucifer pen picingtak mahin, suakta takin deihteel thei dingin kipiangsak hi. Ahih hangin tua a deihteel theihna zangkhial in, ama’ dinmun taktak sangin kithupisak zawkha ahih manin siatna hongtung hi.

Pasian in a piansakna leh a vangpiakna ciangtawh lungkim zo nawnlo a, Pasian tungah a lungdam ding phawklo in, amah tawh kilawmlo pipi khawng lunggulhkha mawk hi. A picing himah leh vanmi khat maimai adingin hih thu peuh koibangin piangthei peuhmah ding hiam?

“Mawhna pen, a kitelkheh nailo thu thukpi ahi hi. Ama om theihna hang thu bangmah omlo hi; telkheh ding khawng i hanciam lehbel, kitawzut nading paulam zongzong peuh kihi lel ding hi. A picing vannuai ah a kimaisak mawk theilo mawhna hong piang hi”—Ellen G. White, The Truth about Angels, p. 30.

`1 Thessalonians 5:18 ah, Paul in “na khempeuh” lungdamko ding cihi. Haksat hun khawngah, lungkim theihlohna lungsim koici bangin zothei ding in hih mun in hong huh thei naci hiam?`