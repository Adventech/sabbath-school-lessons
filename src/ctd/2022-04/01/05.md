---
title:  Kiphatsakna Manh
date:  28/09/2022
---

Laisiangtho sungah a kidem tawntung thukhunpi nam nih omden cih kimu thei hi. Khat pen Salem’ thukhunpi, Zion mual, Jerusalem, leh Jerusalem thak hi a; Pasian’ gam ahi hi. Tua gam a langdo pen Babel kici Babylon hi a, langdona Satan’ gam ahi hi. Pasian in Ama’ mite pen Babylon dawi biakna sungpan paikhia in khapsa gamah Amah’ bia dingin sam denden hi.

Etpak dingin, Abram kici Abraham zong, Chaldee gam Ur khua nusia in Canaan gam zuan dingin sam hi (Pian. 11:31–12:9). Jew mite in zong sawtpi khual a zinkhit uh ciangun Babylon nusia uh in Jerusalem hong zuan uh hi (Ezra 2). Mangmuhna laibu sungah zong, Pasian mite pen hun nunung Babylon nusia ding uh a (Mang. 14:8), Zion mual ahi Jerusalem thak beel dingin hongsam hi (Mang. 14:1; 21:1–3, 10).

`Isaiah 14:12–15 sim in. Lucifer in vantungah a om gige kimlai a kiphatsakna hangin hih leitungah bang thusia hong tunliang thei hiam?`

Laisiangtho sungah Babylon khuapi in Pasian leh Ama’ gam maituah in langdo a; Babylon’ kumpipa a cihpen (Nebuchadnezzar a heemgenna) hi a, kiphatsakna limpua hongsuak hi. Babylon gampen milimpi’ kham-lutang hi cihthu Pasian in kumpi Nebuchadnezzar tungah pulak khinzo hi (Dan. 2:37, 38). Pasian pulakna langdona in, kumpipa in kham bekmah tawh milimpi khat bawl a – ama’ gam bei ngeilo ding cihna hi in – mi khempeuh in zong tua biasak lailai hi (Daniel 3). Tyre kumpipa’ thu (Ezek. 28:12–19) mahbang in, Babylon kumpipa mahmah pen Lucifer limpua hipah hi.

Isaiah 14:3-11 in, kiphatsak heuhauna hangin Babylon kumpipa pukna gen hi. Tua khit teh Isaiah 14:12-15 sungah, tangthu panin vantung kumpigam’ thu ah hei in, Lucifer’ pukna bulpi taktak pen kiphatsakna a hihna pulak hi. Lucifer in ama’ tokhom pen vantung vangliatna khempeuh tungsiah ah lamto in “Sangpenpa” (Isa. 14:14) bang ka hi ding hi cihi. Hihpen deihsakna lianpi tawh Pasian’ hong itna lehdo kipatna, angkhualna leh demna hipah hi. Galpa inbel Pasian mawhzon ding leh a vantung mite lakah zuauthu thansak ding khawng kihta vetlo lel hi. Tuate in vannuai ah gitlohna thubulpite ahi hi.

`Eite zong zaa liatna, gualzawhna khawng hangin kiphatsak ding bangzah baih naci hiam? Singlamteh masuan gige leng tuabang thaangte sungah pukna dingpan koibangin hong kemcing thei hiam?`