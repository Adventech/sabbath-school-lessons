---
title:  Singlamteh’ Thumakai
date:  31/10/2022
---

**Zeisu in Ama’ thuakna leh sih nading a gen ciangin, anungzuite in koici dawnkik a, tua nungzuite’ dawnna in, eite’n Laisiangtho i telkhialh theihzel a lauhuaizia bangpeuh hong hilh hiam?**

`Mate 16:21–23`

`Mate 17:22, 23; Mark 9:30–32; Luke 9:44, 45`

`Luke 18:31–34`

Zeisu a si dingin hongpiang a, a si ding mahin nungta hi. A kalsuanna khempeuh in Calvary singlamteh tungah a kipiakkhiat nading naisak semsem hi. Ama’ nasep awlmawh luatna in, thudang peuhmah lungngai khavetlo hi. “Ama’ nuntak hun sung khempeuh pen singlamteh tungah a sihna ading thumakaipi” ahi hi.—Ellen G. White, Fundamentals of Christian Education, p. 382.

A leitung nasep nunungpen kum in, Zeisu in a nungzuite kiangah, Ama sihna ding vai kitel takin gencian hi. Nungzuite in bel tuate khawngpen deihloh leh san theihloh thuah uhhi. Messiah tungtang telkhial mahmah uh a, amau’ lam-etmahmah Messiah zong a si ding hi lailai hi. Amau’ upkhialhna hangin, a kisam lopipi natlawh thuaklawh uhhi.

Zeisu mahin Nicodemus kiangah “Moses in gamlak ah gullim a khai mah bangin, Mihing’ Tapa hong kikhai ding a, Amah a ummi khempeuh kisialo in nungta tawntung ding hi” (John 3:14, 15) cihi. Caesarea Philippi ah a omlai in, nungzuite kiangah Zeisu in “Jerusalem ah ka pai ding a, Upate, siampiliante, leh thukhamhilh siate tungpan in gimna tampi ka thuak ding hi. Kei hong kithat ding a, ni thum ni-in hong kihingkik sak ding hi” (Mate 16:21) cihi. Galilee kantan in pai sim (Mark 9:30-32) in, Jerusalem a pai nunungpen mah hipah (Luke 18:31-34) a, Zeisu in a sih ding leh a thawhkik ding vai, nungzuite kiangah genkik leuleu hi. Amau’ zaknop daante hikhollo ahih manin ngai selo uhhi. Eite zong tua mahbang hikhathei hihang.

`Mi, a diak in, Pasian teeltuam mite in, Messiah hong pai masak lai in upkhialhna honkhat mah na nei uh hi. Zeisu nihveina hongpai ding tawh kisai, bang upkhialhna khawng omthei ding hiam?`