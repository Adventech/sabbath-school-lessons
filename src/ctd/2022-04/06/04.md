---
title:  “Kizo Zo Hi!”
date:  01/11/2022
---

`John 19:1–30 sim in. Zeisu’ kammal “Kizo zo hi” in ei ading bang khiatna nei hiam?`

A tawpna ah, Khazih ading, mihing ading leh vannuai ading mahmah a thupipen hun hong tungta hi. Thuaksiatna lian mahmah tawh khuamial vangliatna do hi. Gethsemane huan sungpan damtak in kalsuan hiathiat a, Calvary mual dong thudiklo takin pai hi. Vanmi gilote bangpen Ama’ tungah gualzawh sawmlua uhhi. Zeisu singlamteh tungah a kikhai laitak in, siampiliante, laitheite, upate in zahpih uh a, “Amah in midangte honkhia thei napi in, amahmah kihonkhia theilo hi. Amah Israel mite kumpi ahi hi. Tu in singlamteh tungpan hong kumsuk leh i umding hi” (Mate 27:42) ci uhhi.

“Khazih in singlamteh tungpan kumsuk in amahmah kihonkhia thei ding hiam? Hihthei lua hi napi hihlo zaw hi. Mihing khempeuh tungah a kikhel ngeilo hong itna in, a zahpihte tungah zong kip a, tuabang in hihsaklo hi. A zahpihte mahmah a honkhia nuam ngiat ahih manin; Amah singlamteh tungpan hong kumsuk tawm nuamlo a, siktukilhte’n lencip hizawlo in, hong hotkhiat nopna in lencip zaw hi”—Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397.

Singlamteh tungah bawlsiatna leh Judah in a zuaknate pen Satan in makaihphial mah taleh; Khazih’ thuakna sungah, Zeisu in Satan’ gam tungah gualzo dikdek hi (John 6:70; John 13:2, 27). “Bangbang hitaleh Evangelistte in, Zeisu’ sihna peuhmah pen, Satan’ gamtatna leh Satan tungmah ah Zeisu’ gualzawhna hi cikhawm nuamlo uhhi”—George E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192.

“Kizo zo hi” (John 19:30) ci in a awtna tawh, Khazih in Ama’ thuakna khinzo hibeklo in, Satan leh vanmi gilo khempeuh tawh vannuaibup galkidona tungah a gualzo ahi hi. “Honpa’ gualzawhna hangin vantungbup lungdam hi. Satan guallel ta a, ama’ gam om nawnlo cih zong a thei hi”—Ellen G. White, The Desire of Ages, p. 758.

Pasian Tapa in a kiniamkhiat tawpna tawh, eite leh vannuai a ding a liantawp in a gualzawh thute khaikhin theih ding haksa mahmah hi.

`Mawhna cihpen bangzah siahuai hiam ngaihsun lecin, Khazih in singlamteh tungah sihna tawh a thoih kul liangtak hi. Pasian’ maipha zon nadingin eima’ nasepna lel khawng a kizat theihloh daan koi bangin hong hilh hiam? Ahih tei hang, Khazih in hong hihsaksa tungah bangteng kibehlap thei ding hiam?`