---
title:  Singlamteh A Khiatna
date:  03/11/2022
---

`1 Cor. 1:18–24 sim in. Paul in singlamteh’ thu bang gen a, “leitung’ pilna” tawh koi bangin saikak hiam? Tulai “leitungnate bek a thupisak a, Pasian omlo acite in” leitung pilna teng huzaap uh a, tua “leitung pilna” in a thupi mahmah singlamteh’ thupuak koibang in hithei hiam?`

Khazih' singlamteh in hotkhiatna thulaigilpi ahi hi. “Tawntung hunin zong Calvary singlamteh’ itna thuk tehzo ngeilo ding hi. Mong neilo Khazih hong itna leh gamgi neilo Satan’ huaihamna in kimaingat in ding uhhi”—Stephen N. Haskell, The Cross and Its Shadow (South Lancaster, MA: Bible Training School, 1914), p. v.

Khazih in kiniamkhiat takin Ama’ pumpi, mihing tatkhiat nadingin a piaklaitak in, Satan in, gimna leh thuaksiatna tawh tuambeh lailai hi. Khazih in, mihing khatpeuh sih ngeina bang si hetlo hi. Nihna sihna hong sihsak manin, Amah a um mi khempeuh in tua sihna nihna ciam nawnlo ding uhhi.

Singlamteh’ khiatna tawh kisai in, ciapteh ding kilawm thu pawlkhat omlai hi. Khatna, singlamteh pen mawhna langkhat ah Pasian’ thukhenna lianpen hong lahna ahi hi (Rom. 3:21–26). Nihna, singlamteh pen Pasian in mawhneite hong itna lianpen hong lahna hi (Rom. 5:8). Thumna, singlamteh pen mawhna’ sikkual khau kuaihtanna vanglianpen ahi hi (Rom. 6:22, 23; 1Cor. 1:17–24). Lina, singlamteh pen tawntung nuntak na’ng eite neihsun lametna hi (Phil. 3:9–11; John 3:14–16; 1John 5:11, 12). Ngana, singlamteh pen hong tungding vannuai thak ah langdona ven na’ng zatui ahi hi (Mang. 7:13–17; 22:3).

Hih singlamteh thumaante khat beek zong “leitung pilna” in mukhia zolo ding hi. Alang lampan enleng, singlamteh thuhilhna pen, thumaan penpen ahi Piangsakpa nangawn zong a omlam a theikhalo “leitung pilna” adingin “haina” ahi hi (Rom. 1:18–20 enlai in).

Greek kammal “haina” cihpen Mikang pau in “moron” (naupang melmawl) cihna hi a, singlamteh thuhilhna limlim pen leitung pilna adingin melmawl mahmah cihna ahi hi. Leitung pilna in, singlamteh tungah Amah hong kipiakhia a, eite aitang sihna tawh Zeisu leh hong hotkhiatna thute telzolo hi.

`Leitung pilna bangzah in manpha phial taleh, eite upna leh lametna ahi “a haihuai mahmah thuhilhna” tawh banghang in khekhuai lothei hiam? 1 Cor. 1:21.`