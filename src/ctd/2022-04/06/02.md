---
title:  Leitung Piancil Pan Kipan
date:  30/10/2022
---

`Mang. 13:8; Sawl. 2:23 leh 1Peter 1:19, 20 sim in. Koibang in, Khazih pen “leitung piancil pan kipan a kigo” ki cithei hiam?`

“Leitung piancil a thahna a thuak Tuuno Nuntakna Laibupi sunga min a kigelh lo, leitunga a teeng mi khempeuh in tua sapi a bia ding uh hi.” (Mang. 13:8 ZSV). Banghang in Khazih pen “leitung piancil a thahna a thuak” kici thei ding hiam? Mangmuhna laibu in limpua vive hiphial ahih manin, hih thu zong limpua in i ngaihsut hong kul hi. A hangthu in, leitung piankhit kum tul honkhat khit ciangin Khazih kikhai panphing hi. Hih thu in a cihnopna pen, hotkhiatna ngiimna limlim pen leitung pianma a kigeelsa ahihman ahi hi. Tua ngiimna’ thubulpi in, Pasian’ Tuuno, Zeisu in singlamteh tungah si ding hi.

`Titus 1:2 sim in. Khazih' sihna tungah a kibulphuh hotkhiat na’ng ngiimna pen, bang hunlai pek panin kigeel cih hong hilh hiam?`

“Ei hong hotkhiat na’ng ngiimna pen Adam’ pukkhit khawng ciang in a kinung-ngaihsut tawm khawng hi hetlo a, khang tawntung in Pasian’ ukzawhna thukhunpi mah hipah lel hi”—Ellen G. White, The Desire of Ages, p. 22.

Eden huan ah Adam tungmah ah kipulak masa pah a (Pian. 3:15, 21), Laisiangtholui buppi sungah sisan biakpiakna khempeuh in limpua ngiat uhhi. Etpak theih dingin, Abraham’ upna a sin lai in, Pasian in, Isaac taangin tuutalno pia hi (Pian. 22:11–13). Hih aiawh piakna in, singlamteh tungah eite ai hong awh in a sihna limpua kician mahmah ahi hi.

Hotkhiat na’ng ngiimna khempeuh’ thubulphuhpi in Zeisu hong sihna hi a, kum zalom tampi sung mah gangawh biakpiakna tawh lim kipuasak den hi. Tua ganno khempeuh in “leitung’ mawhna a puakhia Pasian’ Tuuno” (John 1:29) ahi Zeisu singlamteh tungah asihna limpua vive ahi uhhi.

`Gangawh biakpiakna limlim sisan luanna vive ahih manin lipkhaphuai lualiang hi. Tua a sisan luangteng leh a lipkhaphuai tengmah in, eite aiawh in Khazih hong sihna limpua hi a, mawhna thaman in bangzah in lauhuai cih hong theisak ahih manin, banghang in a thubulpi hizaw zel thei hiam?`