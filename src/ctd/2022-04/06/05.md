---
title:  Amah Eite Adingin Si
date:  02/11/2022
---

`John 3:14–18 leh Romte 6:23 sim in. Hih munte in, eite adingin Khazih in sihna tawh bang hong zawhsak ci hiam?`

Zeisu ki-tuiphum dingin Jordan gun hong tun ciangin, Tuiphumpa John in “En-un! Leitung mawhna a lakhia Pasian’ Tuuno” (John 1:29) ci in kiko hi. Hih kammal panin, Laisiangtholui sunga biakpiakna khempeuh in a limpuak ahi Pasian’ Tuuno taktak ahihlam hong hilhcian hi.

Gangawh biakpiakna in, mawhna lakhia theilo hi (Heb. 10:4). Tuate in, khatvei ciangin Khazih in singlamteh tungah thuakna tawh hong maisak theibek ding cih lim honglak ahihi. “Pasian kiangah i mawhnate pulak leng, amah citak in thumaan ahih manin, i mawhnate hong maisak in i hoihlohna khempeuh hong siangsak ding hi” (1John 1:9).

`John 3:16, 17 sim in. Hih munte panin, nangma’ gamtatna khatpeuh hangin, na thuak ding a kilawm khatpeuh bang lametna hongpia cih namuthei hiam?`

Hiteng’ cihnopna ngaihsun in. Vanuaibup a bawlpa Zeisu (John 1:1–3), eite khempeuh’ mawhna hong thoihsak manin, i kisiatna ding panin kisiat kulnawnlo sak hi. Hihpen lungdamthu’ kamciam lianpen ahi hi.

Zeisu Khazih in “Pasian in a Tapa neihsun a piakdong in leitung it” (John 3:16) in ei ading sihding phal cihi. I mangngilh lohding thukhat ah Khazih Amahmah in phaltak in hong kipia ahi hi (Heb. 9:14). Luther in zong singlamteh pen “Khazih in Ama’ lungsim panin a hong phulkhia mong neilo hong itna tawh Ama’ pumpi leh a sisan mahmah tawh palaina, gingtak kikona leh khitui luanna tawh Pa tungah thoihna in piakhia hi (Heb. 5:7).”—Luther’s Works, vol. 13 (St. Louis, MO: Concordia Publishing House, 1956), p. 319. Khazih in a vekpi ading khatvei si a (Heb. 10:10) khatvei bek tawh zopaisuak (Heb. 10:12) in, Ama’ thoihna in kicingkhin zo a, vangkiamlo hi.

Tua banah: “khat in Ama’ hehpihna lungdamthu saang hileh zong, Khazih in, tua khatmah hon dingin, gimtakin sepkhiatna, kiniamkhiatna tawh maizumna leh sihna thuak ngam hi”—Ellen G. White, The Ministry of Healing, p. 135.

`John 3:16 simkik inla, “leitung” a cihleh “khatpeuh” acih pen nangma’ min tawh laih in. A hunhun in mawhna in hong zolciang in hih kamciam in nang a ding ahihlam koibang in natelthei hiam?`