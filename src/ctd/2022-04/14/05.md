---
title:  Sihna leh Khitui Omnawnlo
date:   28/12/2022
---

Kha sitheilo leh hell kuang tawntung cih upna pen, laisiangtho sunga vanthak leh leitung thak ah “sihna, dahna, kahna omnawnlo” (Mang. 21:4) cihthu tawh hong kilehbulh keeimawk hi. Hell kuangden cih upna thumaan hi peuhmahleh, nihveina sihna in vannuai panin mawhna leh mawhneite susiang theilo a, a kuang tawntung meisung tunthei bek ding hi. Tua banah vannuai mahmah zong ama’ pianzia masa tungkik thei nawnlo ding hi. A hihhang Topa hoihna tawh lai siangtho in tuatawh a kitumdang khat in hong lakzaw hi.

`Isaiah 25:8; Mang. 7:17; leh 21:4 sim in. Hih munte in hih leitung gimna tawlna sung mahah koibang hehnepna leh lametna hong piathei ding hiam?`

Nuntakna in haksatna, thutanlohna leh gitlohna tawh kidim thei hi. Itlehngaihte zong sihna in gilotak in hong laksak thei hi. Mi pawlkhat in zawhthawhthu tawh eite nopna hong lakkhiatsak in bangmahlo bangin hong paisan uhhi. It leh muan mite in hong khembawl ciangin lipkhaphuai mahmah hi.

Lungsim kitamkham in omlaitak in nuntakna bang mannei hiam cihni zong omthei hi. Eite’ dahnate ngaihsut dahzaw leng, Pasian in eite’ biang panin khitui a luang zahzah hong nulsiangsak nuam mahmah hi. Himah leh, tua minthang ni, sihna, dahna leh kahna a bei theihna dingin, khitui luanna lianpen omlai ding hi (Mang. 21:1–5).

Tua thukhenna nunung ciangin Pasian in mimalsim in thutang taktak leh itna tawh thukhen ding hi. Itlehngaih Khazih sunga simite in eite tawh omkhawm tawntung dingin sihna pan hong thokik ding uhhi. Tawntung nuntakna tawh a kiphulo peuhmah om nawnlo ding uh a, “nuam a sakloh” vantungah leh a kuangdenden hell sungah zong omlo ding uhhi. Pasian in mimalkim mah thutang takin hong khawlhpih manin nuam i sakpen na thu hiding hi. Sihna a beitaktak ngeungau ciangin, hotngah mite lungdamna tawh awng ding uh a, “Sihna aw nang gualzawhna koiah om a hiam? Sihna aw nang thahatna koiah om hiam?” (1Cor. 15:54, 55) ci in kiko ding uhhi.

Topa hong kamciamna ah vanthak leh leithak ah Amah in “a beisa-nate kiciamteh nawnlo ding a, kiphawk kha nawnlo ding hi” (Isa. 65:17). Vantung cihpen mangngilh hatna mun cihna zong hituan lo a, a beisa thute in vantung nopnate nuaisiah theilo cihna hibek hi.

`Mi ngongtatte bawlsiatna a thuakngeilo kua mihing ompeuhmah ding hiam? Tua bang hunsiat kawmkal ah, Amah muang in, i hihtheih zahin Pasian hoihna leh hong itna koibang in muangthei ding ihi hiam?`