---
title:  Ama’ Min Amaute Taltungah
date:   29/12/2022
---

`Mang. 22:3–5 simin. Eima taltang tungah Pasian’ min kigelh taktak ding cih koibang in lungmuang thei ding ihi hiam?`

Lucifer’ langdona leh Adam Eve tegel pukna khitphet in, Pasian in tua mawhnei tegel susia pah thei lel hi. Ahihteei hang mong neilo hong itna tawh, Pasian in, hehpihna bulphuh in, a sangthei mi khempeuh a ding hotkhiatna hong geelsak hi. Tua pen “hotkhiatna’ng ngiimna” i cihpen hi a, leitung a pian mapek in zong omkhinzo (Eph. 1:3, 4; 2Tim. 1:9; Titu 1:2; Mang. 13:8) a, mihing a Puk phetin Eden mahah laktel pahlian hi. Tuapan kipan Hebrew mite’ biakbuk nasepzia tetawh limlehliim in hilhcian suk ngeungeu hi (Pai. 25). Tua khit Zeisu in Ama’ nuntakzia, a sihna leh a thawhkikna tawh hong picing sakleuleu hi (Romte 5 simin). 

Hotkhiat na’ng ngiimna thubulphuhpi in tawntung nuntakna hong kamciampah a, Zeisu’ hoihna hangin upna tawh a saangmite a ding singlamteh tungah hong piakhia hi. Singlamteh masiah, singlamteh khit – hotkhiatna pen upna tawh hi a, sepna tawh hingeilo mah taleh, sepding, bawlding tampi takmah hong guanveve hi.

`Paul in Abraham tangthu agelhna ah, Khazih hong paimaa in a omkhinpa hi napi upna tawh hotkhiatna etteh ding in a kipsak hi: “Abraham in a sepna hangin amah tawh a kipawl dingin Pasian in sang ahihleh, Abraham in kisialhpih dingthu anei ahi hi. Pasian’ maiah kisialhna ding hi lo hi. Abraham in Pasian um a, tua upna hangin Pasian in mihoih in sang hi.” (Rom. 4:2, 3) Hih thute in upna tawh hotkhiatna koibang in hong tellah naci hiam?`

Tuabang in, Zeisu saang in, ki pum-aap in, Ama’ kamciamte leh Ama’hoihna bekmah a muang mite in, nuntakna thak leh hotkhiatna lungmuang theita uhhi. Abraham in um ahih manin dikna in kisimsak a; eite zong tuamah bang ihi uhhi.

Tua pen Ama’ Min, eite taltang tungah kigelh a cihna ahi hi. Tuabang hong kigelh khit, Ama’ kiangpan mahin taikhia kei peuhleng, vantung thakte leh leitung thakah zong kigelh paisuak lai ding hi.