---
title:  Pasian Biakinn Sungah
date:   26/12/2022
---

Pawlkhat leuleu in vantung pen Pasian’ biakinn hi ci uhhi. Mangmuhna laibu leuleu in, tua biakinn pen Jerusalem thak sung, liimlang tuilii leh Pasian’ tokhom omna hi cileuleu uhhi (Mang. 4:2–6; 7:9–15; 15:5–8). Tua lai-ah minam khempeuh, beh nam khempeuh mihing khempeuh leh pau nam khempeuh pan misiangtho honpi in Pasian bia tawntung ding uhhi (Mang. 7:9–17).

`Mang. 7:9–15; 21:3, 22 simin. Hotngah mihonpi in “biakinn sung Pasian’ maiah” (Mang. 7:15) nasem uh cihleh; John in Jerusalem thak ah “biakinn ka mu kei hi” (Mang. 21:22) acih tegel koibang in khuikhawm thei ding nahiam?`

Vantung biakinn pen, vantung mihonpi in Pasian a biakpiak zelna mun ahi hi. Mawhna hong omtak ciangin, tua biakinn in zong, mihing a ding hotkhiatna kipiak khiatna munpeuh hong suak mawkmawk hi. “Mawhna buaina teng a ven ciangin, vantung biakbuk zong, ama’ piancil ngei bang hong suakkik ding hi. Mangmuhna 21:22 sungah, Mangmupa John in, khuapi sungah biakinn ka mu kei a, a lian Pasian leh Tuuno in a biakinn uh ahi hi cihi. Tua ahihleh, piansak sate hongpai in Amahtawh kikhawlhkhop theihna ding muntuam khat beek omlo cihna ahi diam? Hi lo hi!”—Richard M. Davidson, 12 “The Sanctuary: ‘To Behold the Beauty of the Lord,’” in 13 Artur Stele, ed., The Word: Searching, Living, Teaching, 14 vol. 1 (Silver Spring, MD: Biblical Research Institute, 15 2015), p. 31.

Mangmuhna laibu in Biakpiak Pa leh abia mite’ thu gendeuh in nei hi. Hihbang vantung biakpiakna pen Pasian leh Tuuno bulphuh hi (Mang. 5:13; 7:10). Ahi densa leh ahi dingmah ahi, Khazih in biakpiakna bulpi ahi hi.

Biakna a pia mite “bawlsiatna lianpi thuak in a hong suakta mite, a puan uh sawpsiang in Tuuno’ si tawh a paaksak” (Mang. 7:14) mite ahi uhhi. Pasian hong tatna teci a pang a nungta tecite ahi uhhi. Pasian ahihna mun leh Pasian’ sepsak thute hang in Pasian phat uhhi.

`Mangmuhna 21:3 in: “Tu in Pasian omna inn pen mite tawh omkhawm ta hi. Pasian in amau ompih ding a, amaute pen Ama’ mite hi ding uhhi” cihi. Hih munin mundang tampi tak mah tawh kibang hi (Jer. 32:38; Ezek. 37:27; Zech. 8:8; Heb. 8:10). Tu in leitung ah i omlai mah in Pasian pen eite’ Pasian mah hi lel a, Ama’mite hiding a cihteh bang acihnopna ahi diam?`