---
title:  Pasian’ Maiah
date:   27/12/2022
---

Laisiangtho in bel Pasian pen, “Kuama nehtheihloh khuavakpha mahmah sungah ompa” (1Tim. 6:16) ci a, “kuamah in Pasian mu ngeilo hi” (John 1:18; 1John 4:12) cihi. Vantung ah misiangte in Pa Pasian mu ngeilo ding uhhiam? Hi lo e. Pukna khit ciangin mihingin Pasian mungei lomah uh a, Laisiangtho mahin misiangte in vantung ah Pasian mu ding uhhi ci in tamveipi mah gen hi.  
 
`Mate 5:8; 1John 3:2, 3; leh Mang. 22:3, 4 sim in. Pasian muhtheihna pen hamphatna lianpi khat ahihna koici gen hiam?`

Tua sawltakpa John mahin “kuamah in Pasian mu ngeilo uhhi” (John 1:18; 1John 4:12) ci a, “Ama’ pianzia bang teekteek in i mu ding uhhi” (1John 3:2, 3) leh “Ama’ maitang mu” (Mang. 22:3, 4) cihi. Hih thute pen Pa Pasian a cihna maw Khazih maw cih lungkaat huailai hi. Ahihhang lungkaatna khempeuh Khazih' kammal sungah beisiang hi, “Lungsim siangthote mi hampha hi a, Pasian mu ding uhhi” (Mate 5:8) cihi. Hotngah mite’n Pasian’ biakinn sungah Amah biakna a piaktheih bangzah in hampha uhhiam! Tuasang a hamphat penna uhah Ama’maitang muding uhhi. 

“Pasian mite hamphatna pen Pa leh Tapa tawh kikhawlkhawm ding uhhi. ‘Tu laitakin liimlangmial sungah i mubek hi’ (1Cor. 13:12). Pasian’ lim leh, Ama’ nasepzia, A mite ahihzia teng, liimlang sungbang bekin i mu a; tua khit ciangin hongdaal om nawnlo in maitang i kimu ding uhhi. Ama’ maiah i ding ding a, Ama’ minthanna zong i muding hi.”—Ellen G. White, the Great Controversy, pp. 676, 677. 

Tuni a Laisiangtho munte ah sianthona in Pasian muhtheihna tawh kizom hi. “Lungsim siangthote” Pasian muding; Pasian amu dingte “Amah a siangtho mahbang in, amah kisiansuah ding” (1John 3:3) cihi. Vantung tuntheih nadingin Pasian mah in eite sungah ah nasem in hong puahpha ding cihi.

Vantung tuntheih na’ngthu pen Zeisu sihna hangbek i citeei tazong in, tumah in siansuahna khatmah tawh tawntung innpi adingin hong puahpha ding hi. Tua bang a hong siansuah theihna’ng lampi bulpi in Ama’ thu manna ahi hi.

`1 Peter 1:22 simin. Hih mun in thumanna leh siansuahna a kizopna bang gen hiam? Thumanna in hongsiansuah theihna koibang hiam? Peter in eite thumanna koibang in kilang ding cihiam?`