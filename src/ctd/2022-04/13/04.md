---
title:  Kum Tul Thukhenna
date:   20/12/2022
---

Laisiangtho sungah, nihveina hong kumciang (1) misiangtho thokikte leh a nungta laite in “van kimlai ah Topa dawnto” (1Thess. 4:16, 17) ding uh; (2) misiangtho khempeuh pen vantungah Topa tektek in a bawlsa “omna mun” (John 14:1–3)  ah om ding in kilato ding uh; (3) kum tul a bei ciangin Jerusalem khuathak zong leitungah hong tuaksuk in misiangthote’ om tawntung ding hi (Mang. 21:1–3, 9–11). Tua kumtul sungteng, hih leitung gamdaicip ding a, misiangthote ahih uhleh vantung ah Khazih tawh mangkhawm ding (Jer. 4:23; Mang. 20:4) uhhi.  

`1 Cor. 6:2, 3 leh Mang. 20:4–6, 11–13 sim in. Kum tul thukhenna sungah banghang in misiangte mapangsak hiam?`

Thukhenna omzia thupipen ah (1) Pasian in Ama’ bawlsate tungah thutang zolo hi ci in Satan in a mawhsakna pan a siansuahkik nading (2) misiangthote’ thaman tuampiakding kipsakna; (3) migilote’ thuak dingteng thutang hi ci in pulak khiatna; leh (4) vannuai ah langdona dang khat hong piankhiat loh nadingin lunghianna khempeuh beisiang sak ding hi. Kumkikma dawpkholh thu-khenna ah, vanmite bekmah kihel ta ding hi (Dan. 7:9, 10). Kum tul sung migilote leh a puk vanmite tungah thukhenna ahihleh misiangthote mapang ding uhhi (1Cor. 6:3; Jude 6; Mang. 20:4–6).   

Kimkikma dawpkhol thukhenna pen 1844 kum in kipan a, “Kumpi tokhomte hong kikoih a, thukhenna hun kipan ahih manin, laibute kihong hi” (Dan. 7:9, 10) cihi. Kumtul thukhenna a hihleh, misiangthote vantungah a kilaktoh khit, kumpi tokhom tungah a tutkhit uh, thukhen theihna a ngahkhit uh ciang hiding hi. Tua ciangin khatvei mah, vantung laibute kihong in, misite “amau’ gamtatna leh laibu sungah a kiciaptehna bangin thukikhen” (Mang. 20:4, 12) cihi. Tuabang ahih manin, Pasian in thupiang khempeuh tungah ahihdan thutang mahmah cihthu misiangthote in a telsiang nading uh ahi hi. Topa in mihingte amau’ deihteelna tawh a gamtatna uh bangin thaman a piakbek hi lo a, banghang in tuabang in hihhiam cihzong teltak in hilhcian hi.   

`Hot ngahlo misite a thawhkikma in, nihveina sikik dingin sihdaan kipia a, hotkhiat mite ahihleh tua thukhenna sungah mapangkha in, Pasian thutangna a kimuh masiah kuamah gimna kithuak saklo cihthu i theih ciangin, Pasian’ thutang cih koibang in na mu thei hiam?`