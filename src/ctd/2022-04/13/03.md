---
title:  Kumkikma Thukhenna
date:   19/12/2022
---

Khazih hong paima a thukhenna, “kumkikma thukhenna” i cihcih pen Laisiangtho sung mun tampi mahah kimuthei hi.

`Daniel 7:9–14; Mate 22:1–14; Mang. 11:1, 18, 19; leh Mang. 14:6, 7 simin. Hihmunte panin vantungah kumkikma thukhenna om cihthu koi bangin honglak kiaukuau naci hiam? Hih thukhenna a kiciatna bang omhiam?`

Pasian’ mite tungah dawpkhol thukhenna omding cih pen Laisiangtho thuthum tungah ding hi.

A khatna, midik migilo a sisa khempeuh in a nunung thawhkikna matengin han sungah khua phawklo in omcip uhhi (John 5:25–29).
A nihna, mihing khempeuh tungah vannuai bup thukhenna omding hi (2Cor. 5:10; Mang. 20:11–13).

A thumna, thawhkikna masa pen midikte adingin thupha thaman hiding a, thawhkikna nihna ahihleh migilote’ tawntung sihna hiding hi (John 5:28, 29; Mang. 20:4–6, 12–15).

Mihing khempeuh thukhen thuak ding hi a, amau’ thawhkikna tawh kizui in a thawhkikma in thukhen thuak ding uh a, tua thawhkikni in amau thaman a nunung pen sang ding uhhi. 

Daniel’ laibu in kumkikma thukhenna a hun ding leh a omzia hong telsak hi. Ni 2300 tawp ciang – 1844 kumin vantung biakinnpi kisiansuah ding (Dan. 8:14; Heb. 9:23 enkak in) a, tua ciangin, dawpkholh thukhenna kipan ta ding (Dan. 7:9–14) a, tua thu mah namnih in pulak hi. Tua thukhenna pen “a lianpen Pasian’ mite ading a hoih thukhenna” (Dan. 7:22) cihi.    

Mate 22:1-14 sungah Zeisu in, mopawi kipatma in pawisiimte in, mopuan a silh leh a silhlo a sittelna gen hi.

Mangmuhna laibu sungah zong, kumkikma thukhenna pen, “Pasian’ biakinn” (Mang. 11:1) sungah “biakna a piate” tehna ciangkhut tawh genteh a, “Ama’ thukhen hun hong tungta” ci in tangkona zong omlai hi (Mang. 14:6, 7; 14:14–16 simkak in).   

`Vantung thukhenna in nangma leitung nuntakzia koibang in hong huzaap hiam?`