---
title:  Nihvei Sihna
date:   22/12/2022
---

Mihing’ tangthu a tawpna a tundong Pasian in makaih hi. Kum tul a bei ciangin, mi gilo a sisa khempeuh, amau’ thaman gimna thuak dingin han pan hongtho ding uhhi (Mang. 20:5, 11–15). Thukhenna khempeuh kizosiang ta a, bangmah kibehlap thei nawnlo a, migilo te’n zong Pasian’ thumaan thutang cih theita uhhi. “Kidona lianpi sungah thupiang khempeuh vannuaibup in a tel siang khit uh ciangun, a ciltak leh a lehdo mite in‘Misiangte Kumpipa aw, Nangma lampite in thumaan thutak ahi hi’ ci in a vekpi un taangko ding uhhi. Satan in zong kuunsuk ngeungausa in ama’ tungah thukhenna zong thumaan thutang himah hi ciding hi.”—Ellen G. White, the Great Controversy, pp. 670, 671.

`Malachi 4:1; Mangmuhna 20:14, 15; 21:8 sim in. “Hell Meilii” leh “nihveina sihna” in bangah muibun ding ci hiam?`

Anunung pen Satan leh a vanmite leh migilo khempeuh a suksiatna in vannuai buppi sung panin mawhna leh a suulzui khempeuh siansuah sitset ding hi. Tua banah, migilote a suksiat siangna mahmah zong Pasian hong itna mah hi a, misiangthote bek hi lo, a migilote mahmah zong a itna hizaw hi. “A kangtum thei meikuang” (Heb. 12:29) ahi Pasian’ mai-ah a nuntak leltak uh sangin, a sihding uh hoihzaw tham hi.  

“Amangthang mite in tua siangtho mun panin taaikhia nuamzaw ding uhhi. Amau hot nadingin sihna thuakpa’ maitang a muhmuh uh sangun sihna tawh kiseelmang nuamzaw ding uhhi. Migilote mailam thu zong amau teelna bang hizaw hi. Vantung pan a kihepkhiat zong amau utna bang hizaw a, hehpihsiam Pasian lam pan thumaan thutang mah hiveve hi.”—EGWhite, the Great Controversy, p. 543.

Tuabangin migilote a suksiat siangna pen – Laisianghto langdona tawh hell sungah thuak den cih mawk bang hilo in – migilote’n amau gamtat siatna bangbang gimthuak uh ahihlam theihtelna hizaw hi. Mawhna in kipatna aneih mahbang in tawpna zong neilai cih kipsakna zong hilai hi. Tua ciangin vannuaibup in, mawhna, siatna leh thuman lohna in thutanglo takin hong piankhiat maa, a siantho leh a picinlai mahbang in omkik leuleu ding hi.

Eite’ “thumaan thukhenpa” (2 Tim. 4:8) Topa in pahtawina tang henla, thumaan thutang tawh midikte tawntung nuntakna a piak mah bangin mi gilote zong tawntung suksiatna pia tahen. 

`A tawpna ah Pasian in mimalkim honkhia ding cih upna koibang in khialthei naci hiam? Tuabang ngaihdaan banghang in sia hiam?`