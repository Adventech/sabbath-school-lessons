---
title:  A Nunungpen Thukhenna
date:   18/12/2022
---

Mi tampi in thukhenna pen suksiatna in ngaihsun uhhi. Tua zong kihel veve sam hinapi, misiangthote hotkhiatna zong a hihmanin, thukhenna limlim a hoihlam zong kihel cih mangngilh huailo hi. Daniel’ laibu in zong hun nunung thukhenna a genna ah, “a lianpen Pasian’ mite ading a hoih thukhenna” (Dan. 7:22) naci hi. Pasian’ thukhenna sungah a zat thukhun nihte: “Nangmah in vantung panin za in gamta inla, Na nasemte thukhen inla, a mawhpa thuaksak in, ama’ lutung mahah ama’ gamtatna tungsak inla, a dikpa a dikna langsak in, ama’ dikna tawh kizui in thaman pia in.” (1 Kumpite 8:32) cihte ahi uhhi. 

`Mate 25:31–46 leh John 5:21–29 sim in. Khazih in zong a nunung thukhenna pen hotkhiatna leh suksiatna ahihna koibang in gen hiam?`

Pawlkhat in Khazih sunga ommi peuhmah “Thukhenna thuaklo” (John 3:18) a cihpen leh “mawhsak thukhenna ngahlo” acih pen Khazih sungah a omte thukhenna thuak vetlo ding cihna hi ci uhhi. A hihhang thu-umte peuhmah thukhenna tawh kimawhsak hetlo cihnopna ahi hi. Tua ahih manin a kammal mahmah “mawhsak thuaklo” (John 3:18) ding a, “mawhsak thukhenna ngah nawnlo” (John 5:24) cihi.

A tomin, mailamthu peuhmah tulaitak nuntakzia tungah ding hi. Khazih sunga omte ahih leh dik kisak ding theihkholsa ahih manin thukhenna pan suakta a; Khazih sunga omlote ahihleh, mawhsak thukhenna sungmah ah omlai ding uhhi. Thukhenna vai ah (Mate 25:31-46), Khazih mah in migilote pen kel tawh ahi a, midikte ahihleh tuu tawh ahi zongin genteh hi. Paul in zong kician takin “Khazih' mai ah thusitna thuak ding in eite khempeuh a kilak ding ihi a, leitung i pumpi in i omlai in i gamtatna tawh kizui in, eite tawh a kituak ciatin, a sia ahi a, apha ahi zongin a ngahciat ding ihi hi” (2 Cor. 5:10).

Thukhenna tawh kisai ahihleh, hehpihna tawh hotkhiat i hihlam (Isa. 55:1, Eph. 2:8–10), upna tawh sianthona (Pian. 15:6; Rom. 5:1), gamtatna tungah thukhenna (Thuhilhsia 12:14; Mate 25:31–46; Mang. 20:11–13) cihte phawk ding kisam hi. Thukhenna paizia bulpi pen Pasian’ thukham mah hipah hi (Thuhilhsia 12:13, 14; James 1:25; James 2:8–17). I gamtatna tengpen muhtheih teci vive hipah a, thukhenna sungah a mapang vivemah ahi uhhi.

Ciapteh ding: Pasian in teel tangtuamsa leh paihkhiatsa cihbang ciangtanh neituan hetlo hi. Mimalkim mah in eima mailamthu ding mawhpuak kineiciat hi. A tawpna ah, thukhenna cihpen Pasian in hongsaan ding leh hongnial ding a khentatna hi dihdih nawnlo a, eima’ gamtatna tawh Amah i teel leh teelloh a khentel siangna hibek hi.