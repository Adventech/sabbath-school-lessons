---
title:  Thukhenna Saangpen
date:   21/12/2022
---

Hun laizang hun (Middle Ages) lai in, Pasian pen a lipkhaphuai, mawhzongpa cihbang daanin mawhsak hun om ngei hi. Tuni in Topa pen itna kidim, mawh maisakpa, atate gim a pia ngeilopa cih in i muh ding thupi hi. Cihtei hang, thutang omlo pum itna bek tawh ahihleh buaina, phengtatna hong piang ding a, itna lo tawh thutanna zong nenniamna, ukna buluhna khawng piangsak hi. Pasian’ paizia thukhenna limlim pen thutang leh hehpihna kigawmkhawm a, mongneilo hong itna pan hong piang khia ahi hi. 

A saangpen Pasian thukhenna pen anunung bel leh mihing tangthu sungah kuamah in a lumlet zawhloh thukhenna zong ahi hi. Gimpiakna zong ciangtan mah na nei veve hi. Gentehna in a langdo Satan leh a vamite vantung pan a hawlkhiatna (Mang. 12:7–12), Eden huan sungpan Adam leh Eve a hawlkhiatna (Piancil 3), tuiciinpi (Piancil 6-8), Sodom leh Gomorrah a suksiatna (Pian. 19; Jude 7), Ananias leh Sapphira sihna (Sawltak 5:1–11) cihte ahi hi. Tua ahih manin mihingte’ tangthu sungah khatvei bek a omkha migilote tungah thukhenna zong tuamah bang hi a, lamdang sakluat ding hi lo hi. 

`2 Peter 2:4–6 leh 2Peter 3:10–13 sim in. Hih munte in thukhenna nunung paizia koibangin hong hilhcian hiam? Tua thukhenna a kilangdo tawntungna pen thutang pan kiheikhiatna ahihna koibang in hong hilhcian hiam?`

“Pasian’ hoihna leh lungduaina, a thuakzawhna leh a hehpihna hangbek hi a, tua bangteng in Ama’ thu a mangnuam lote gimpiak ding panin bangmah dalzo saklo hi. Pasian’ thukham kikhel ngeilo ahih manin, a palsat mihing in Tapa sih dongin hong kipiakna hangbek in mawhmaina ngah thei ahih manin, Pasian khawng eite zawhthawh bawltheih nahi hetlo hi.”—Ellen G. White, Manuscript Releases, vol. 12, p. 208.

Tawntung a mangthang lelding mihing hong hotkhiatna in Pasian in manlian mahmah hong piakhia hi. A mangthang mite’n ahihleh, hih hamsia takin tawpna a teelzaw ahi uhhi. Pasian in hotkhiat ngahlote a sukmaimang zong pen hell sungah gim kipia denkeei cih upna khawngte tawh hong kilehbulh keei hi. Pasian in itna bekbek mahtawh thumaan thutang takin thukhen hi. 

`A hotkhiattuak mite Pasian in honkhia nuam ahihlam singlamteh in bang honghilh hiam?`