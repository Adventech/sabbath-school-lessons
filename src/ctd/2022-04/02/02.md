---
title:  Kitelkhiahna Pulakkhiatna
date:  02/10/2022
---

Leitung in Pasian’ khutsung pan a cingtaak in hong piang hi (Pian. 1:31). Sihna pen Adam leh Eve adingin theih ngeiloh thuthak ahi hi. A thupaizia ah, Eden huan ah Pasian hong paisuk a, “Na utut in huansung singgah khempeuh na ne thei ding uhhi. Ahih hangin apha leh a sia theihna singkung gah pen na ne kei ding uhhi. Tua na nek ni in na si ding uhhi” (Pian. 2:16, 17) ci in hilhkhol zo hi.

Piancil 2:16, 17 in Eden huan sungah deihteelna cingtaak taktak ahihna koibang in hong lak hiam? Amaute’n suakta takin teelthei lo ding hileh Pasian in banghang in vauna piakkholh kul sese ding hiam?

Pasian in hih vauna a piakkhit tawlkhat khit ciangin, Satan in gul kineih in Eden ah hong lut hi. Tua gul in thukham singgah lungnuam takin nebiahbiah in si hetlo cih engige hi. “Amah tektek in tua thukham singgah ne khinzo” (EGWhite, Tuan Pu Pa Te, p. 54) a, bangmah cilo lel hi.

`Piancil 3:1–4 sim in. Eve dinmunah nangmah om sin dih inla, tua kammalte in bang upna hangin hong gingkhia thei hiding hiam?`

Mihing muhna ngaihsutna ah, gulpi’ kammal in Pasian’ kammal sangin lungsim zozaw hi. Amasa in, hih leitungah mawhna sihna cihte muhtheih om ngei nailo phot hi. Anihna, tua thukham singgah pen gulpi in ne biahbiah leltak hi. Tua bang sungah Eve in banghang in kideek kidaam se ding hiam? Pasian’ vauna pen khauhpai lua leh haivai mahmah tawh hong kibang hi.

Hih thu nih kikal ah khensatna hong bawl ciangin, Eve in thugui thum awlmawh lokha hi: (1) Khalam thu peuhmah pen mihing’ paulam lel tawh lungmuanna om zolo; (2) Pasian’ kammal in zong mihing ading in a piangtheilo leh haivai bang hithei hinapi, thumaan in muanhuai zawden hi; (3) Na khempeuh in amau sungah siatna leh mawhna paaikhin tuanlo uh hitaleh Pasian in thuman leh manloh sittelna ding in zangthei hi.

Eve in Eden huansung ah a tuahkhak thupen khatvei bek a piangthu hi lo cih phawkden ding hihang. Nisim a tawntung in, a paal khollo bang ahi Pasian’ kammal leh: mipi a huupzo mah mah i kimkot a leitung ngeina khawngte kikal ah thukhensat siamna i neih kulden hi. Eite teelna in gaau nei tawntung thei hi.

`Laisiangtho paizia leh leitung paizia koibang in ki kelkii naci hiam?`