---
title:  Mawhna’ Suulzui
date:  05/10/2022
---

`Piancil 3:7–19 leh Rom. 5:12 siksan leng, mawhna suulzui pen bang ahi diam?`

Gul’ kamkhum in khimlua ta ahih manin, Eve in, hong ki suulzuih ding lampi tawn kha ahihlam mukhalo hi. A kikhaam singkung in ama’ dinmun taktakah bangmah thu kician omlua khollo lel a; tua singgah nekna lel in bangmah hi khollo hi. Hibang thumanlohna tawh, Eve in, Pasian tungah a cihtakna nusia in, Satan tawh kipawlna thak neita hi.

Piancil 3 in Adam leh Eve tegel puukna leh a suulzui nasia pen pawlkhat teng hong pulak hi. Pasian’ thu lampan en leng, a nihgel mahun Pasian kihta veve uh ahih manun, Pasian buksan uh hi (Pian. 3:8). Mihing lungsimpuak lampan en leuleu leng, a zumluat manun khatleh khat kimawhsak peuh uhhi (Pian. 3:7, 9-13). Leitung pumpi lampan enleng, khua-ul nel suak in, natlawh dikdek in si nuamliang ding uhhi (Pian. 3:16–19). Ganhing singkung lampan enleng, leitung in vangkiam dikdek tahi (Pian. 3:17, 18).

Eden huan in nidang bangin munhoih munnuam hong hi nawnlo ta hi. “Siatna, kiamna, muatna limla ahi paakte vul in, singtehte a pulh tak ciangin, Adam leh Eve te’n nasalua in nakpi takin a kap uhhi. Tua huna a kahzah in tulai hunin kuamah in a misite uh kah ngei nailo hi. Pakkungte sihna in dahna lianpi omsak a, singteh kiate in nuntakna nei peuhmah a siding hita uh cih teci pang hi”—Ellen G. White, Patriarchs and Prophets, p. 62.

Adam leh Eve zong a sihpah dinguh hinapi; sipahvat samlo uh a, tuani mahmah in sihding thukhenna thuak uhhi. Adam kiangah Topa in, “Lei ah naciahkik matengin khua-ul kai in, nanasep ciang bekin an-nane ding hi; leisung panin nang hong kipiangsak a, nang leivui mah nahih manin, leivui mah na suakkik ding hi” (Pian. 3:19). Tua pukna in mihing tungah suul hongzui ngiatngiat hi. Sawltak Paul in “mi khat hangin leitungah mawhna hong oma, tua mawhna hangin sihna hong piang hi. Mi khempeuh mawh uh ahih manun mi khempeuh tungah sihna hongtung hi” (Rom. 5:12).

A dahhuai penpen thukhat panin Eden thupiang in mihing khang tawntung in hong suulzuih tawntung pen eite’n zong thuakkha lailai hihang. Zeisu leh a singlamteh in, mawhna a thokik ngei nawnlo ding leitung thak ah tawntung nunna lametna hong neisak hi.

`Eve’ phutkhak thute panin, eima’ mawhbawlna hangin bang pilna peuh i ngahlawh thei ding hiam?`