---
title:  Mawhna Kidim Leitung Ah Sihna
date:  01/10/2022
---

### Tukalsung Simding
Pian. 2:16,17; 3:1-7; Late 115:17; John 5:28,29; Rom. 5:12.; 2 Cor. 5:21.

> <p>Kamngah</p>
> “Mi khat hangin leitungah mawhna hong om a, tua mawhna hangin sihna hong piang hi. Mi khempeuh mawh uh ahih manun, mi khempeuh tungah sihna hong tung hi” (Rom. 5:12)

Khazih pen vannuai buppi leh leitung hong piankhiat nadingin vaipuak neipipa ahi hi (John 1:13, 10; Col. 1:16; Heb. 1:2). Pa Pasian in Amah Khazih pen pahtawina sangpen pia a, leitung piansak lai-in maapangkhawm uh ahih manun, “Lucifer in Khazih eengin hazaa” (Ellen G. White, Tatkhiatna Tangthu, p. 14) a, langdona hong geel hi.

Vantungpan a ki lawtkhiat khit phet in, “Adam leh Eve nopsakna teng susia ding in” hih leitungah hong paisuk a “vantung buaisak” hi. Ama’ lungsim sungah “Adam leh Eve tegel thuman lohna tawh mawhna bawlsak leh, Pasian in amau mawhna maisak na’ng a vaihamna sungah, a puuksa vanmi khempeuh leh amah zong noptuam lawhthei ding cih ngaihsutna nei hi” - Ellen G. White, The Story of Redemption, p. 27. Satan’ geelna khempeuh a telpha mahmah Pasian in, Adam leh Eve tegel in zia-etna sungah a lutkhak lohding uh hilhkholh hi (Pian. 2:16, 17). Tua tungtawn in, leitungah mawhna a lutna a cingtaak mahmah lai nangawn in zong, mihing a dingin thuman ding kician takin vauna omkhin cihna ahihi.

Tukaal sungteng in Adam leh Eve puukna, mawhna leh sihna in leitung hongluahna, Pasian in Eden tunkik theihna ding in lametna khaici hong tuhsakna cihte i sin ding uhhi.