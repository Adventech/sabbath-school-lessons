---
title:  Lungdamthu Kamciam Masapen
date:  06/10/2022
---

`Piancil 3:15, 21 sim in. Mihing a ding bang lametna kimu thei hiam?`

Piancil 3 in pukna a omkhit in leitung tuahsiatna khempeuh pulak hi. Na khempeuh kikhel gawp a, leitung masa leh amau’ leitung kilamdanna teltak in hong mu thei uhhi.

Launa lungkiatna kawmkal mahah, Pasian in tu leh mailam ading lametna kamciam hong piasuk hi. Amasa in, Messiah lametna tawh gulpi samsia hi. “Nang leh numei kikal na suan leh khakte leh ama’ suan leh khakte kikal ah kilangneihna ka omsak ding hi. Amah in nang lutang hong sunim ding a, nang in zong ama’ khetul na sunim ding hi” (Pian. 3:15).

“Kilangneihna” (Hebrew ’eybah) a beitheilo sialehpha kidona lianpi bek hi lo a, Pasian in hong hehpihna tawh mihing’ lungsim sungah hong guatsa ahi, mawhna nungheisatna zong ahi hi. Eite i pianlim in a puuksa ihi (Ephet 2:1, 5) a, “mawhna sila” ihi uhhi (Rom. 6:20). Khazih' hong hehpihna in mihing’ nuntakna sungah Satan langneihna hong guan hi. Tua “langneihna” pen zong Eden panin Topa hongpiak hi a, Ama’ hong hotkhiatna i saantheih nading ahi hi. Hong khel in hong thaksuah thei hih hehpihna vang omlo hileh, mihing in Satan galmatsa hilel a, ama’ deihna bangin a sawl mengmeng ding sawltakte hilel ding uhhi.

Tua Messiah kamciam telcian nadingin Topa in gangawh biakpiakna zangsak leuleu hi (Pian. 3:21). “Pasian lamlahna mahbang in Adam in, mawhthoihna khat hong bawl a, tua in ama’  adingin lungsim natna lianpen hipah hi. Mawhna thoih nadingin, Pasian bekin a piaktheih nuntakna, lakhia ding in a khut a laptoh hong kulta hi. Sihna a muh masakpen zong hipah hi. Sisan luangkhia in ganno sihna a muhciang in, tua ganno in a limpuak, mihing’ mawhna thoihna dingin a si dingpa Pasian’ Tapa pen upna tawh a etding uh ahi hi.”—Ellen G. White, the Story of Redemption, p. 50.

`2 Cor. 5:21 leh Heb. 9:28 sim in. Hih munin Eden ah hong kihilh masathu bangteng gen hiam?`

Amau si petmah ding cih thei gigesa in (Pian. 3:19, 22-24), Adam leh Eve in Eden huan panin paikhia uhhi. Tangguak hi lo, amau khuitawm theiteh puan zong hi lo (Pian. 3:7), Pasian tektekmah in amau teen ding “savun puanteen” khuisak in teengsak hi (Pian. 3:21). Tua zong Topa’ dikna tawh kituam cihna limpua ahi hi (Zech. 3:1-5; Luke 15:22). Tualai hun a kipatcil kek in, mihingte adingin lungdamthu hong pulak khinzo hi.