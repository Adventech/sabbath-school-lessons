---
title:  Gulpi’ Khem Thuak
date:  03/10/2022
---

`Piancil 3:1–7 sim in. Pasian’ kammal leh gul’ kammal kikal ah deihteelna a bawllai in Eve in bang bulphuh pen hiam?`

Piancil 3 pen lungsim mawhzolna tawh kisai a kician penna mun ahi hi. Pasian in Adam leh Eve kiangah tua singgah a nek vualeh sitaktak ding ci in vaukhol hi (Pian. 2:16, 17). Gul khat kineih in, mawhna sungah Eve lampial theihna ding in, Satan in kam hoihnono zaknop huai zang in khem hi.

Amasa in, Pasian in a khaamtuam khat pen taangpina suahta hi. “Pasian in huansung a singgah khat peuhpeuh nelo ding hong ci ahi hiam” (Pian. 3:1) ci in dong hi. Eve in bel singkung khat bekmah hong khaam hi a, a nek uh bek hi lo in lawngleh zong nasi ding uh hong ci (Pian. 3:4) cihi. Tua ciangin Pasian’ kammal tawh kilehbulh sak hi. Satan in a bawngbup a huam ding in “Nasi taktak kei ding uhhi” (Pian. 3:4) aci hi. A nunungpen in Satan in, no nupa pilna theihna pen Pasian in hong nuainencip hi cihtawh mawhsaklai hi. “Tua singgah na nek ciangun na mitte uh hong vaak ding a, Pasian tawh na kibat ding lamtak uh Pasian in thei hi” (Pian. 3:5) aci hi.

Eve’ thu theihnopna in Satan’ mitphial lamah hoita hi. Pasian’ thupiakna tungah citak ding maw; aihke’h Satan’ zolna lamah paizaw ding maw cih tegel kikal ah khensatloh hong phamawh ta hi. Pasian kammal muanglahzaw in, ama’ ngaihsutna leh ama’ muhna ciangbek tawh tua thu tegel kikal ah khensatna hong bawlta hi.

A masa in, a limtuakna mu a, “tua singkung in nek ding in deihhuai” hi. A nihna, a hoihna en a, “mit la mahmah” hi. A thumna, thulehla lam panin “tua singkung in mi pilsak tuaksa” hi. Tua bang in, a kikhaam singgah nektheih nadingin, gulpi kammal saantheih na’ng paulam a zong hi.

Mi pawlkhat in theihna limlim “a hoihte” (1Thess. 5:21) ahih nakleh kipkho hi ci uhhi. A hihhang, Eden huan sungah Adam leh Eve-te nupa phutkhak bang ahihleh hong melhemsak lel hi. Theikei zawleng a hoihzaw thu pawlkhat omlel hi.

`Mawhna tawh a kidim eima deihteelna khawng hoih i sak mahmah theih nading bang zahin baihlam naci hiam?`