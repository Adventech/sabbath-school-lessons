---
title:  “na Sikei Ding Uhhi”
date:  04/10/2022
---

`Piancil 3:4 sim in. A khang a khang in hih zuauthu koibang in kisuutkik ngitnget hiam?`

Hih zuauthu khauhtak in a kisuutkik ngitngetna khat pen, kha sitheilo cihthu ahi hi. Tanglai panpek in biakna leh thungaihsutna khempeuh in tuathu bulphuh uhhi. Tanglai Egypt mite in zong, tuathu hangmah in a misite uh pen tuamcip in pyramid sungah a koih uhhi.

Hihthu mah in Greek mite thungaihsutna bulphuhpi hizel hi. The Republic of Plato sungah, Socrates in: “eite’ kha in sitheilo in kisia theilo cih phawklo na hiam” ci in Glaucon dong hi. Plato gelh Phaedo sungah zong, Socrates mah in “kha pen sitheilo a kisia theilo, eite’ kha khempeuh in Hades sung dongah nungta ding hi” cihi. Hih ngaihsutna in, nitumna lam mite ngeina khempeuh banah Nungzuite’ Christian pawlpi nangawn huzaap zo hi. Ahih hang tua thu in tanglaipek Eden huan sungah Satan mahmah in pankhia hi.

Eden’ khemna thubulpi ah, Satan in “Na si taktak kei ding hi” ci in Eve kiangah thukip a pia hi (Pian. 3:4). Amau a ding deihsak bangkeek in, Satan in Pasian’ kammal lakah ama’ kammal guang hi.

`Kha si theilo cihthu tawh kizui in, hih munte in bang hong hilh a, tua zuathu koibang in paltanzo thei ding ihi hiam? Late 115:17; John 5:28, 29; Late 146:4; Mate 10:28; 1Cor. 15:51–58.`

Satan theory ahi kha si theilo cih upna in tuhun leitungah zong kipsuak hi. Laibu, melmuh tongsan cihte khempeuh in zong tua ngaihsutna laamsang mahmah a, i sih ciangin, khuaphawk theilai dinmun khat kitung ci uhhi. A poipenpen thukhat panin Christian pulpit tampi ah hihthu kihilh keeimawk hi. Sience pilna sungah zong hilh uhhi. Misi tawh kizop theihna munpi USA ah kihong a, misite nungta lai hi ci uh in, “mailam thu mu theite” (PMP, postmaterial persons) ci in um uhhi. Hih upkhialhna in, hun nunung mite lakah nakpi tak in huzaap lai ding hi.

`Hih zuau-thu in nomau ngeina sungah bangzah in hong huzaap naci hiam? Eima ngaihsutna lellel sangin banghang in Pasian’ kammal muanhuai zaw i cithei diam?`