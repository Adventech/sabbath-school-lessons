---
title:  Thuciamthak Lametna
date:   12/11/2022
---

### Tukalsung Simding 1 Cor. 15:12-19; John 14:1-3; John 6:26-51; 1 Thess. 4:13-18; 1 Cor. 15:51-55.

> <p>Kamngah</p> “Tu in Pasian teci panna in: Pasian in Ama’ Tapa tungtawnin eite tungah nuntak tawntungna a hongpia hi.  Pasian’ Tapa tawh a kipawl peuhmah in nuntak tawntungna nei a, Pasian’ Tapa tawh a kipawllote in nuntak tawntungna neilo uhhi.” (1 John 5:11,12)

Thuciamthak laikungpu teng in Greek pau in a gelh uh hang Luke lobuang Jew mi vive hi uh a, amau muhdan leh paizia pen Greek dawibiate ngaihdan in pailo in, Hebrew muhdan taktak in paizaw uhhi.

Khazih leh nungzuite adingin, Christian lametna pen thuthak hi khollo a, tuan-pupate leh kamsangte in, a kep khinkhiansa lametna mah pholak kik hilel peuh hi. Gentehna in, Abraham in, a mailam mukhol in, Zeisu’ hun a tunding lawp mahmah hi (John 8:56). Enoch in nihveina Hongpaina dingthu genkhol hi cih Jude (Jude 14, 15) pulaak hi. Hebrew laibu in zong, upna galhangte in vantungah a ngah ding uh thaman lamenzaw uh a, eite tawh i ngahkhop mateng amau zong ngahnai tuanlo cihi (Heb. 11:39, 40). Amaute’ kha in vantungah Topa tawh maangkhawm khin peuhmah leh, hihthute in khiatna neimahmahlo ding hi. 

Khazih sungah nuntak tawntungna a neite bekmah thupisak in (1John 5:11, 12), kha si theilo cih upna pen John in panpihlo hi. Khazih tawh kipawlna omlopi in tawntung nuntakna om theilo hi. Thuciamthak lametna pen, Khazih a bulphuh lametna hi a, hih a sithei hihna omna pan, khatvei ciangin a sitheilo in i omna ding ahi hi.