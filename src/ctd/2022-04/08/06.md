---
title:  Tawntung Kiphutuah
date:   17/11/2022
---

`1 Corinth 15:51–55 simin. Paul in bang “thuthuk” (1Cor. 15:51) hilhcian hiam?`

Thugen siam pawlkhat in hih “thuthuk” (1Cor. 15:51) pen pawlpi sungpan “simtham lakkhiatna (Secret Rapture)” ci uh a, Khazih minthanna tawh hong paima kum sagih lai in hong omding hi ci uhhi. Hih “simtham lakkhiatna” sungah a citak Christiante pen, upmawhloh hun damtak leh simtham takmah in vantung ah kilato ding a, a omlai midangte in lamdang samahmah ding hi. Mawtaw hawlpa kilakhia ahih manin “a puan kinusia” in, a hawl omlo mawtaw sungah tuang ahihlam uh theiding uhhi. “Ki nusia” cih aki khawngpen minthang laibu leh video kaa 4 in, mi awn tampi takmah hih upkhialhna sungah paikhialsak hi.

Hih simtham lakkhiatna leh nihveina hong paikikna tawh kisai thu limlim Laisiangtho sung koimah ah om hetlo hi. “Thuthuk” a cihteh Paul in a nungta lai midikte kikhel in midik thokikte tawh kipawlkhawm a cihna ciang hilel hi. Tua in “rapture” hipeuh hi. “Simtham rapture” cihbel omlo a, nihveina hongpai ciangin mi nungta khempeuh mitmuh (Mang. 1:7) hiding a, misite hong thawhkikna leh a nungtate kikhelna pen, Khazih hong paikik a, pengkul hong ginciang hiding hi (1Cor. 15:51, 52).

Khazih hong paikikna in a lamdang penpen thu hongpuak ding hi. A nungta lai midikte in “mitphiat kal in” kikhelvat ding uhhi (1Cor. 15:52). Pasian aw azak uh ciangin, minthanna kidim ding uh a; sihtheih lohna silhsa in, meeitung ah Topa dawntuah ding uhhi. Vanmite in zong “Ama’ teelsa mite lei kiuli panin kaikhawm in vantungah paipih ding uhhi” (Mate. 24:31).

“Naupangnote pen vantung mite in anu’ khut sungah aap ding hi. Sawtpi a kikhensa itleh ngaihte kimukik in, kikhen nawnlo ding a, Pasian’ khuapi sungah lungdam lasa in om tawntung ding uhhi.”—Ellen G. White, the Great Controversy, p. 645.

`Hih in a lamdang kamciam hi a, eite phutkhaksa thute tawh kibang hetlo ahih manin telhaksa mahmah hi. A hihhang vannuai a zaina leh genzawhloh thuthukte ngaihsun in. Pian sakna limlim in a lamdang Pasian’ vang ahi hi. Tua thu in, Zeisu nihveina hongpai ciang in a nungtalaite khel in a site thokik sakthei ding cih Pasian’ vang koibangin hong telcian sak naci hiam?`