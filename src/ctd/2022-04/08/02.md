---
title:  Hih Nuntakna Galkhatah Lam-etna
date:   13/11/2022
---

Greek tangthupu Herodotus (kum zalom 5 BC) in, minam khat upna a gelhna ah, suahkhiat phetleh dahna hun kipanpah a, nauno khat in a khankhin dongmah thuakna om ngiat ding cihi. Ei ngaihsutna tawh kigamla pian ahih teihang, a hihna ciang zong om veve hi. 

Kumtul pawlkhat khit ciang, kum zalom 20 kiimpawl in, America ah thuthang khat hong laang a, “Dollar sawm tawh na kiphum theih nungsang bang nuntak sese na hiam?” cih ahi hi.  

Pasian i um petmah a, tawntung hun i lamen mah zong in, nuntakna haksa mahmah hi. Haksatna a dim nuntak tomno galkhat lamah lametna khatbeek zong a neilote adingin a haksat dingzia ngaihsutsak in. Laikungpu tampi takmah in mihing omzia khiatna a neihlohzia a gelhna ah, a sibek kihilo in, siding cih thei gigesa in i nungta uhhi cihi. Hih bangin i phawktheihna hang mah in, nuntakna ngiimna kineikha ciat a, haksatna leh khasiatna tawh kidim in, a mawkna peuh hilel hi. Thu ngaihsun siampa khat in zong “samuat pawlkhat in guh ginalo pawlkhat tungah omkhawm” peuh hong cihsak lel hi. Sih gimnamsa peuh kihilel a, zong nialluat ding omlo hi. 

Hihteng khempeuh langkhat ah, Laisiangtho kamciam Zeisu sungah tawntung nuntakna i nei uhhi. Zeisu’ sihna leh thawhkikna in hongpiak lametna i nei hi. Bang lametna a hiam?

`1 Corinth 15:12–19 sim in. Khazih' thawhkikna leh eite’ lamet thawhkikna in bang kizopna nei ci in Paul in gen hiam?`

Paul bel kicianlua: eite thawhkikna pen Khazih thawhkikna tawh kizom hi. Eite thokik kei leng Khazih zong a thokiklo hipah a; Khazih thokiklo hileh – bang? “Na upna in a mawkna hi a, mawhna sungmah ah a omlai na hi uh hi” I sih ciangin sihna sungah ki omcip ahih manin, bangmah khiatna neilo hi. Paul in zong “misite thokiklo ahihleh, zingciang sikha ding i hih manin an-ne zu-ne in nuamtak in om ni” (1Corinth 15:32) cihi. 

Eite pumpi pen carbon pan a kibawl protoplasm kici sazang peuh tawh kibawl i hi a, kum 70 kiim nuntak hun kingah thei, nek leh dawn, teep leh muam kideek zote hileng ih duang pianzia pen phadawm sam. EG White in zong “Eite adingin vantung pen na khempeuh hita a, vantung mansuah leng na khempeuh mansuah hipah ” —Sons and Daughters of God, p. 349 cihi.

`Eite lametna leh upna a manphatzia lungngai in. Pasian maipha i muhzawh nading in banghang in hihzawh zah hihhuai naci hiam?`