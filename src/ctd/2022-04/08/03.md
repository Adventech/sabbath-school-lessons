---
title:  “Kong Paikik ding Hi”
date:   14/11/2022
---

`John 14:1–3 sim in. Abeisa kum 2,000 laipek in hong paikik ding Zeisu in hong kamciam khin hi. Zeisu in a paukhiat pan kipan hun sawtpi takmah kaikhin ahih manin kimangngilh phial mahleh, hih kamciam in tulai adingin zong a lemlualai ahihna mite’n a teltheih ding koici huhthei ding ihi hiam?`

Mangmuhna laibu sung bekah zong Zeisu in “Ka hong paibaih ding hi” (Mang. 3:11; 22:7, 12, 20) liveitak ci hi. A sawtlo in Amah hong paikik ding cih lametna in nungzui pawlpi leh a khang tawntung a simzawhloh Christian tampi takmah lametna tawh lawpsak mahmah hi. Khang khatkhit khangkhat sisuksuk napi, hih kamciamna tangtung nailo mahmah lo hi. Mi tampitak mahin: “Zeisu hong paikik ding” cih thu bangtanvei kihilhlai ding hiam ci uhhi. Hih lam-etnate pen a piangthei mello khawng ahi diam? (2Pet. 3:4.)

Christian tampi takmah in “sawtlua” (Mate 25:5) ci uhhi. A “sawt” ding mah ahihlam koici theih ding i hi hiam? Khazih hong paikik ding hun “lempen” bang hun hiam? A beisa kum 50 laimaw, 150, 500 laimaw? Laisiangtho in bel “Mi pawlkhatte ngaihsut bangin, Topa in a kamciamna a hong tungsak hak hizenzen lo hi. Note khatpeuh siatna na thuakkhak dinguh deihlo in, na vekpi in na kisik dinguh a deih manin note hong khualna hizaw hi” (2Pet. 3:9) cihi. 

Zeisu a kahtoh khit kum zalom tampi paikhin mahleh, hong paikik ding a kamciam bel tuni dongmah kiplai hi. Banghang? Ei nuntak nunpen tomno sungkhat hibek (Late 90:10) a, tua zong hankhuk sungah khuaphawklo in omna tawh kizompah (Thuhilhsia 9:5, 10), tua khitteh a nunung pen thawhkikna hi a, mailam thu khat zong ei khektawm theih omlo hi (Heb. 9:27). Sinna thum sungah misite in khuaphawklo acih mahbang in, sihleh Zeisu hongpai kikal tawlkhat khawng bek hiding hi. Nang leh khangsim a Pasian’ mite adingin, Khazih hong paikik ding hunpen sihkhit tawlkhat sangin sawtzawlo lel ding hi. Nai mahmah tahi. 

I Topa Zeisu Khazih in a minthang mei sungah hong kilat ding hun pen; nikhat a bei simin ni khat mah naizaw den hi. Hong paiding hun lian i theihloh hang, hong pai taktak ding hi. 

`Pastor khat in a thuhilhna ah Khazih cikciang hong paiding cih awlmawh ke’ng. Kei awlmawh thu pen Khazih hong paiding cih hizaw cihi. Hih thu tawh kisai in na bangci muh a, Khazih hong pai nailoh manin na lungkiatna pan hih thu in bang thahatna hong pia na ci hiam?`