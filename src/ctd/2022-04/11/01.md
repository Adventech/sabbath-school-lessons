---
title:  Hun Nunung Khemnate
date:   03/12/2022
---

### Tukalsung Simding
Mate 7:21–27; John 11:40–44; 1 Pet. 3:18; 1Sam. 28:3–25; Ephet 6:10–18.

> <p>Kamngah</p>
> “Tua pen lamdang sak ding hilo hi! Satan nangawn Pasian’ vantungmi tawh a kibang in kibawltawm thei hi. Tua ahih manin Satan’ sawltakte pen thumaan nasem bangin a kibawl manin lamdang sak ding hilo hi. Hun bei ciangin amau gamtatna bangun thuak ngawn ding uhhi.”  (2 Corinth. 11:14, 15). 

Hih a kiplo leitung pen, Hollywood in mihingte theihzawhloh vangliatna khawng omsak pongmawk in, upna biakna tawh kisai khemna lianpipi khawng nasia takin bawltawm thei uhhi. Zuau luipi ahi “na si taktak kei ding uh hi!” (Pian. 3:4) acih kammal in laibu tampi takmah, melmuh tongsan tampitak leh video game a tuamtuam sungkhawng ah vangnei mahmah hi. Satan’ pilna nuaiah khemna nam tuamtuam simzawhlo in kithuak a, a kilawm zawdeuh ding in science khawng mahtawh hong khem hi.

Khemna laangpenpen khat bel “sihna geiah” (near death NDEs) ci uh a, a sisa mite in sihnung nuntakna dangkhat tawh hong nungtakik uh ci uhhi. Mi tampi in hihthu pen kha sitheilo cihna in um uhhi. 

Tukal sungteng in hun nunung khemna pawlkhat isin ding uh a, thusuak ngahna, sihna gei ah omna, sunglutna, misi thudotna, pusak pasakna leh a dang tuamtuamte sinding hihang. Hihte pen a lauhuai mahmah thute hi a, tuate in i huzaap sakkhak loh ding kidawm mahmah ding hihang.