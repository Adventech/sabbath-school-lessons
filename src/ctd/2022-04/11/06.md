---
title:  Mi Kineihna leh a Tuamtuamte
date:   08/12/2022
---

Sikha hopihna tawh a kibangphial mah dawite in mi sisate hong kineihna zong omthei hi. Innkuan sung, lawmlehgual asisa khatpeuh hong kineih ding hi. A pumpi leh a-aw mahmah zong a sisa mipa mah tawh kibang mahmah lel hi. Tua bang Satan’ khemna peuhmah Pasian’ thu sungah a kipkho lote tungah tungding hi. EGWhite in zong “Hih khemna khate in nungzuite hong kineih ding a, amau leitung nuntaklai in a gelhsa thute tawh kitukalh in hong gamta ding hi.”—The Great Controversy, p. 557. Tua banah, “Khemna lianpen ahi dingin, Satan amah teek in Khazih hong kineih ding hi.”—The  Great Controversy, p. 624.

`2 Corinth 11:14, 15 leh Ephet 6:10–18 sim in. Tua dawi’ khemna pan kidalna’ng bang ahihiam?`

Sawltak Paul in “eite do pen silehsa anei hih leitung mite hi lo a, vantung huih lakah oma, ukna aana a neite, hih leitung khuamial a-uk a tuamtuamte ahi hi” (Ephet 6:12) cihi. Hih khemnate pan kidalzawh nadingin “Pasian’ galvan nam kim” (Eph. 6:13-18) silhding hihang.  

Satan hong kineihna leh hong pianzia ding pen lauhuai mahmah in hong khemzo ding hi. Ahihhang Pasian’ thu sungah zungkha in akipkho mite ahihleh khem zolo ding hi. Upna thugui lam pan enleng, mihing pen thuman laiteng nungta tawntung ding hibek cih a umte a ding in, misite tawh kizopna pen Satan kiangpan hongpai hi a, a vanglian Pasian hong hehpihna tawh nial ding a hi hi. Bangzah in vanglian in hong thuzawh phial zong in, misite peuhmah hansung ah ihmu uhhi cih upna ah kiptakin ding cinten ding hihang.

It leh ngaih khatpeuh in hong sihsan in, amahmah hong kilangkik ding ci in kingaihsun in. Hong itna ngaihna peuh hong pulak ding uhhi. Hong phawkmahmah ung hong ciding uhhi. Amau mun nuamzawna ah omta ung hongci ding uhhi. Misite omzia laisiangtho hilhna tungah a kipkholo mikhat peuh ahihleh tua khemna sungah olno takin pukziau ding hi. Amau unzong a umnuam limlim uh ahi uhhi.

`“Pasian’ galvan namkim” silh cihteh bang a cihnopna ahi tam? Hun nunung khemna tebek ahilo, i nisim nuntakna sung mahmah ah, hih thute koibang in ihih zel hiam?`