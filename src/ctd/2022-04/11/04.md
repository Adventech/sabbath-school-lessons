---
title:  Sunglutna
date:   06/12/2022
---

Milim biakna in kha sitheilo a cihna panin, mihing kha pen sunglutkik ahih keileh a dang khat in kikhel cih upna hongpiang hi. Hih upna pen leitung biakna lian pawlkhatin zong zang uhhi. Christiante in, mihing sih nungah a sitheilo kha pen vantung ahi a hell sungah ahi zongin omhi ci in a up laitak in, sunglutna a ummite leuleu in, hih a sitheilo kha in, tamveipi mah kikhelkhel in leitung mahah piangkikkik hi ci uhhi. 

Pawlkhat leuleu in, sunglutna pen, kha kikhelna hi a, tua kha in pilna leh lungsim lamah a sangzaw picinna lamah kah toto hi ci in um uhhi. Hindu upna bangah a nungta tawntung kha in, khuaphawk tawntung (samsara oHo&m) in nuntakna cial guk kantan cihi: tui ganhing, singkung, a bawkvak ganhing, insect lungno, vasa, ganhing golte khit ciangin mihing piangkik a, vantung innnuam ah tungthei ci in um uhhi. 

`Hebrew 9:25–28 leh 1Peter 3:18 sim in. Zeisu in “khatvei bek” si a (Heb. 9:28; 1Peter 3:18), tua mahbang in mihing zong “khatvei bek” mah si ahihleh (Heb. 9:27), Christian tampite in bang hangin sunglutna khawng um thei mawkmawk uh hiam?`

Mi tampite in a upding uhthu umlozaw in a upnop uhthu peuh um uhhi. Upna thugui khat peuh amau nuntakna nuamsakzo ahihleh, amau ading thu phamawh khempeuh veng hilel hi. Ahih hang, Laisiangtho a um taktak mite adingin tua sunglutna thu peuhmah saantheih na’ng lampi omlo hi. 

Amasa in, Laisiangtho in mihing’ “kha” pen sithei a, pumpi zong hingkik ding acihna tawh kilehbulh linlian hi (1Thess. 4:13–18).

Anihna ah, Zeisu Khazih' hong hehpihna hangin upna tawh hotkhiat i hihna (Ephet 2:8–10) thugui langdo sitset in, mihing nasepna bulphuh sak hi.

Athumna, Laisiangtho in tawntung thu pen mi khat in ama’ nuntak sungin a khentatna kibulphuh a cihpen tawh kilehbulh leuleu hi (Mate 22:1–14; 25:31–46).

Alina, tua upna in Khazih nihveina hongpai ding pen nuaisiah tamai hi (John 14:1–3).

Angana, tua upna in, mikhat in ama’ nuntak sunga a pukna khempeuh tungah, a sih nung ciangin gualzo kikthei a cihpen, Laisiangtho sungah omlo hi (Heb. 9:27).

Tomgen leng, Christian upna sungah sunglut kikna cih limlim in ommun neitheilo hi.