---
title:  Sihna Geiah Omna
date:   05/12/2022
---

Tuhun khangthakte in kha sihtheihlohna a kipsak nadingin “sihna geiah omna” cih upna nei uhhi. Raymond A. Moody, Jr., in a laibu Life after Life: The Investigation of a Phenomenon—Survival of Bodily Death (Atlanta, GA: Mockingbird, 1975)  sungah, kum-nga sung hunla in, zato panin sikhin a kici a khuaphawkkik, mi zakhat tawh a kihona teng pulak hi. Tua mite a mimal kimin a khuaphawkkik dinguh ciangun, a dik a migi khuavak mi khat ka mu uhhi ciciat uhhi. Hih thu pen “sihna galkhat ah mihing’ khate gualzawhna” in kingaihsun hi (a kawm nunglam enin). Tua bang ngaihsutna a thapia laibu tampitak mah kumsim in ki hawmkhia ziahziah hi (Sinna 2 enin).    

`1 Kumpite 17:22–24; 2Kumpite 4:34–37; Mark 5:41–43; Luke 7:14–17; leh John 11:40–44 sungah thawhkikna tangthu teng sim in. A thokik misite bangzah in sihlaitak in khuaphawk ung ci uh a, tuathu banghang in thupi thei hiam?`

Sihna geiah om-ung a kici mi khempeuh pen, zato panin a si mite hi uh a, sitaktak nailo hi zaw dingin ki ngaihsunzaw hi. Lazarus bangpen a sihkhit nili bang sawtta ahih manin uihta (John 11:39) cihtawh saikak in. Sihna panin a thokik Lazarus leh a dangdangte in zong sih nungah bang thupiang a, paradise ah maw hell ah maw cih peuhmah a gen om vetlo uhhi. Hih thu zong, misite in khua phawklo hi cih Laisiangtho hilhna a thukimpih, a gamdai thumaan khatmah hi gige hi.   

Tua ahihleh tulai thulaang ahi “sihna geiah” omna e leh bangcih ding? Laisiangtho in misite khuaphawklo a cihna saangthei i hihleh (Job 3:11–13; Late 115:17; 146:4; Thuhilhsia 9:10), ahi thei thu nam nih in: lungsim uangluatna tawh muhtheih muhmawh mugawp zong hithei a, Satan in a vangliatna tawh khemgawp zong hithei hi (2Corinth. 11:14). Satan khemna a hihtheih na’ng thu in, meltheih a sisate peuh tawh kihothei mawkmawk uhhi! A nam nihmah in kithuah tuakmai hi. 

Hih khemna in mihing tampitak lungsim zogawp ahih manin, midangte in Laisiangtho lehdo in paigawp mahleh, eite ihihleh Pasian kammal bangin kiptakin omding thupi hi. 

`Sihna geiah omna pen “science” in ana thukimpih manin eite lungsim hong huupzo mahmah hi. Science in bangzah kipsak mahleh eite kidophuaina bangteng hong hilh naci hiam?`