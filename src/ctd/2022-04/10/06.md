---
title:  Laisiangtho Muhna
date:   01/12/2022
---

`1 John 5:3–12 sim in. Banghang in John in “tawntung nuntakna” pen Zeisu sungah omte bek hi ci in ciangtan piathei hiam?`

Laisiangtho in mihing omzia zui in tawntung nuntakna thugui leh laisiangtho tawh ahi lo kha nungta tawntung cih thugui pen 1John 5:11, 12 in telgen mahmah hi. Tua thu a kitelcian theih nading pen Pasian bekmah “nungta tawntung” (1Tim. 6:15, 16) a, Amah bek nuntakna’ naak hi (Late 36:9; Col. 1:15–17; Heb. 1:2) cih thu phawkden kul hi.   

Adam leh Eve pukna pan leitungah mawhna honglut ciangin (Piancil 3), amau leh a suan a khak khempeuh (ei nangawn) pumpi sihna tawh tawntung nuntakna taanlawh hihang. Tualai a tawntung nuntakna penmah i ngahkik theihna dingin hongit Pasian in, hotkhiatna ngiimna hong bawlsak pahlian hi. Tua hi a, Paul in zong “Ama’ mai ah paubaanna a neilo, misiangthote ahi ding leh, Khazih hangin Ama’ mite ahi ding in, leitung a pianma pek nangawn in Pasian in a hong teelsa ihi hi” (Eph.1:4) cihi.

Sawltak Paul mahin “mi khat (Adam) hangin leitungah mawhna honglut a, Mi khat mah Zeisu Khazih hangin” mihing khempeuh in tawntung nuntakna ngahthei uhhi (Rom. 5:12–21 cihi. Hihteng ah Paul in leitungah mikhat in sihna hong lutpih cibek in Adam ngawhpah lianlo hi. Mikhat a cihciang in Adam thupalsat manin leitung ah mawhna leh sihna honglut cihna zong hipah tuanlo hi. 

John in lah, “Pasian in tawntung nuntakna hongpia a, tua nuntakna pen a Tapa sungah omhi. Tapa a nei mi peuhmah nuntakna nei uh a; Pasian’ Tapa a neilo peuhmah nuntakna a neikei uh hi” (1John 5:11, 12) cihi. 

A kicianzaw lai in Zeisu in “Tapa mu in a ummi khempeuh in nuntak tawntungna ngah in, nitawpni ciangin ka hinsak ding ka Pa in a deih ahi hi” (John 6:40) cihi. “Keimah in thawhkikna leh nuntakna ka hi hi. Kei hong um mite asih uh hangin a nungta ding uhhi” (John 11:25) cihi.

Tua ahih manin tawntung nuntakna pen Khazih tungtawn in Pasian hong piakkhong cihna hi a, tu mahmah in ki lungmuang thei a, midikte thawhkikni ciangin ki nuntakpih ding hi. Thukhup nading in: tawntung nuntakna pen Khazih tungtawn bekin kipia ahihleh, Ama’ sungah a omlo peuh mah in tawntung nuntakna ngah khalo ding uhhi (1John 5:11, 12). Mihing’ kha pianzia limlim nungta tawntunglo cih thugui in, tawntung nuntakna hongpia a – Khazih sungah omtawh omlo tawh paradise leh hell sungah kikhol cih thugui tawh saikak dih in. Laang mahmah sam ahih hang Laisiangtho sungah om vetlo hi.