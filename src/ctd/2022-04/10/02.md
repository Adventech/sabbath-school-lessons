---
title:  A Si Theilo Thante
date:   27/11/2022
---

`Mark 9:42-48 leh Isaiah 66:24 saikak in. “A thante si theilo” cihpen na koici tel hiam? (Mark 9:48).`

Pawlkhat in “than” (Mark 9:48) acih pen, mi gilo sih nungah a kha pen hell tungsuk in, tua munah a tawntung in bawlsiatna thuak thapai a cihna hi ci in khia uhhi. Ahih hang hihbang khiatna in Laisiangtho gen bangin khuaphawklo in sihna tawh kituaklo a; Laisiangtholui bulphuhna zong nawlkhiin hi.

‘Than’ a cihzong khatbek hi lo a, than tampi mah a cihnopna hizaw hi. Misi’ luang muat a ne than mah acih nopna ahi hi.”—Robert G. Bratcher and Eugene A. Nida, A Translator’s Handbook on the Gospel of Mark (London: United Bibles Societies, 1961), p. 304. 

Mark 9:48 pen Zeisu in Isa. 66:24 pan a lak hi a; “Amaute a ciah uh ciangin Kei hong lehdote luanghawmte en ding uhhi. Amau a-ne thante si theilo in, amau kihalna-mei mit ngeilo ding a, amaute pen mi khempeuh’ kih hiding hi”cihi. 

Hih a lauhuai thute pen Pasian leh a galte kidona galphual ahi hi. Mei in a kaatlo teng than in ne; ahih keileh, than in nemasa in mei-in zong kanglailai ci uhhi. Koibang peuh ahizong in pumpi kisiatna pan kha suakta in hell sungah lengsuk cih peuhmah kigenlo hi.

Tua ahihleh a si theilo “than” cih in bang hiam? Isa. 66:24 a kammal pen Mark 9:48 in a zatkik hi a, tua thante si theilo cihna zong hituanlo hi. A deihna bulpi pen thante in amau nasep a zawh mateng in paikhialo a cihnopna hizaw hi. Mi gilote siluang a beitum mateng netum a cihna hizaw hi. 

A langkhatah Pasian’ midikte in “vantung thakte leh leithak” ah nuamsa mahmah ding uh a, Pasian’ maitang mu in bia ding uhhi (Isa. 66:22, 23). Tua bang lametna hongpia Zeisu in, thante leh meikuang in a nek maimai lel ding pumpi ahihlel leh, khutkhat khekhat mitkhat peuh kimlo in Pasian’ gam lut zawleng hoihzaw hi a cihpen, thulamdang lua hikhollo zaw hi (Mark 9:42–48).

`A tawpna ah, gupkhiat ahih keileh suksiat hihamtang hi. Munlai omlo hi. Tawntung nuntakna maw ahih keileh tawntung suksiatna maw khat teitei ngahding hihang. Tuni nang bang nateel tam? Tua nangteelna pen tawntung nunna leh tawntung suksiatna in koibang in huzaapsak thei ding nahiam?`