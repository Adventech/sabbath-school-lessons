---
title:  Purgatory ah Misiangthote
date:   29/11/2022
---

RC pawlpi in misite, paradise tung ding a kiging nailo peuhmah, a mawhna uh purgatory ah kisiansuah khit ciang bekin paradise ah kahto theipan hi ci in um uhhi. Purgatory ah a thuakna pen itlehngaih te’n a thungetsakna leh thuumsakna tawh kiamthei cibilbel uhhi.

RC upna thugui sungah kha kikholna (purgatory) kician mahmah hi: “Pasian hehpihna leh kikholhna tawh si napi, siangtho taktakzo nailote zong tawntung hotkhiatna ngah veve ding uh himah leh; vantung a luttheih na’ngun a sih nungah siansuahna a ngahphot uh kul hi.”—Catechism of the Catholic Church, (New York: Doubleday, 1995) p. 291. Amau’ gimthuakna pen misite adingin itlengaihte thungetsakna leh na hoih a bawlsakna uh hangin kiamthei hi ci hi. “Tua hi a, pawlpi in misite ading sumpi piaksakna, na hoih sepsakna hanthawn hi.”—Catechism of the Catholic Church, p. 291.

`Thuhilhsia 9:10; Eze. 18:20–22 leh Hebrews 9:27 simin. Hih munte in kha kikholna koibang in nial hiam?`

Kha kikholna (Purgatory) upna pen milimbiate’n hell meikuang a upna uhleh a misite ading a thungetna uh tawh kihelkhawm ahi hi. Laisiangtho umte ading peuhmah a saanhuai lohna (1) misite in han sungah khuaphawklo in om uh (Thuhilhsia 9:10); (2) a puksa mihing ki hi-a, ei’ dikna pen a puksa mihing mah ahi midang tungah kihawmsawn theilo (Eze. 18:20-22); (3) Eite’ Palaipa pen Zeisu Khazih bekmah (1Tim. 2:5); (4) Thukhenna nunung khit ciang sihna in zuipah a, hih nuntak sung pukkhaknate pen nihvei kipuahkikna omthei nawnlo hi (Heb. 9:27).

Tua sangin a lipkhaphuai zawkanlai khat pen, purgatory upna in Pasian omzia suksiatsak hi. “Satan’ nasep limlim pen vantung Pa kitelkhial ding cih hi limlim hi. Kha si theilo cih upna hong guan limlim hi. Hell-mei zong kuangden cih Satan bawltawm hi; Kha kikholna purgatory zong ama phuaktawm hi. Hih thute in Pasian omzia hong telkhialsak a, Pasian pen a gilo, ngongtat, a thuhan mahmah leh mawh maisak theilo bangin hong musak hi.”—Ellen G. White, Manuscript 51 (Dec. 10), 1890. Misite in Khazih hong paiding ngak in a ihmu kimlai; kha in kikhol uh a, suahtak na’ng khatpeuh in a geelsak ding ngakin gimthuak uh ci mawkmawk uhhi. 
 
`Kha kikholna leh tawntung gimna cih upkhialhna in upna thuguipi thupitna bang hong lak hiam? Kua um cih banah bang um cihpen banghang in thupi thei ding hiam?`