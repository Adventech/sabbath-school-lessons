---
title:  Hell Meikuangte
date:   28/11/2022
---

English mi RC Siadaw John Furniss (1809-1865) in, The Sight of Hell (Dublin: James Duffy, [1874], p. 24), kici naupang Laisimbu sungah, tawntung bawlsiatna pen; vantung leh leitung sangin a lianzaw sik-bawlung golpi khat tawh genteh hi. “Kum awn zakhat in khatvei vasa khat hongpai in, tua sik-bawhlung golpi pen a kha tawh nawk zel hi.” Laikungpu in, tua vasa in, sik-bawlung golpi pen a kha tawh a vatbeisiang sitset khit nangawn in zong, mi gilote kibawlsiatna pen kizom paisuklai ding hi ci hi.  Protestant tampi in suksiatte’ thu hibang peuh upna kinei thei ahih manin dahhuai mahmah hi.

`Malachi 4:1  leh Jude 7 sim in. Hih munte panin “kangtum” (Malachi 4:1) leh Zeisu in a gen “meikuang tawntung” (Mate 18:8) ahih keileh “a mitngeilo meikuang” (Mark 9:43) cihte koi bangin hong telcian sakthei naci hiam?`

“Tawntung” cih in (Heb. ‘olam; Greek aion, aionios) a kizoppih thudangte tawh kisai in khiatna tuamdang khat neilai hi. Etpak dingin Pasian tawh ahihleh (Pai. 33:27), Pasian a kip tawntungna acihna ahi hi. Mihing tawh ahihlehlah, (Pai. 21:6 denden) amau khantawn a cihnopna ahi hi. Meii tawh ahih leh (Mate 18:8; 25:41 om tawntung) a kang ding a om laisiah meimit hetlo in kuangsuak cihna ahi hi. Tua ahih manin “tawntung meikuang” a cihteh, migilote khempeuh “a zung a hiang” (Mal. 4:1) a beisiang dong kangtum ding acihna ahi hi.  

Mi gilote in gimna thuak tawntung ding cih upna pen lipkhaphuai tham hi. Mi gilote in gimna thuak tawntung leh, dawi gilote beingeilo ding hi. Mihing nuntakna zong Pasian hongpiak hi (Pai. 32:39; Late 36:9) a, “Amah in migilote sihna ah nuamtuanlo” (Eze. 33:1) hi. Tua hi a, mi gilote in banghang in gimna thuak tawntung sakliang ding hiam? Amau omnawnloh sak ding lem zawtham salo nahiam? Mi gilote pen “amau gamtatna bang” in thukkikna kipia ding hileh, mihing nuntak tomno khatlel khawng, a tawptheilo gimna banghang in kipialiang ding hiam? 

Laisiangtho in “tawntung meikuang” acih khempeuh pen, kumtul khit ciang a “meilii” (Mang. 20) a cihna ahi hi. Tua ahih manin, tumahmah in hell meikuang tawntung khin cihbang upna peuhmah pen laisiangtho tawh kituak hetlo hi.  

`Hell meikuang in a hoihpen zong ahih samloh hang, tawntung gimna tawh saikak leng Pasian hong itna lian koibang in honglak naci thei diam?`