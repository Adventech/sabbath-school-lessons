---
title:  Mihaupa Leh Lazarus
date:   20/11/2022
---

`Luke 16:19-31 sim in.  Hih tangthu in banghang in lei nuntak khitlam ading hi lo hiam?`

Laisiam pawlkhat in Luke 16:19-31 pen a kammal bang lianlian hiding a, misite’ dinmun taktak hipah hi ci uhhi. Ahih hang hih muhdan limlim in, Laisiangtho hilhna bang ahi lo, nunglam in i etsate tawh a kitukalh lamah hong paipih ding hi. Amasa in, vantung leh hell pen, a tungsa mite a kiho ziauzia thei dingin kinai mahmah (Luke 16:23–31) cihphot kul hi. Tua banah, hih leinuntak khit langkhat ah, pumpi in han sungah lum a, a khuaphawk kha in “mit, khutmee, leh leii” cihte neiveve in dangtak khawng phawkthei (Luke 16:23, 24) cih kul leuleu hi. Hih thu tengin misite’ omzia hong genna hi peuhmah leh, itlehngaih hell sung tungte’n tawp theilo a thuakna khawng mumu denlel in kihoho keii (Luke 16:23–31) ding cihpen, vantung in nopsakna mun hi lo limlim pah hi. Nu khat in a ngaih mahmah a tano khat hell sungah nakpi takin gimthuak mumu keii peuhmah leh tua nu in vantung nuamsa thei ding hiam? Tua bang hileh, dahna, kahna leh natsat om nawnlo ding (Mang. 21:4) cih Pasian’ hong kamciamna pen piangthei nawnlo ding hi. 

Tua tawh a kitukalh in tulai Laisiangtho siam mi tampi takmah in mihaupa leh Lazarus tangthu pen a genbang linlian in khiatpah ding ahi hi ci uhhi. Adventist pawlpi mi zong ahi hetlo George E. Ladd in hih tangthu pen, “tua hunlai Jew mite’ ngaihsutna bangin a genteh pakna bek hi a, misite omzia a hilhna hi peuhmah lo hi” cihi.—G. E. L[add], “Eschatology” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388. 

Mihaupa leh Lazarus thugenteh in, hoihtak in a kizeem sitset “mihau” khat leh “meimaa kidim khutdawh ngen Lazarus” (Luke 16:19,20) tegel kikal a kikhaihna pulakna ahi hi.  Hih thu in (1) tu laitak a dinmun leh mipi hong muhna teng pen mailam ah i saan ding thaman hipahpah lo (2) mimalsim mailam thaman ding pen hih leinuntak sungmah ah kithukhen a, leinun galkhat ah kilumlet kikthei nawnlo hi (Luke 16:25, 26).

“Amaute in Moses leh kamsangte’ thu a mannop kei uhleh, mikhat hong hingkik in amaute kiangah a va gen hangin, umsakzo tuanlo ding hi” ci in adawng hi (Luke 16:31) a cihi.

`Hih a vangnei Zeisu’ kammal tungtawn in, Laisiangtho thuneihna khawng eima dawnkik zia koici kidophuai cih hong hilh hiam?`