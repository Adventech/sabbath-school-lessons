---
title:  Si in Christ Tawh Omkhawm
date:   22/11/2022
---

`Philippi 1:21-24 leh 1 Thessaloni 4:13-18 sim in. Paul in cik ciangin “Khazih tawh omkhawm” leh(Phil. 1:23) leh “Topa tawh omkhawm” ding lamen hiam (1 Thess. 4:17)?`

Paul pen “Khazih sungah” (2Cor. 5:17) leh nihveina hongpai khit ciang “Khazih tawh” cihte in thuzawh mahmah hi (1Thess. 4:17). Sawltakpa bel a Honpa sungah a neih lungmuanna pen sihna nangawn in khen zolo cih tel hi. Rome laikhak sungah “sihna ahihkeh nuntakna” in “Topa Zeisu Khazih sungah hong itna tawh hong khen zolo hi” (Rom. 8:38, 39) cihi. “I nuntakleh Topa ading nungta ihi a, i sih leh zong Topa ading mahin a si ihi hi” (Rom. 14:8) cihi. 

Hih bang telcianna neisa in Paul in, thu-ummi a sisate pen “Zeisu sungah a ihmu mite” hi uh a (1Thess. 4:14), Khazih nihveina hongpai ciang in nungta tawntung dingin hong thokik ding (1Cor. 15:16–18, 1Thess. 4:13–18) cihi.  

Paul in “leitung pumpi si in Khazih tawh omkhawm” (Phil. 1:23) a cihteh, a sih ciangin a kha paikhia in Khazih sungah khuaphawk in omthei ding aci ahi diam? Hi vetlo. Paul in gimna tawh a kidim leinuntak nusia in Khazih tawh omkhawm nuam cibek a, tua thupiang tegel kikal ah hun tawm khat omlai cih peuhmah genkha hetlo hi. Paul in a sih phet leh van kah pahding lamen ci hetlo hi. Nihveina kumkik mateng saan ding thaman bangmah omlo cih telcianlua hi (2Tim. 4:8). 
 
Tomgen pahleng, “Paul in a sihkhit ciangin a theihkik masakpen ding in, meii sungah Khazih hongpai suk a, misite phong leh, amah zong “Topa tawh omkhawm ding” (1Thess. 4:17) ci hi. Laisiangtho laikungpu khempeuh zong, hih thupiang nihte kikal ah hun saupi tak mah in khen kha ding cih phawkhuai hi” —Andrews Study Bible, p. 1555.  

Hi napi Paul in banghang in nuntak sang sih utzaw thei hiam? A pumpi in natna satna thuak nawnlo in gimna khempeuh pan tawlngak ding a utna hi (1Cor. 9:27). Nihveina kumkik ciangin “dikna lukhu” zong sangtaktak ding (2Tim. 4:6–8) ci in lungmuanna kip nei hi. Paul in sih ding ut taktak hi zawlo a, tua thu paizia a zuihkul cih a theihman hizaw hi.  

`Sihna sungah mitsitsuk khit ciangin theihkik masakpen ding in, “Khazih tawh omkhawm ding” cihpen a nopding dan peuhmah; haksat hun laitak in kiphawkkha vetlo bilbel hi. Hihthu hangin Philipi mite tungah Paul kampaute koibangin hong telsiam sak naci hiam?`