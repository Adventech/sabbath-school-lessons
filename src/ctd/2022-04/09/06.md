---
title:  Biaknatau Nuaiah Khate
date:   24/11/2022
---

`Mangmuhna 6:9-11 sim in. Asisa galhangte “khate” in koibangin “biaknatau nuaih” kapthei uhhiam?`

Genkholhna seal ngana kihonna in a masiah a te tawh kibanglo se hi. Galhang kithatte khate in “biaknatau nuaiah” om uh in Pasian’ thuhkik nading ngen in kiko (Mang. 6:9–11) uh hi. Lai khia pawlkhat in tua “biaknatau” pen seal sagihna a biaknatau pen hi (Mang. 8:1–6) ci uhhi. Ahih hang, (Mang. 6:9–11) a “sisan” (paknamtui hi lo) pen in, meihal biaknatau tunga biakpiakna sisan kibua (Siampi. 4:18, 30, 34) hong phawksak hi. Biakpiakna ganno sisan pen biaknatau kimkot ah a kitheh mahbang in, Pasian’ thukham len in Zeisu’ teci panna a neih manun sihna bawlsiatna a thuakte’ sisan pen Pasian’ biaknatau ah kitheh bangin a gennopna ahi hi (Mang. 6:9; 12:17; 14:12).  

Biaknatau nuai a “khate” zong limpua vive mah hi. A taktak in la leng, galhang sihna thuakte’n, thukkik nadingin kapkaplai uh ahih manun, vantung nopsakna a dimin ngahlo hiding uhhi. Hotkhiatna thaman nopsakna ngah phalo tawh kibang uhhi. Thukkikna lunggulhna in nuntakna hong zawngkhalsak mahmah ding hi.

Vantung pen a om bangbang in John kiangah kilak khinzolo cih zong phawk ding thupi hi. “Sakol kang, san, vom leh a puang cihte galvai peuhmah om takpi hetlo hi. Zeisu mahmah zong temta tawh a ki at-liam tuuno bangin om takpi lo hi. Sapi li khanei cihkhawngte zong omtakpi lo a . . . tuamah bangin vantung biaknatau nuai ah ‘khate’ zong a omtakpi hi lo hi. Tua teng khempeuh in limpua limlak vive ahi uhhi.”—The SDA Bible Commentary, vol. 7, p. 778.

Adventist ahi lo, George E. Ladd gelhna ah (Adventist bangkeek in): “Mang. 6:9-11 sung thupiang tenglak ah, biaknatau cihpen meihal biaknatau mah hi a, sisan luanna munmah ahi hi. Biaknatau nuai a galhangte’ kha John in a muh acih pen, misite omzia leh misi kikholna mun cihbang hituanlo a; Pasian’ min hangin amau thahna thuak khin uh cih lahna limbek ahi hi.”—A Commentary on the Revelation of John (Grand Rapids, MI: Eerdmans, 1972), p. 103. 

`Thumaanlopi in bawlsiat thuak galhangte kuama peuh in, hong tungpan ding thutang adingin kap ngei nailo uhhi. Leitungah a om hetlo thutanna pen hong tung teitei ding cih upna tawh banghang in muangthei ding i hi hiam? Hih kamciam tungtawn in koibang in hehnepna ngahthei ding nahiam?`