---
title:  Thongkia Khate Thu Vahilh
date:   23/11/2022
---

`1 Peter 3:13–20 sim in. Khazih in Noah hunlai in “thongkia khate tungah koibang in thuhilh” hiam? (Pian. 4:10 etbeh in).`

Kha si theilo cih a um Laisiangtho khiate in, Khazih in han sungah a tawlngaklai in “thongkia khate thu vahilh” (1Peter 3:19) hi ci uhhi. Amau upna ah, mihing sungah a lutlo a kha in hell ah vapai a, tuiciin masiah in a sisa khate kiangah thu vahilh hi ci uhhi. Laisiangtho sungah, misite a dingin a nihveina hunhoih omngeilo (Heb. 9:27, 28) ahih man in, hih a nuihzak huai upna pen saanhuai hetlo hi. A thupipen ah hih upna pen, misite in thawhkikni mateng khuaphawklo in hansungah omcip hi (Job 14:10–12; Late 146:4; Thuhilhsia 9:5, 10; 1Cor. 15:16–18; 1Thess. 4:13–15) cihtawh kitukalh lua hi.

Hih mun in, a siluang han sungah a lum Zeisu’ kha va pai in, tuiciin masiah a migilo a sisate kiangah pai hi a cihna hipeuhmah leh, banghang in tuate bekin Ama’ thupuak za  tuanse ding hiam? Hell sunga a kuangkuang midang tampi zong omlai ci hi lo maw? Bangding a tuiciin masiah a site bek in Ama’ thupuak zasak sese hiam?

A uphuai hetlo lailai khat zong, Noah hunlai in a puksa thumanglo vanmite kiangah vapai a thuvahilh cimawkmawk uhhi. “Thongkia khate” pen “a cilkek in thumanglo” (1 Pet. 3:19, 20) ci a, laisiangtho in vanmi gilote pen tuni mahin zong thumanglo lailai (Eph. 6:12, 1Pet. 5:8) ci hi. Bekthamlo, a puksa vanmite pen “lainuai khuamial sungah sikkol kibulh in amau a ki thukhen ding Ni lianpi ngak in Pasian in koihcip” (Jude 6) a, hotkhiat theihna’ng hunhoih bangmah nei nawnlo uhhi.  

1 Peter 3 sung a neu 19 a “thongkia kha” acihte pen aneu 20 sunga tuiciin masiah “Noah hunlai” a “thumanglote” hi a cihuh zong phawkzel kul hi. Kha (Greek pneuma) cih kammal kizang a, lasiangthothak mundang (1Cor. 16:18, Gal. 6:18) ah zong, hotkhiatna’ng sapna za in a sangthei mite a cihna in kizang hi. “Thongkia” acih zongpen, thongtaktak hi lo a, kipuahphatna anei mello mawhna thong (Rom. 6:1–23; 7:7–25) a cihna ahi hi.

A ngawngkhauh tuiciin tunmaa mite tungah Khazih in thuhilh acihpen Noah’ thuhilhna tawh tangtungta (Heb. 11:7) a, amah zong ama’hun tawh kizui in “thumaan thuhilhpa” (2Pet. 2:5) hong hi veve hi. Peter’ kammalte a hihleh cihtakna tawh kisai a genna hi a; misite thutawh kizopna omlo hi.