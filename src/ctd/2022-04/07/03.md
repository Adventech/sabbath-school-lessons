---
title:  “Amah Thozo!”
date:  07/11/2022
---

Khazih in, Satan leh a dawi gilote tungah a gualzawhna pen, singlamteh leh hankhuk hawm in kipsak hi. “Zeisu hankhuk sungah a kisial ciang in, Satan gualzo hi. Honpa in Ama’ nuntakna lakik thei nawnlo ding cih lamen hi. Topa’ luang kei a’ ci in, hankhut cingcip sak in, Khazih pen galmat tamai hi. Vantung kamtaite hong pai ciangin a vanmi gilote taimang ahih manin heh mahmah hi. Khazih in gualzo takin hong paikhiat tak ciangin, ama’ ukna gam tawpta ding a, a tawpna ah amah si ding cih theita hi.” -- Ellen G. White, The Desire of Ages, p. 782.  Khazih in a mihing hihna a sih hang, a Pasian hihna si hetlo hi. Pasian ahih manin sihna khaukual botsat zo ding vang nei veve hi.

`Mate 28:1-6; John 10:17, 18 leh Rom. 8:11 sim in. Zeisu’ thawhkik lai in kua mapang pen hiam?`

Zeisu in, Samaria-Peraea ah a naseplai in, Ama’ nuntakna khiatsuk theihna leh lakkik theihna vang ka nei hi (John 10:17, 18) cihi. Martha kiangah zong “Keimah in thawhkikna leh nuntakna ka hi hi” (John 11:25) cihi. Mundang ah zong Ama’ thawhkikna pen Pasian’ nasepna (Sawl. 2:24; Rom. 8:11; Gal. 1:1; Heb. 13:20) cihi. A vanglian mahmah vanmi khat zong tua minthang thupiang sungah a kihelkha hi (Mate 28:1, 2).

Mate 28:11-15 sungah, gam makaite in Zeisu’ langkhat ah a hai langdona nasepteng pulak hi. Hankhuk cingte in makaite kiangah “tua thupiangteng” gen khin hi (Matt. 28:11). Hankhuk cingte in thawhkikna a muh uh pen thukip ahi hi. Hikeileh, amau’ kampau in bang khiatna nei ding? Vantung pan vanmi khat hong kumsuk in suangpi khuk in a tungah tu a, hancingte kawngkaw lianguh hi. Tua khit in amau theih thu pen han hawmpi hipah hi. Hancingte a khuaphawkloh sungteng in, vanmi in Zeisu’ luang lakhia maw? Nungzuite hizaw maw? Midang khatpeuh maw? Bangpeuh ahi zongin Zeisu’ luang om nawnlo phot hi.

Vanpan vanmi khat hong tuahsuk ciangin mite laulua kawngkaw gawp in, han zong hawm khin cihliang bel, biakna makaite adingin nak zumhuai mahmah hi. Hancing galkapte’ gen thute hangin, amau lungsim buaizo mahmah ahih manin, amaute in “galkapte sum tampi pia uh” (Mate 28:12) hi. Tua amau thugen i cih pen Zeisu’ thawhkikna ahi hi.

`Khazih thawhkikna a mu masa pen Romte hi cih pen pawlkhat in zahpih mahmah uhhi. Banghang? Hih thupiang in: Gentile mite kiang lamah lungdamthu kiheita cihna limlak ahi thei diam?`