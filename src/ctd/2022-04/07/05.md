---
title:  A Thokik Khazih' Tecite
date:  09/11/2022
---

`John 20:11-29 leh 1 Cor. 15:5-8 sim in. Nungzuite in a thokik Khazih a muhcilun koicih uhhiam?`

Hankhuk hawm geipan vanmi nihte in, Mary Magdalene leh numei dangte kiangah Zeisu thokikzo ci in gen uhhi (Mate 28:1, 5–7; Mark 16:1–7; Luke 23:55; 24:1–11). A sawtlo in amau kiangah Zeisu hong kilaak in, amaute in Amah a  bia uhhi (Mate 28:1, 9, 10; John 20:14–18). Peter kiangah zong kilaak (Luke 24:34, 1Cor. 15:5) a, tuakhit Emmaus khua paina lampi ah, a lungsim uh meibang in a kuang nungzui nihte kiangah zong kilaak hi (Maku 16:12; Luke 24:13–35). Zeisu in inn tung khandei sung hong lutvat ciangin, nungzuite lau mahmah photuh hinapi, a nung ciangin, lamdang sakna leh lungdamna tawh kidim uhhi (Luke 24:33–49, John 20:19–23). Tua khit kaal khat ciangin, Zeisu in kongpi hong hetlo in honglutvat ciangin, Thomas bang in thawhkikna uplawh zawzen hi (John 20:24–29).

A thawhkik leh a vankah kikal ni sawmli sungteng in, “ a sanggam zanga bang in muhkhat in mu uh” (1 Cor. 15:6) a, tua khit ciangin James in zong mu (1 Cor. 15:7) in, Galilee tuili geiah zong nungzui pawlkhat tawh zing-an nekhawm in, tua khit teh, Peter tawh zong kiho hi (John 21:1-23). A kilaakna dangdang zong omlai ding hi (Sawl. 1:3). Van a kahtoh madiak in khatvei kilaak lai hi (Luke 24:50-53; Sawl. 1:1-11). Paul kiangah zong Damascus paina lampi tungah kilaak ahih manin a thokik Khazih mittang in mu in kiciamteh hi (1Cor. 15:8; Sawl. 9:1-9).

Nungzui dangte in amau tawh a omlo Thomas kiangah a Topa thawhkik thu a gen uhleh, “A khut siktukilh tawh akikilhnate mu in, tua a siktukilh maa vangte ah ka khutmeete ka khum tek kei a, Ama pangpi zong ka khut tawh ka lawntek keileh ka umkei ding hi” (John 20:25) cihi. Kaal khat khit ciangin, Zeisu in a nungzuite kiangah kilaak kikleuleu a, Thomas zong amau lakah kihelthei ahih manin “Na khutmeete tawh hong lawng inla, ka khutte enin, Na khut zan inla, ka pangpi zong lawng in. Umlah nawnkei inla, um taktak in” (John 20:27) aci hi. Tua ciangin Thomas in “Ka Topa, ka Pasian” a cih ciangin Zeisu in, “Kei na hong muh ciang bekin hong umpan na hi hiam? Kei hong mulopi in hong umte mi hampha hi” (John 20:29) aci hi.

`“Kei hong mulopi in hong umte mi hampha ahi hi.” A thokik Khazih namuh ngeiloh hang, Zeisu na- up theih nading paulam bangteng na nei hiam?`