---
title:  Amah Tawh Mi Tampi Thokhawm
date:  08/11/2022
---

“Tua laitak in biakinn sung deina puan a lu panin a tawdong kikeek in phel nih a suak hi.  Zin zong liing in suangtumpite a kitam hi. Hankhukte zong kihong a, Pasian’ mi a sisa tampite zong kithokiksak hi.  Hankhuk panin amaute paikhia uh a, sihna panin Zeisu a thawhkik khit ciangin, amaute zong khuapi siangtho sungah hong lut uh a, mi tampi in a mu uhhi.” (Mate 27:51-53).

`Hih a manpha tangthu in, Zeisu thawhkikna leh a gualzawhna bang peuh hong hilh naci hiam?`

Zinliing khat in Zeisu’ sihna pulak (Mate 27:50, 51) a, a dangkhat mah in a thawhkikna pulak leuleu (Mate 28:2) hi. Zeisu a sih laitak lian in “Zin zong liing in suangtumpite a kitam hi. Hankhukte zong kihong a, Pasian’ mi a sisa tampite zong kithokiksak hi. Hankhuk panin amaute paikhia uh a, sihna panin Zeisu a thawhkik khit ciangin, amaute zong khuapi siangtho sungah hong lut uh a, mi tampi in amu uhhi.” (Mate 27:51–53). Hih misiangte pen, Zeisu a thawhkik bangin, thawhkik ni ciangin a thokik ding misiangthote limlak khol ahi uhhi. Tua bangin Zeisu a thawhkik manin, Jew mite tampitak mah in, Ama’ thawhkikna um takpi thei uh a, midang tampitak mah leh siampi tampitak mah in amau Honpa in sangthei ta uhhi (Sawl. 6:7).

“Ama’ nasep hun sungin misi thokiksak hi. Nain meigongnu tapa, ukpipa tanu leh Lazarus cihte thokiksak hi. Ahih hang, hih mite in sihtheih nawnlohna silh nailo uhhi. A thawhkik khit uh ciangun, si thei lai veve uhhi. Khazih thawhkik lai in han sungpan hong thokikte ahihleh nuntak tawntungna tawh kithokiksak hi. Zeisu in sihna leh hankhuk tungah a gualzawhna pahtawina in amaute vantungah kikahto sak hi. Hih mite khuapi sungah lut uh a, Khazih in sihna pan a thawhkik manin, kote zong Amah tawh hong kithokiksak ci uhhi. Tua bang in thawhkikna thumaan kinungta tawntung sak hi”—Ellen G. White, The Desire of Ages, p. 786.

Lei mihingte ngeina bangin, siampiliante hampha thei mahmah uhhi. Amau minam’ biakna ukzo mahmah bek thamlo, Rome kumpi lamte leh mipite zong amau deihna lamlam ah heizo uhhi. A phawkkhakloh khat “Pasian in mihingte’ kumpigam uk a, a teelmi peuhpeuh kumpi a suaksak thei hi” (Dan. 4:32) cihthu ahi hi. Amau’ zuauthu genteng zong, a thokik misiangthote thugenna tawh kilehbulh gawp in thukip suak zolo hi.

`Tu laitak in bang thusia peuh tuak tamah leng, hih a puuk leitungah omlai i hihman in, Pasian’ gualzawhna nunung koibang in muang thei ding ihi uhhiam?`