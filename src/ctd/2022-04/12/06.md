---
title:  Amah Hong Kilat nading Kiging
date:   15/12/2022
---

A manlah mahmah leitung ah i teng a, a deihhuai, mitang a la natamlua mahmah hi. I kidop keileh, tuate in i hunneih khempeuh hong zatsak ding a, a thupizaw teng hong hepkhiat sak ding hi. Cyber pilna in a piansak pen hibang bek hi nailo a hih manin, a khang a khang in Christian nuntakna pan hong kiamsak thei ding in Satan’ hanciamna khempeuh pan i kikep mahmah ding ahi hi. 

Tuabang in a kikemlo peuhmah, leitungnate, taksa deihnate, a tawpna ah i kha hong suksiat sakthei thute ahi uhhi. 

`2 Peter 3:14 leh 1John 3:1–3 simin. Nihvei kumkikna a ding kisakkholna leh tua minthangni a ding kigingsa cih tegel koibang in kilamdang hiam?`

Nihveina kumkikna a ding in kiginkhol na’ng hunlakna hangin uaikai na’ng paulam khat hongsuak hi. Hih thu in, nasem gilopa a ding in “Ka Topa hong pai haklai ding hi” (Mate 24:48) ci in uaikaina piangsak thei hi. 

`Late 95:7, 8; Heb. 3:7, 8, 15; leh Heb. 4:7. Hih mun tengin tumahmah in kigin ding bangci gen hiam?`

Laisiangtho lampan ahihleh, hotkhiatna hun pen “tuni” hi a, zingciang (Late 95:7, 8; Heb. 3:7, 8, 15; Heb. 4:7) ci ngeilo hi. Tuaban ah kikhelna lianpi khatmah a omkeileh, tua omdan mah kizom toto lel ding hi. Hun peuhmah in thu-umlote thu-umsak thei tuanlo hi. Mikhat hehpihna sung ah a omsuak kei a, upna tawh a kalsuan keingal leh, hong lungkhauh ding, hong uppihlo ding, angkhual ding a, thu-umlomi hongsuak lel ding hi.

Hihbang ciangin i nisim nuntakna pen i khangkhatbup a dingin limkhat hongsuak ding hi. Tua hi a, Pasian’ hehpihna tawh, mailam thu geelphat kul a, nisim in Zeisu hongpaikik nading kigingden ding hihang. I nuntak sung a bang hong tungding cih thei khollo ihih manin tuni pen nangma ni-nunungni hithei hi.

`Tuni in Zeisu hong paiding hi peuhmah leh, koibang in nakiging thei ding hiam? Sabbath niciangin kikum ni maw.`