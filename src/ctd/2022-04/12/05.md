---
title:  Kha Hong Makaihna
date:   14/12/2022
---

Khasiangtho pen eite’ lungsim sungah Pasian’ hong itna a luangsuk sakpa hi a (Rom. 5:5), hotkhiatna taktak sungah hong tun (John 16:7–11), thumaan khempeuh sung hong (John 16:13) tungsak, lungdamthu picingsak dingin tha hong guan (Sawl. 1:8) hi. Satan in hong kiamsuksak nading a nasep khempeuh pen Khasiangtho in hong daltan sakden ahih manin, Khasiangtho nasep leh omzia khempeuh a kitelkhialh theihna ding in Satan a hahkat mahmah ding mah ahi hi. Mi pawlkhat in Khasiangtho a mimal in omlo a cih kawmkal ah, pawlkhat inlah, Ama’ hong puahphat ding sangin a silpiak peuh laamsang zaw uhhi.  

`Sawltak 8:4–24 sim in. Samaria mi aisaanpa Simon in, Khasiangtho hong puahphatna lo tawh Ama’ silpiak ngah nuam pongmawk hi. Tu hun in tuabang a ciing a omthei diam?`

Pasian’ tate i cih ciangin Pasian’ thumaan khempeuh sungah (John 16:13; John 17:17) Kha siangtho in a makaihte (Rom. 8:14) ahi uhhi. Zeisu in hong vauna ah, “Topa, Topa, hong ci khem peuh” vangam lutlo dinguh a, vantungah Pa’ deihna bang a gamta tebekmah lutding uh cihi. Tua ni ciangin, “Topa aw, Nangma’ min tawh thuhilh in, Nangma mintawh dawite hawlkhia, Nangma’ mintawh nalamdang lian tampi bawl hi lo kahi uhhiam?” hong cih ciangin, “Note ka hong thei ngei keihi. Siatna a gamta mite aw, kei kiang panin kihemkhia ta-un kaci ding hi” (Mate 7:21–23) cihi. Hih thu in Khasiangtho in Amah tektek in a muapsa Pasian’ thu panin lam hong pialpih ngeilo cihna hi a – tua Thu i picinsak tawntung na’ng hong makaihzaw hi. 

Thumaan khempeuh sungah hong makaih Khasiangtho mahin midangte zong tua thumaan sungmah ah i makaih theih nadingin tha hong guan (Mate 28:18–20; Sawl. 1:8) hi. Tua siangtho nasep i zop tohtoh kawmin, Ama tuamhuhna zong kingah khalai hi. Tua ahih manin, zingsang simin Topa’ maiah kuun in Ama’ tungah ki-aap phapha ding hihang. Tuabang hihleng, Ama’ Kha in hong khanglo sak in hong siansuah ding hi. 

Tua hi a, Ama’ hong makaih theihna dingin lungsim hong ding hang a, nisim in thumaan a kici khempeuh hihsawm ding hang a, thukhial a kici khempeuh pelhsawm ding hihang. Tua zong pen Pasian mahin hong piak thahatna bektawh semding hang a, Amahmah in hong kamciamsa Khasiangtho vang i ngahtheih nading in Ama hong cihbang in nungta ding hihang. 

`Zingsang simin Khasiangtho hong makaih nading in lungsim hongin thungetna in banghang in thupi mahmah hiam?`