---
title:  Khazih' Lungsim
date:   13/12/2022
---

Mihing pawlkhat in kimlehpaam khel leng mimal kikhelna piangthei ci in um uh hi. Tua lian aive, zia-etna sung hong tunthei mun peuhmah pelhngiat ding hizaw hi (Late 1:1; Pau. 5:1-8). Ahihhang, zia-etna peuhmah pen lungsim pianthakna bek tawh kidalzo thei hi. “Mihing’ lungsim sung panin nungak tangval mawhnopna, guktakna, mithahna, zileh pasal neisate tawh mawh nopna, huaihamna, gitlohna, khemna, gamtat hoihlohna, enna, mi gensiatna, kisialhna, leh haitatna a piang sakthei ngaihsutna hoihlo khempeuh, mihingte sung panin pusuak in mite ninsak ahihlam theilo na hi uhhiam?” (Mark 7:21, 22) aci hi. Eite’ lungsim leh omzia piangthak ding kul mahmah cihna ahihi.

`1 Cor. 2:16; Late 24:3, 4; Romte 12:2; Philippi 4:8; and Colossian 3:2 cihte sim dih in. “Khazih' lungsim” nei cihpen bang acihnopna hiam?`

Topa in “thuciamthak” sungah hong kamciamna ah, Ama’ mite’ lungsim sungah Ama’ thukham koihsak ding a, amau lungtang tungah gelhsak ding (Jer. 31:31–33; Heb. 8:8–10; Heb. 10:16) cihi. Tua ahih manin mualtung thuhilhna ah, Topa in Pasian’ thukham zaisak thuksak semin mihingte’ ngaihsutna ah koihsak hi (Mate 5:17–48). Tua hi a, zia-etna tungah gualzawhna limlim pen, eima ngaihsutna ciangdong a tuntheihna’ng in Pasian hong lainatna bekmah in hong tunsak thei bek ahih manin, tua kamciam hoihtak in i ngen ding a mawhnopna lungsim i tawlnga sak ding uhhi. 

Hih leitungah bangzahta in citak tamahleng, mawhneilo siangsitset zo theilo ding hihang. Ahihhang, Khazih sungah i om nakleh, Ama’ dikna in hong tuamcip hi. Picing zolo himah leng, Ama’ sungah a picingsa hipah lel hihang (Phil. 3:12–15). “Khazih tawh i kipawlkhop ciangin, Khazih' lungsim i neithei hi. Eite tatlehhek sungah sianthona leh itna taangkhia a, lungneemna leh thumaan in eima nuntakna hong uksak hi. I mizia maipuak khempeuh kikhel hi. Kha sungah Khazih hong omman in kha in kikhel dingin hong thasaal a, i sungah a omsa daihna leh lungnopna in a pualam ah hong kidawkkhia hi.”—Ellen G. White, Selected Messages, book 1, p. 337. 

Zeisu’ thu mang dingin upna tawh nisimin ki-aap, angkhualna sisak, nisim in thasaan ding khentat leng hihbang pianthakna tawh i nuntakpih thei ding hi. 

`Mawhnopna lungsim tawpsak thei lecin koici nuntak ding cih ngaihsun in. Na nuntak zia bangzah a kikhel ding hiam? Tuabang nahih theihna ding lampi khatbek in bang hiam?`