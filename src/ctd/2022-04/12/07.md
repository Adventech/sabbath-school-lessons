---
title:  Ngaihsutbeh Ding
date:   16/12/2022
---

EGWhite, The Ministry of Healing laimai 241-259 “Mind Cure”; leh The Sanctified Life laimai 7-16 “True and False Theories Contrasted” simin.

“Kidona lianpi zong a tawpna naita hi. Tuipi leh leitung thusia khempeuh pen na khempeuh a tawpna tungta cihna hipah hi. Gal kidona leh ki-thawmvauna khawng in honglak hi. Tua thupiang teng hangin a lung pataulo Christian khatpeuh a omdiam? Topa hongpai ta hi. Pasian hong naihna khesuan ging zong i za thei uhhi.”—Ellen G. White, Maranatha, p. 220.

“Nisim in upna tawh nungta in. Haksat hun hong tunma in lungkham luatna tawh, haksat hun masa nei peuhmah ke’n. ‘Tua hun haksa laulua ing, kei dingzo kei ning’ ci in lung himawh ke’n. Tu laitak in tuni a ding bek nungta in. Zingciang pen nanga’ hi lo hi. Tuni mahin gualzawhna la in. Tuni mahin thungetna tawh nungta in. Upna galdona hoih do in. Pasian in nang thupha hongpia cih umin. Khuamial leh uplohna tungah na gualzawh ciangin, i Topa deihna napicing sak ding a, na kimkot ah zong thupha na hi tading hi.”—Ellen G. White, Signs of the Times, October 20, 1887.

“Topa hongpai tading ahih manin, kilemna tawh Amah dawn dingin kiging in. Eite kimkot ah a om khempeuh tungah khuavak hawmsawn dingin, i hih theihzah in sem ding hi hang. Dah ding hi peuhmahlo, nuam ding, Zeisu i maiah omsak tawntung ding hihang. Ama hongpai ding hun ngakkawm in kiging ding hihang. Amah i muding a, Amah’n a hong dawnding bangzah in nuamhuai hiam! I ngakna a sawt hangin i upna kiam tuanlo hi. Kumpipa Ama’ hoihna muthei hileng, a tawntung in thupha ngahmi ihi ding uhhi. “Innlam zuan ding” ci in awng nuam ing. Khazih in vangliatna leh minthanna tawh hongpai in, Ama’ tatsa mite tawntung innah a ciahpih ding hun hongnai ta hi.”—Ellen G. White, Heaven, pp. 165, 166.

**Kikupding Dotnate**:

`Mihing khat pumpi, lungsim leh kha cihte in pumkhat hi uh a, kikhen theilo cihthu in, biakna leh mimal nuntakzia a ki zopna koibangin hong telpha sak hiam?`

`Khanlawhna maan khempeuh Pasian kiangpan hongpai hi a, mihing gamtatna ki bulphuh hetlo hi. Tuathu Pharisee mipa leh siahdongpa (Luke 18:9–14) gentehna tawh koibang in kibangthei ding hiam?`