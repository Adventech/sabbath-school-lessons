---
title:  Laisiangtho Zui-a Muhzia
date:   10/12/2022
---

### Tukalsung Simding
Luke 2:52; Mate 4:23; 1Cor. 6:19, 20; Late 24:3, 4; Sawl. 8:4–24; 1John 3:1–3.

> <p>Kamngah</p>
> “Nopsakna a hongpia Pasian in na khempeuh ah sianthona leh kicinna hongpia henla, na kha uh na nuntakna uh leh na pumpi uh hoih takin hongkem henla, i Topa Zeisu Khazih hongpai ciangin mawhna khat zong a nei hetlo dingin hong bawl tahen”(1 Thessalon 5:23).

Mangmuhna laibu in Zeisu hongpaima a “leitungbup huam” in a piangding thunih pulak hi. Mangmuhna 13 in leitungbup huam khialhna gen a, leitungbup in tuipi sungpan hong paikhia tua sapi lamdangsa in zui ding cihi (Mang. 13:3, 7, 8, 12, 16). Mangmuhna 14 leuleu in, leitungbup ahuam thumaan gen a, “tawntung lungdamthu” pen “minam khempeuh, beh khempeuh, kam khem peuh leh mi khempeuh tungah” kihilh ding cihi (Mang. 14:6, 7). 

Tua “a lauhuai hun” (2Tim. 3:1) “huih bang upnate” (Eph. 4:14) honglaang ding a, mite in “thumaan thutak ngai nuam nawnlo in, tangthu phuahtawm peuh ngaihsutpi in neiding uhhi” (2 Tim. 4:4) cihi. “Alian thukhial nihte ahi, kha si theilo leh Sunday sianthona tungtawn in, Satan in mi khempeuh ama’ khemna nuaiah omsak ding hi. Amasazaw in sikha thu abul phut ding a, a zom in Rome tawh thukimna khat a bawl ding hi.”—Ellen G. White, the Great Controversy, p. 588.

Hih hun nunung thupiang teng a piankhit dongin, eite in i neihsa thumaan ahi mihing omzia sihna vai peuhmah, Khasiangtho makaihna zong in, Khazih minthanna tawh hong paikikna’ng kiging sawm ding hi hang.