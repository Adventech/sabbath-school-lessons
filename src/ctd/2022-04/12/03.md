---
title:  Pumpi in Biakinn
date:   12/12/2022
---

A sithei pumpi leh a sitheilo kha a kithuahsak manin mihing pumpi tawh kisai ngaihdan a tuamtuam omsak hi. Etpak dingin Greek thu-upna ah mihing’ pumpi pen kha’ thong hi a, sihna tawh suakta hi ci in um uh hi. Hih milim biate upna hangin, Christian tampi takmah in, pumpi pen kha teenpakna leibuk hi a, thawhkik ciangin pumpi mah tawh kigawmkik ding hi ci uhhi. A kilehbulh in, Pasian umlote in mihing pumpi pen pasian hi ci a; amau in Pasian leh vannuai pen pum khat hi in a kibang hi ci uhhi. Amau adingin na khempeuh Pasian hi a, mihing pumpi zong Pasian sungah a kihel mah hi ci uhhi. I kimkot ah a kitukalh upna laang ahih manin, mihing’ pianzia tawh kisai Laisiangtho hilhna tungah dingkip ding hihang. 

`1 Cor. 6:19, 20 leh 1Cor. 10:31 sim in. I pumpi in “Pasian’ Biakinn” leh “Khasiangtho Biakinn” cih theihtelna in eima nuntakzia koibangin hong huzaap thei ding hiam?`

Adam leh Eve tegel pen Pasian’ limmel suun in kibawl a (Pian. 1:26, 27), amau gamtatzia bek hi lo in, a pumpi mahmah in suun hi. Tua limmel kisusia in mawhna in hong seelcipsak ahih manin, a pumpi mahmah cidamkik in nuntakna singkung a zuatkik theih nading pen, hotkhiatna nasep ahi hi.

Tua puahphatna in khantawn nasep hi a, Zeisu nihveina hongpai in, kisiat theihna in kisiat theihlohna leh sihtheihna in sihtheihlohna a silhtak ciangin picing pan ding hi (1Cor. 15:53, 54). Sawltak Paul in a lawmpa Gaius kiang a laikhakna ah “ka lawm it Gaius aw, nang na cidam in, na vai khempeuh zong na maa pai ding hi ci in lamen ing. Kha’ thu tawh kisai lamsang zong bangmah lungkhamna omlo ding hi” (3John 1: 2).

Mihing pumpi pen a kikhenkhia theilo cih thei masa phot inla, biakna vai khempeuh in zong mihing nuntakna huam ahih manin, biakna vai i awlmawh mah bangin pumpi cidamna zong i awlmawh kul hi. “Na hihna khempeuh uh, nekna dawnna ahi zongin Pasian minthanna dingin na hih un.” (1Cor. 10:31) cih thukhun tawh kimakaih kul ding hi. Ahih hang eite tenna leitung ah mihoihte in a hoihpen a bawluh hang, mawhnei mi i hihna dungzui in a suulzui kithuak veve cih phawk ding hihang. Tua hi a, Pasian muanna tawh a hoihpen in gamta inla, a piang khempeuh Pasian aap in.