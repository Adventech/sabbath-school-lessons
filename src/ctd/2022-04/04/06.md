---
title:  Leivui Sungah A Ihmute
date:  20/10/2022
---

Laisiangtho thak in misite’ thawhkik na’ng thu tampi takmah hong hilh a; tua mahbang in Laisiangtho lui sungah zong, thawhkikna’ng upna hong kidawk limlim hi. Laisiangtho lui mite in zong, eite mahbang in thawhkikna nunung um uh hi. Zeisu’ hunlai in Martha in zong a um hi (John 11:24). Jew mite mahmah in, a vekpi a hikeiphial zong in, ni nunungni ciangin thawhkik ding pen na thei veve uhhi (Sawltak 23:8 en in).

`Daniel 12 sim in. Hih kamsang lianpa in thawhkik na’ng bang lametna gen hiam?`

Daniel 12:1 in Micheal pen “a lian vantungmi” ci a, tua thu tawh kisai kinialna tampi omzel hi. Daniel’ mangmuhna khatsim in Khazih leh Ama’ gam thu vive thupi gen den ahih manin, hih thu zong tua mahbang in a genna hi ding hi. Pasian khawng zong “vantung galkap mangpa” (Dan. 8:11), “kumpite’ Kumpipa” (Dan. 8:25), “Kumpipa Messiah” (Dan. 9:25) leh a nunungpen in “Michael a lian vantungmi” (Dan. 12:1) naci hi. Tua hi a, Michael icihpen Khazih ahi hi.

Laisiangtho lui in midikte thawhkik na’ng thu a gen phatphatna zong omlai hi (Job 19:25–27; Late 49:15; 71:20; Isa. 26:19). Daniel leuleu in 12 sungah midik leh midiklote thawhkikna genkhawm hi. Michael hong kilang ding a “leitung leivui sungah a sisa mi tampitak, pawlkhat a nungta tawntung ding leh pawlkhat tawntung zumna leh minsiatna thuak dingin hong thokik ding uhhi” (Dan. 12:2).

Mi tampitak in, mi pawlkhatte thawhkikna tuamvilvel khat omding a, a citak leh a citak lote in Khazih hong paikik ni in tho ding ci in um uh hi. “Hante kihong in, ‘leitung leivui sungah a sisa mi tampitak, pawlkhat a nungta tawntung ding leh pawlkhat tawntung zumna leh minsiatna thuak ding in hong thokik ding uhhi’ (Dan. 12:2) cihi. Vantungmi thumna thupuak upna sungah a si mite in, Ama’ thukham a kemcing mite tawh kilemna a bawlna za ding in, minthanna tawh han sung panin hong paikhia ding uhhi. ‘Teipi tawh Amah a sunte a kipan’ (Mang. 1:7), Khazih a sih ding lai in ciamnuih bawl in a zahpih mite, Ama’ thumaan leh Ama’ mite nakpi takin a langdote, tuate in, Ama’ minthanna leh Amah tungah a citak a thumangte’ pahtawina mu dingin hong tho ding uhhi”—Ellen G. White, The Great Controversy, p. 637.