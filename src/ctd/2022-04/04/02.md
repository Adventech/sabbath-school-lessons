---
title:  “Pasian Ka Mu Ding Hi”
date:  16/10/2022
---

`Job 19:25-27 sim inla, John 1:18 leh 1 Timothy 6:16 te tawh enkak in.  Cikciang leh koibang dinmun tawh “Pasian muh ding” lamen hiam?`

Nuntakna peuhmah kitokkim hetlo hi. “Mi hoih” in thuaksia in “mi hoihlo” in peuh nuamsa zanzan hi (Late 73:12-17; Mal. 3:14-18).  Muh paktheih dingin Job pen “Paubanglo thutang” in “Pasian zahtak gamtat hoihlo peel”   (Job 1:1) hi. Tua kawmkal ah, Satan in kisiat theih nading lampi tampitak mah azat theih ding Pasian in phal hi. A lei pumpi mahmah natna meima tawh bawlsia (Job 2:1-8) hi. Neihlelam lam pan, a neihsa ganhing honpi leh na tampi mah mansuah dikdek hi (Job 1:13-17). Ama innkuan sung pan, a nasemte leh a sungpiang atate mahmah sihsuah hi (Job 1:16, 18). Lungsim lam pan, a lawmlegual tengin kiim-uum in a mawhna a thuak ding mah hi ci-in mawhsak ngeingai uhhi (Job 4:1-5; 27; 8:1-22; 11:1-20). A zi tektek in zong “Na upna khiam tuanlo ding na hiam? Pasian samsia inla sisuk mai in!” (Job 2:9) ci zawzen hi.

Leitung buppi ading Pasian leh Satan kidona lianpi galphual ahih lamtak Job in theikhalo hi. Tua thuaksiatna sungah, amah piangdah lehbang utliang hi (Job 3:1–26). Pasian tungah amah thumaan tentan ahihna ama’ kammal sungmah ah, “Amah’n kei hongthat mahtaleh, ka muang teitei ding hi” (Job 13:15) cihi. Ama’ nuntakna bei kuanta cih theihtuak mahmah hi napi, tua sihna pen a tawpna hilo ding cih ama’ kammal in pulak hi. A sawtlo in amah siphial mahtaleh, ni khat ciangin Honpa in, amah ngeingei thokiksak ding a, ama’ pumpi mah tawh Pasian mu ding cih upna khauh mahmah nei hi (Job 19:25–27). “Hih pen a kikhial theilo etpak theih thawhkikna lim ahi hi”—The SDA Bible Commentary, vol. 3, p. 549.

Hibang kamsiatna sungah lametna lianpi hilo maw! Natna, satna, zawnna, buaina leh lungkiatna tampite kawmkal mahah, Job in a thawhkik ni ciangin a it mahmah Tankhiapa’ mai muh ding lamen veve hi. Tua lai a Job in thawhkik ding a khamuan theihna pen, tua khit kum zalom tampi ciangin Martha in Zeisu kiangah, “Ni tawpni a thawhkikni ciangin hong thawhkik ding ka thei hi” (Lazarus) (John 11:24) a cihpen tawh a kibang ahi hi. Job leh Martha tegel in upna tawh a gen uh hi a, Job sangin Martha in a sawtlo in a upna gah lokha pah ziau hi.

`Nuntakna a kitokkim hetlo kawmkal ah, koibangin Pasian i muang teitei ding hiam?`