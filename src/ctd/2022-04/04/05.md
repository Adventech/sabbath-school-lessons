---
title:  “Nangma’ Mi A Sisate Hingkik Ding”
date:  19/10/2022
---

`Isaiah 26:14 leh 19 sim in. Tawntung siatna a tung dingte leh (Isa. 26:14; Mal. 4:1) tawntung nuntakna a ngah dingte enkak dih in (Isa. 26:19).`

Isaiah laibu in Pasian’ vangliat mahmahna leh mihing ginatlohna hong laktel hi (Isa. 40). Eite in a vulthei lopa leh pak bang i hih phial hang, Pasian’ kammalte in kip tawntung hi (Isa. 40:6-8). Eite mawhna kidim mahleng, Pasian hong hehpihna tawh hotkhiatna in, Ama thuciamna Sabbath hoihtakin a kemcing mite ahihleh Gentile mite sung nangawn ah muibun in lutzo zen hi (Isa. 56).

Isaiah laibu sungah, thawhkik ding lametna pen taangzai takin bulphuh deuh hi. Laisiangtho mundang aki pulaksate sungah zong, mimal muhna maimaite kheng in ki pulak himahleh (Job 19:25–27; Late 49:15; 71:20), Isaiah in bel, amah ngiat leh thuciam a um mite huamgai in  pulak khia hi (Isa. 26:19).

Isaiah 26 leuleu in migilote leh midikte a masuan ding uh pulak hi. Migilote ahihleh “nihna sihna” (Mang. 21:8) masiah thokik nailo phot dingin sihna ah taam ding uhhi. Amaute kisusia siang ding a, amau ngaihsutna khempeuh beisiang ding uhhi (Isaiah 26:14). Hih mun in sih nungah kha nungta cih limlim om nawnlo ahihna hoih takin hong hilh hi. Tua khit sihna nunungpen ah mi gilote sihna’ng tawh kisai, Topa in, mi gilote khempeuh kangtum ding uh a, “a zung a hiang kinusialo ding” (Mal. 4:1) cihi.

Misiangthote ahihleh, sihna pan hong thokik dinguh a, thaman manpha mahmah sang ding uhhi. Isaiah 25 ah, Topa Pasian in “sihna beimangsak ding” a, “maitang khempeuh pan khitui nul siang ding” (Isa. 25:8) cihi. Isaiah 26 sungah zong “Nangma’ mi a sisate hingkik ding uh a, amau pumpi thokik ding hi. Han sungah a lum mite aw, tho in lungdam in lasa un! Zing daitui in leitung a nosakkik bangin sawtpi a sisa mite Topa in hingkiksak ding hi” (Isa. 26:19). Mi siangtho a thokik khempeuh in Topa’n a geelsa lungdam pawipi sungah kihelkim thei ding uhhi (Isa. 25:6). Thawh kikna nunungpen in, a khang akhang a midik a sisa khempeuh hong kaikhawm ding a, Khazih sung ah a sisa nangma itlehngaih teng zong hong kihel ding uhhi.

`Eite’n, lametna, khamuanna, i mi sisate ading bangmah paulam nei hetlo dingin ki ngaihsun dih in. Bekthamlo, i mi theihsa khempeuh zong paikhinta, a sawtlo in eite zong a om ngeilo banglel hilai ding cileng: hih thu leh eite’ lametna ngaihsun kak dih ve.`