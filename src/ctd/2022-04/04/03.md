---
title:  Hankhuk’ Thahatna Sungpan
date:  17/10/2022
---

`Late 49 sim in. Ps. 49:15 sunga Laphuakpa’ khamuanna pen Ps. 49:6–14 sungah, tua khamuanna a neilote tawh koibang in kilamdang sakthei hiam?`

Late 49 in mihaite’ lungmuanna “a hauhna uh muang in, tampi a neihna uh kisaktheihpih” (Late 49:6) uh a, “leitangte amau’ min puasak uh” (Late 49:11) a, “a hinlai in amau phatna ngah” (Late 49:18) uhhi. Amau’ minphatna pen a kipding bangin ngaihsun uhhi (Late 49:11, 17).

Mihai in ama’ minphatna kip theilo ahihlam mangngilh a, gamsate mahbangin amah kisia lel hi (Late 49:12). “Sihna pen amau a cingpa hiding hi. Hankhuk sungah amau tuaksuk ding uh a, ameel uh sia ding a, leinuai in amau’ inn hi ding hi” (Late 49:14).

Job in zong “Ka nu’ sung panin guaktangin ka suak a, guaktang mahin ka ciahkik ding hi” (Job 1:21; 1Tim. 6:7) cihi. Laphuakpa in mipil leh mihai sikhawm ding a, “a neihsa khempeuh midangte nusiat uh” (Late 49:10) cihi.

Ahihhang amau’ kikalah kilamdanna om veve hi. A kisia mihai in, ama’ neihsa leh ama’ bawlsate hangin khamuanna neihsawm ziau hi. A langkhat ah mipil in, mihing galhanna leh ama’ hankhuk gal khat lamah, a minthang mahmah thaman Pasian in koihsak hi (1Peter 1:4). A mitkha ah tua mukhol ahih manin, laphuakpa in zong “ahih hangin Pasian in leinuai vangliatna panin kei hong honkhia ding a … kei hongsang ding hi” (Late 49:15) cihi.

Thuciamlui lametna in a kip hi a, amau’ sih hun peuhpeuh in vantungah leengto pah dildel ding a cihna uh hi tuanlo hi. Laphuakpa in hankhuk sungah om tawntung lo ding a cihna hibek hi. Pasian in sihna sungpan amau honkhia ding a, vantung innpi ah a laktohni khatvei teitei hongtung ding hi.

Thawhkikni hong om ding a, lametna, khamuanna leh tu laitak mahmah adingin khiatna nei hi. A pilte in a ngah ding a minthang tawntung thaman pen a haite in amau nuntak tom mahmah sungvua a kholsa khempeuh sangin tamzawlai ding hi.

`Amau hauhna leh sepzawhna a suang mite, haivai mahmah nasakna bangteng peuh ahi hiam? Singlamteh na mitsuan gige manin tuabang khialhna sungah puktheihna ding pan in koibang in hong kemthei ding hiam?`