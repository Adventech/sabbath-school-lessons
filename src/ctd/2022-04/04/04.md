---
title:  “Lei Thukpi Sungpan”
date:  18/10/2022
---

`Late 71 sim in. Laphuakna in Pasian kiangah “lei thukpi sungpan” hotkhiat ding a nget lai-in bang a cihnopna hiding hiam? (Late 71:20)`

Late 49 sungah, lungsim hong lawng mahmah thawhkik ding lametna anei mipilte leh, a langkhat ah neihlelam a muang mahmah mihaite zong om uh hi. Late 71 sungah, laphuakpa in, galte’n amah kiim-uumcip in mawhsak ngeingai in Pasian in nang hong nusiazo hi a cih laitak in, Pasian kiang mahah galmuanna leh lametna ngen veve hi (Late 71:10, 11).

Ama’ thuaksiatna lakmah ah, laphuakpa in, a beisa hun a Pasian in a kepcinna leh a hehnep nateng a suutkik phapha zaw hi. Pasian in anu’ sung panin lakhia in laamto hi (Late 71:6) ci hi. Tua banah a khangnolai panmahmah in Pasian in thuhilh ngiat (Late 71:17) lai cihi.

Pasian pen ama’ belhna kulhpi leh suangpi cih theitel in, a thuumna ah “Hong honding ka belh suangpi ka kulh muanhuai hong hita in” (Late 71:3) cihi. “Ka teek hun ciangin kei hong lawnkhia kei inla, ka tha a kiat ciangin kei hong nusia kei in” (Late 71:9). “Pasian aw, keikiang panin gamla-om kei in; ka Pasian aw keimah ahuh dingin hong manlang in” (Late 71:12). “Gimna lianpipi hong thuaksak nangmah in, kei nong hingkiksak ding a, leithukpi sung panin nong lakhia to ding hi” (Late 71:20) cihtawh zomlai hi.

“Leithukpi sungpan” a cihpen, laphuakpa in khatvei ciangin sihna pan ama’ pumpi teek mah tawh thokik ding cih a upna a heemgenna hihtuak hi. Tua banah laphuakpa in ama’ thuaksiat teng pen, lei in amah valhtum zahbang liangin kingaihsun hihtuak sawnsawn hi (Late 88:6 leh 130:1 enkak in). Hihthu pen “a limpua peuhin a pau zong hithei a, pumpi mahmah thokik ding cih a lametna a gennop kiauna zong hithei hi”—Andrews Study Bible note on Ps. 71:20.    		A tawpna ah i theih dingin, bang dinmun peuh tungtaleng, Pasian na-om a, Amah’n hong don ahih manin, eite lametna pen hih leinunsung hi zawlo in, Zeisu hong paisuk a eite zong i thawhkik ciangin i ngah ding tawntung nuntakna hizaw hi.

`Eite khempeuh in zong gimna lianpipi thuakin lungkia theikha ding hihang. A beisa hun sungah Topa in ei kiang panin gamla ommahmah bang ahih laitak in, eite hong huh veve in upna sungah hong kalsuansak veve tua Topa koibang in na mitsuan thei ding hiam?`