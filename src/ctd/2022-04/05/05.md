---
title:  Jairus’ Tanu
date:  26/10/2022
---

Zeisu’ sih leh thawhkik masiah in, thawhkikna peuhmah pen minam leh dinmun khatpeuh tawh ciangtan hetlo hi. Moses pen Pasian’ mite makai lianpenpa ahi hi (Thuhilhkik. 34:10-12). Phoenician meigongnu pen Israel mi zong hilo hi (1Kumpi 17:9). Shunam numeinu zong amau’ veng sungah kilangh mahmah (2Kumpi 4:8) ahih hang, Hebrew mi hituanlo hi. Nain meigongnu in a muan a suan mahmah tapa khatbek nei hi (Luke 7:12). Jairus leuleu pen biakinn makai khat hi a, Capernaum khua sung hihtuak hi (Mark 5:22). Minam leh ngeina deidan om hetlo in, nuntakna bulpi Pasian in amaute thupha pia uhhi.

`Mark 5:21–24, 35–43 sim in. Khazih in “naupangno silo in ihmu hi” acih kammal pan bang theihbeh i neithei hiam? (Mark 5:39).`

Jairus zong kum 12 a phapan a tanu, cinapha laitat dektak in a innvuah lum hi. Zeisu kiangah vapai a, innah hongpai inla, damsakna khut ka tanu tungah hong ngahsak in ci-in ngen hi. Amau inn hong tungkik nailo in, dahna thu hong puakpah uh, “Na tanu sizo hi. Siapa buaisak nawn dah lel ve” (Mark 5:35) hongci uhhi. Ta-khuaipa kiangah Zeisu in “Lau kei inla, umpeuh in” (Mark 5:36) ci hithiat lel hi. Pa kici peuhmah in Pasian’ hong sepna muan citak in muang ziau ding hihtuak hi.

Inn hongtun uh ciangun, mi kikaikhawmte kiangah, “Banghang in buai henhan in kapkeei nahi uhhiam? Naupangno silo in ihmu hi” (Mark 5:39) ci hithiat hi. Tuate in Amah zahko uhhi. (1) Numeino sikhin cih thei uh (2) Ama’ kammalte a khiatna tello uhhi. “Tua kamphualsel tawh hehnepna ‘ihmu’ cihpen ‘si’ cihna hi a, Khazih' deihdan kammal hihtuakzaw hi (Mate 9:24; Luke 8:52; John 11:11–15). Sihna in ihmutna hi a, nuntakna piakhiapa bek in a phottheih ihmut-sipna ahi hi. Amah bekin hankhuk’ tawhtang nei hi” (Mang. 1:18; John 3:16; Rom. 6:23).—The SDA Bible Commentary, vol. 5, p. 609.

Tua numeino a thawhkik ciangin, a mu mi khempeuh in “lamdangsa in dipkua liang uhhi” (Mark 5:42). Lamdang kei ei. Sihna cihpen a tawpna hi ngeungau a, kuamah’n lumlet zo nailo hi. Mitmuh tektek himawk a, lamdang sakluat ding mah hiveve hi. Amau’ lungsim khelzo hiau hi.

`Zeisu’ kammal, “Lau kei inla, umpeuh in” (Mark 5:36) cihpen eite adingin zong tuni ciangdong mah khiatna nei lai hi. Hizah in lauhuaina tam lakah koibangin tuabang hithei ding a, a koipen zaw in uphuai pen ding hiam?`