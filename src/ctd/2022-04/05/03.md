---
title:  Laisiangtholui Thupiang Nihte
date:  24/10/2022
---

`1Kumpi 17:8–24 leh 2Kumpi 4:18–37 simin. Hih thawhkikna nihte sungah zong a kibatna leh a kilamdanna bangpeuh namu hiam?`

Hebrew 11 sungah, upna tungtawn in “nupite in a sihsuahsa mite thawhkikna tawh ngah kik” (Heb. 11:35) uhhi. Tuni in i sinding thawhkikna thunihte pen hihbang thute ahi hi.

Amasa pen (1Kumpi 17:8–24) ah, Israel mite lehdona hunsung thupiang hi a, kumpi Ahab leh milimbia a zi Jezebel vangliat hunsung ahi hi. A gam sunguh keugaw lua ahih manin, Pasian in Elijah pen Israel gam pualam Zarephath ah paisak hi. Tua lai ah, a nunungpen annek ding a huan khit uh ciangun amah leh a tapa siding a kingaihsun Phoenician meigongnu vamu hi. Hi napi amau’ nuntakna pen, gam keugaw hun a bei masiah, anvui leh sathau kang ngeilo nalamdang mahmah in a honkhia hi. Tawlkhat khit ciangin a tapa cina in hong si hi. Dahlua mahmah in, anu in Elijah a kohleh, Elijah in zong Topa tungah awng hi. “Tua ciangin Topa in Elijah’ aw ngai hi; naupangno naakkik in hingkik hi” (1Kumpite 17:22).

Anihna thawhkikna pen, Gilboa mual khanglam ah Shunam kici khuaneu khat ah ahi hi (2Kumpite 4:18–37). Elisha in meigongnu khat leiba lohzawh nadingin, beel tampi sathau dipsak in a huhnu ahi hi (2Kumpite 4:1–7). Tua khit nungah, pasal neikhin napi’n ta neilo in a mukik leuleu hi. Kamsangpa in tapa khat neiding in tua nu a kamciam om bang in hong neitakpi hi. Naupang zong cidamin khangto hinapi, nikhat a ci hongna in sihiau hi. Tua Shunam numei zong, Carmel mual tungdong taito vingveng in, a tapa hong ensuk dingin Elisha sampah hi. Elisha in zong deihsak takpi in Topa a kohleh, naupang hong hingkik hi.

Hih numei tegel dinmun kibanglo napi a upna uh kibang hi. Phoenician numeinu in, hun haksat mahmah laitak, Israel gam sungah lungmuanna zong a om melloh laitak in, Elijah pen hoih takin kemcing hi. Shunam numei leuleu in zong a pasal tawh kiho in, kamsangpa a vaksuk vaktoh ciangin a khawltheih nadingin inndei tuamvilvel khat bawlsak hi. Naupang tegel a sihuh ciangun a citak a nu tegel in, Pasian’ kamsangpa a vakoh ciangun, atate uh mukik in lungdamna lianpi ngah uhhi.

`Hihte pen tangthu lian mahmah vive hi a, hih thute i et ciangin, lamdang takin a piangkhia a kiciamtehlo tangthu bangzah tamlai ding hiam? Hih a dahhuai thute in, eite upna pen, hun nunung thawhkikna kamciam tungah koibang in hong kinga sakthei naci hiam?`