---
title:  Nain Meigongnu’ Tapa
date:  25/10/2022
---

Zeisu in “a paina khempeuhah na hoih semin, dawimangpa in a gimsak khempeuh damsak” (Sawl. 10:38) hi. Lungdamthu khempeuh sungah Zeisu in mi cimawhte leh khalam natna veite, a khoina vive ahih manin, a nunglam ciang bangin Jew mite mahmah in zong kamciamsa Messiah hi ci-in uplawh liangzaw uhhi.

“Khuazang buppi in cinalo inn khatbeek omlo ahih manin, Amah in pha ciatciat in, cinate khempeuh damsak hi. A nasepna in Pasian sathau nilhpa ahihna honglak hi. Ama’ nuntakzia leh gamtatna sungah itna, hehpihna leh veina kilang a; Ama’ lungtang sungpan mihing’ tate hehpihna hong luangkhia hi. Mihing’ deihna a phaakzawh nadingin mihing’ pianzia hongla hi. A zawngpen leh a niampente nangawn in Amah va naih ngamlel uhhi. Naupangnote nangawn huupzo hi”—Ellen G. White, Steps to Christ, pp. 11, 12.

`Luke 7:11–17 sim in. Hih thupiang sung leh zanni sinna sunga thawhkikna sungah bang kilamdanna thupi nei uhhiam?`

Galilee gam a nasepna ah Zeisu in cina damsak in dawite hawlkhia hi. Khatvei A nungzuite tawh Nain khua-kongpi a tun laitakun, hankuan mite hongpai daudau uhhi. Sihkuang kihongsa sungah, meigongnu’ tapa omin, hehnep zawhloh in a nu kap ngaungau hi. Khakham avei tuanu hehpihna hongnei ahih manin, Zeisu in, “Kap nawn ke’n” ci hi. Sihkuang sungah tapano’lam hong kihei in “Tangvalpa aw, tho in kongci hi” a ci hi. Tua tapa hong thoto a, Zeisu in “a nu kiangah aap hi” (Luke 7:13–15). Zeisu omna in thu khempeuh khel a, mi tampitakte in, thulamdang piang cih bek hi lo in, amau lakah “kamsanglian khat” hong om hi ci uhhi.

Phoenician meigongnu (1Kumpi 17:8–24) in Elijah kiangpan leh, Shunam numeinu (2Kumpi 4:18–37) in Elisha kiangpan in huhna ngen uhhi. Nain meigongnu ahihleh huhna a nget lohpipi in kihuh hi. Tua thu in, Pasian kiangah huhna ngen dingin i kiphuut loh laitak nangawnin Pasian mah eite hong don veve cihna ahi hi. Zeisu in haksat buaina hong theihpih in tuabang in hong semsak hi.

`Biakpiakna maan taktak sungah tagah leh meigongte kepna kihel hi (James 1:27). Zeisu bangin nalamdang pipite i bawltheihloh hang, eite kiim leh paam a natna neite a ding bang i sepsak thei ding hiam?`