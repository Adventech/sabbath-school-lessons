---
title:  Moses’ Thawhkikna
date:  23/10/2022
---

`Jude 9 leh Luke 9:28-36 sim in. Moses a pumpi mah tawh thokik cihna bang thupiang tengin lak hiam?`

Alexandria khua pan Greek mi pawlpi makai pawlkhat in, Moses a sih ciangin, Moses nihtak hong piang a: khat in kha’ pumpi tawh, leh a dangkhat in lei pumpi a sisa hi a; Moses khat in vantungmite tawh van kahto a, a dangkhat pen lei sungah kivui hi ci uhhi (Origen, Homilies on Joshua 2:1; Clement of Alexandria, Stromata 6:15). Hih bangin kha nungta tawntung a pumpi si in leisung ah kiphum cih Greek mite upna bangin a kha leh pumpi kikhen cih upna pen, Laisiangtho sungah om peuhmah lo hi.  Jude 9 in, Laisiangtho hilhna bangin Moses pen pumpi tawh thokik cihthu “Moses pumpi” kituh hizaw a, a kha a nungtalai pen kituh ahihlohna tawh kipsak hi.

Thuhilhkikna 34:5-7 sungah, Moses in kum 120 cingin si a, Topa in Mob gamsung kuama theihlohna munah phum hi. Ahih hangin Moses zong han sungah sawtpi omkhalo hi. “Khazih mahmah, Moses a phum vantung mite tawh Moses phong dingin vantung pan a kumsuk hi. Amah nuntakna’ mangpa in tua hankhuk a naih ciangin, Satan in zong ama’ ukna adingin patau mahmah hi.  Khazih in Satan tawh kinialse nawnlo in, ‘Topa in nang hong taai tahen’ (Jude 9) ci in thu khempeuh a Pa ap hi.  Tua thawhkikna in hin tawntungna hipah hi.  Misiangthote thawhkikna tawh Satan in a galmatte taankik hi”- Ellen G. White, Patriarchs and Prophets, pp. 478, 479.

Moses thokik takpi a hihna pen, meel kilamdanna ah kician mahmah hi. Tualai ah Moses leh sihna a ciamkhalo kamsang Elijah hong kilang uhhi (2Kumpite 2:1–11). Moses leh Elijah tegel in Zeisu tawh kiho uhhi (Luke 9:28–36). “Thakhathu in minih tawh kiho in hong omvat hi. Tua minihte pen Moses leh Elijah hi uh a, Jerusalem khua ah pai in sihna tawh Pasian deihna a tunsak nadingthu a kikum uhhi” (Luke 9:30, 31). Moses’ maitang ah, Khazih in mawhna tungah a gualzo ding ahihlam khialhetlo ding cihthu pulak bang ahi hi. Tualai ah Moses leh Elijah tegel in pumpi taktak tawh a kilang uh hi a, “kha” tawh hi lo uhhi (Elijah si ngeilo phot hiven).

`Moses pen leitung Canaan kilutsaklo ahihhang (Thuhilhkikna 34:1–4), vantung Canaan ah kilato zawsop hi. Hihthu hangin “eite a dingin na a hong sepsak, eite’ ngetzahval leh eite ngaihsut zawhloh zah dongin a vangliatna tawh tampitak a hong hihsakthei” eite Pasian a hihlam bang honghilh hiam? (Eph. 3:20)`