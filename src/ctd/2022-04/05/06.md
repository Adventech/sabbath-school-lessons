---
title:  Lazarus
date:  27/10/2022
---

`John 11:1–44 sim in. Lazarus’ sihna hangin Zeisu in Ama’ “minthanna” a hihtheih na’ng acihpen koibang hiam? (John 11:4)?`

Hi tengah zong Zeisu in sihna pen ihmutna mah tawh genzel hi. “I lawmpa Lazarus ihmu zo hi; Ahi zongin amah a phong dingin ka pai ding hi” (John 11:11). Pawlkhat in a ihmu taktak mah agen asak uh ciangin, Zeisu in “Lazarus sikhin ta hi” (John 11:12–14) ci in hilhpha kik hi. A taktak in Zeisu Bethany a tunlai in Lazarus sihna ni li sawtkhin ta hi; a luang zong uihta hi (John 11:17, 39). Pumpi khat nak uih mahmah ta ahih nakleh tua pumpi sikhinta cihpen dotna vengta hi.

Hih kihona sungah Zeisu in Martha kiangah “Na sanggampa sihna pan hong thokik ding hi” (John 11:23) a cih ciangin, Martha in zong thawhkikna nunungah thokik ding a upna gen hi. Tua ciangin Zeisu in “Keimah in thawhkikna leh nuntakna kahi hi. Kei hong ummi peuhmah a sih hangin nungta ding hi. A nungta a Kei hong ummi peuhmah si ngei nawnlo ding hi. Hih thu na-um hiam?” (John 11:23–26) aci hi. Zeisu in “Na up nakleh Pasian’ vangliatna na mu ding hi” (John 11:40) cihbeh lai hi. Martha in um ahih manin, Pasian’ vangliatna tawh a sanggampa thokik amu takpi hi.

Laisiangtho in, Pasian’ kammal in nuntakna piangsak cihi (Late 33:6). Ama’ kammal mah in, Lazarus bang dinmunte ah nuntakna piangkiksak thei veve hi. Thungetna tomno khatkhit ciang in Zeisu in “Lazarus, hong paikhia in” (John 11:43) ci in thupia hi. Tua ciangin, tualai ah a ommite in, nuntakna a piathei Pasian’ vangliatna mu uhhi. Tua vangliatna pen, hih leitung a piankhiatna, ni tawpni ciangin, misisa teng thokik dingin a sap nading vangliatna mah ahi hi.

Zeisu in sihna a susia thei vangliatna nei ahih lam Larzarus phongkik in honglak hi. Sihna a pelhthei hetlo eite adingin zong, tua Pasian’ vang in bangzah in thupi hiam?

`John 11:25, 26 sim in. Laigual khatah Zeisu in thu-um mite si ci a, gual dangkhat ah, si ngeilo ci leuleu hi. Zeisu in a bang peuhmah gen nuam hi ding hiam? Sihna pen khua-phawklo in ihmutna ahihlam telcian ding bangzah thupi hiam? Banghang in, lametna tampitak mah i neihteei hang, hankhuk sungmah tung teitei ding hong ci hiam?`