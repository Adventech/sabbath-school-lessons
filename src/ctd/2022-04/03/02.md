---
title:  “A Nungta Mi”
date:  09/10/2022
---

`Piancil 1:24-27 leh 2:7, 19 simin, Pasian in mihing leh ganhing a piansakzia a kibatna leh a lamdanna bang om hiam? Piancil 2:7 in mihing’ pianzia bang hong gen hiam?`

Piansakna nigukni in Pasian in lei ganhing teng leh mihing nupa kop khat piangsak cih Piancil laibu in ciamteh hi (Pian. 1:24-27). “Gamsung ganhing khempeuh leh huihlak vasa khempeuh lei tawh bawl” (Pian. 2:19) cihi. “Lei lak panin leivui tawh mihing zong bawl” (Pian. 2:7)  cihi.

Ganhing leh mihing pen a kibang in leivui pan a bawl ahihtei hang, a bawldaan limlim pen gamhing leh mihing a kibanglo in namnih in bawl hi.  Amasa in, Pasian in mihing pumpi ding a lim bawlphot in “a nak sungah nuntakna hu a sansuk ciangin mihing nungta hongsuak pah hi” (Pian. 2:7) cihi. A nungta ahih ma in a pumpi omsak masa phot hi. Anihna ah, “Pasian in mihing pasal leh numei pen ama’ limmel suun in bawl hi” (Pian. 1:26,27).

Piancil 2:7 in, Adam’ pumpi sungah “nuntakna hu” a sansuk ciangin “a nungta mi” (Heb. Nephesh chayyah), “kha nungta” hongsuak ci hi. I pumpi pualam ah kha khat neilai cihbang peuh hi mawkmawklo cihna ahi hi. Eite khatsim  in minungta a’ihke’h kha nungta ihi ciat uhhi. “Kha” pen pumpi pualam ah omin khuaphawk gige cihpen dawi upna hi gige a, Laisiangtho gen hi lo hi. Mihing’ pianzia thuman taktak telcian peuh lecin, a mimal om taktaklo kha cih upna manlo tungah dinglo in i kikem zo ding uhhi.

Mihing’ pumpi pualam ah tuam om napi, pumpi tawh a kizom veve khuaphawk thei khat peuh om mawkmawk lo hi. Pasian in eite pen “a lauhuai leh a lamdang mahmah in hong piansak” ahih manin, Laisiangtho khengval in bangmah upmawh gengen ding hi hetlo hi. Nuntakna bekmah thu thukpi hibek lo a, khuaphawkna mahmah zong thu thukpi ahi hi. Lutang sung, khuaksung a sazang neute in muhtheihloh ngaihsutna leh lungsimpuak khawng koibangin piangsakthei hiding hiam? Tuate tungtang a telzonte in kithei zolo hi cih kipsak hi.

`Nuntakna in bangzah lamdang hiam! Nuntakna bek hi lo, tawntung nuntakna leh a lianzaw nalamdangte hangin bangzah in lungdam huai hiam?`