---
title:  “Kha in Pasian Kiangah Ciahkik”
date:  11/10/2022
---

`Piancil 2:7 leh Thuhilhsia 12:1–7 sim in. Hih Laisiangtho mun tegel a kilehngatna bang na mu hiam? Mihing sihna thu koibangin hong telciansak thei naci hiam? Pian. 7:22 etbeh in.`

Laisiangtho in mihing pen kha khat hi (Pian. 2:7) acih mahbang in, pumpi a sih ciangin a kha zong tawpta hi (Ezek. 18:4, 20).

Tua ahihleh “kha” in a bangci ahia? Pumpi a sih khit nungah khuaphawk nawnlo maw? Thu hilhsia 12:7 sunga “I pumpi leisuakkik ding a, i nuntakna a hongpia Pasian kiangah i kha ciahkik ding” a cih pen, Christian tampitak mahin umuh a, amau upna zong tua thu mah bulphuh uhhi. Tua kammal in, Pasian’ maiah misite’ kha in khuaphawklai a cinuam hituanlo hi.

Thuhilhsia 12:1-7 in teek leh vuaina tawh sihna ah tawp ding acihna hibek hi. A taang 7 in, Piancil 2:7 sungah Pasian hong piansakna pen sihna tawh lumlet acihna hilel hi. Piansakna nigukni in “Topa Pasian in leilak panin leivui tawh mihing bawl a, a nak sungah nuntakna hu sangsuk hi. Tua mi pen nuntakna nei mihing hong suakpah hi” cihi. Thuhilhsia 12:7 in, “I pumpi leisuakkik ding a, i nuntakna a hongpia Pasian kiangah i kha ciahkik ding” ci leuleu hi. Tua ahih manin, Pasian in Adam’ nak sungah a sansuk nuntakna hu pen mihing khempeuh ading zong hi lailai a, tua mah Pasian kiangah a ciahkik ahi hi. Amau sungah tua hu luangsuk nawnlo hilel hi.

Thuhilhsia 12:7 in midik migilo deidan neilo in mi khempeuh si thei mi hi a cihthu lungsim sungah phawkden ding hi hang. A pumpi a sisate kha khempeuh in Pasian’ maiah khuaphawk in omthei hipeuhmah leh, migilote’ kha zong Pasian tawh omkhawm ding maw leh? Hih upna pen Laisiangtho buppi hilhna tawh kituak hetlo hi. Mihing a sih ciang leh ganhing a sih ciangin kibang lel uh ahih manun (Thuhilhsia 3:19, 20) sihna cihpen nuntakna tawpta cih hilel hi. Laphuakpa in “Na maitang na seel ciangin amaute khasia uhhi. Amau husanna na lakkhiat ciangin amaute si in, amaute’ pianna leivui ah a ciahkik uhhi” (Late 104:29).

`Sihna in nuntakna phellang mah ahi hi kici zel thei hi. Banghang khial mahmah thei hiam? Sihna pen nuntakna langpang hi a, nuntakna’ gal ahi hi. “A tawpna ah suksiat ding gal nunung pen sihna ahi hi” (1Cor. 15:26) cih kammal in bang lametna hong neisak hiam?`