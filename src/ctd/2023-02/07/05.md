---
title:  Lungdamthu, Thukhenna, Piansakna
date:   10/05/2023
---

Vanmi masa’thupuak enphot dihni. Tawntung lungdamthu. Thukhen hun. Piangsakpa biakna. Hiteng a kinaihdaan enin. Thukhenna ah Piangsakpa maiah idin ciangin, lam-etna hongpia thei dingpen tua lungdamthu bekmah ahi hi. “Tu in ahihleh Christ Zeisu tawh kipawl in a nungta mite pen mawhna thukhenna tawh kipelh hi. Christ Zeisu tawh hong kipawlsak Khasiangtho in mawhna leh sihna apiangsak thukham panin hong suaktasak khinta hi” (Rom. 8:1). Thukhenna thuak nawnlo – thukhenna sungah zong omnawnlo hi.

Pasian in Piangsakpa cih thupuak inn tulai thumaan laigil hi a, adiakin ama’thuthu a piang (evolution) cih upna Christiante sungah hong kizeelmahmah a, Christian upna tawphahpi suksiat sakding in hong kithawita hi.

Tua athuthu a piang cih upna kawmkal mahah, Pasian in pawlpi khat hongphut in, a pawlpi’ min mahmah in tua evolution athuthu in piang cih upna langkhat ah teci pang sinsen in – Pasian in Piangsakpa leh Tankhiapa ahihna thuman tawphah a tangko ding mite ahi uhhi.

`Ephet 3:9; Colossian 1:13–17; Mang. 4:11 leh Rom. 5:17–19 simin. Hihmunteng in Zeisu mahmahpen Piangsakpa leh Tankhiapa ahihna bangteng gen hiam?`

Zeisu in Tankhiapa leh Piangsakpa cih tegel akinaihna enpha in. Piangsakpa ahihna mun kiniamkoihsak in, amau’thuthu in piang kicihsak a, tua mahbang in Tankhiapa ahihna zong dothuai thu tampi omsak uhhi. Zeisu hongpaina pen mawhna, sihna, thuaksiatna leh ngongtatna pan hong tanding in hongpai hi a – evolution upna in mawhna, sihna, thuaksiatna leh ngongtatna cihte pen piansakna thubulpi mah hi cipah uhhi. Pasian in Ama’ bawlsa tuate khempeuh panin hong tankhia kik ding hi ci uh hi. A lauhuai mahmah zuau khemna ahi hi.

Tua sangin asukzaw kanlai khat pen, evolution in singlamteh tungah Zeisu’ sihna khawng zahko hi. Banghang? Paul in (Rom. 5:17–19) sungah Adam’ mawhna leh Zeisu sihna kikhen theilo in kizomsak hi. Adam leh Zeisu zong kizopna maam khat omhi. Evolution upna ading in Adam in mawhna neilo in sihna hong tunkei phialmahleh – kum awntampi pan kipan sihna omsa ahih manin – adam zong tua sihna mahtawh hong kipanpah hi.

Tua hi a, evolution upna in a ikipatcil pan kipan in singlamteh susia limlim hi. Tuatawh a kikelkii in Seventh-day Adventist pawlpi in Piangsakpa hongbia dingun i zolna tawh khialhna langkhatpan teci i pang hi.