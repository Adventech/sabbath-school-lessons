---
title:  Buaina Lianpi Sungah Tonpih Lawm Khat
date:   07/05/2023
---

Van akahkhit ciangin (Sawl. 1:9), Zeisu in nungzui nungta nunungpen John kiang, Patmos tuikulh, Rome kumpipa Domitian in gitlohna tawh athongkhiatna ah vahawh hi.

`Mangmuhna 1:9; Mate 13:21; Sawl. 14:22 leh John 16:33 simin. Zeisu’ zui ning aci leitungmi a dingin bang thupuak om hiam?`

Zeisu’ nungzui ahihna hangin, innkuanpih, lawmlehgual, Christian vengte’ panpihna pan hepkhiat hinapi, buaina leh haksatna sungah John pen amah guak in kinusia tuanlo hi. A nasep kizo nailo hi. A teci panna picin nailo hi. Tuikulh tunga khattang in a omlaitak in, Pasian tokhom pan in thupuakpuak dingin avangtang zeza vanmi khat hong tuaksuk hi. Zeisu kiangpan hongpai tua thupuak pen in, akhang akhangin hunte kizopna honglak ahi hi. Khangsim ading in lam-etna thupuak hi a, adiak in Zeisu nihveina hongpai na’ng in mihingte akisakhol sak ding thupuak ahi hi. A thupi vauna-kin khat ahih banah, hun nunung ading haksatnate nawkzawh nading in thapiakna zong ahi hi.

Nangmah John kiang vanmi in genkholna mangmuhna tawh avahawh bangin hawh dingin suangkuak sung lut dingin ki ngaihsun lecin, lutna kongbiang tungah Mangmuhna laibu sunga a nuai a kammalte omding in ngaihsun in: “Pasian kihta unla Amah phat un, Ama thukhen hun hong tungzo hi; vantung, leitung, tuipi leh ciktui a piangsakpa hongbia ta un” (Mang. 14:7) ci hi.

 Mangmuhna laibu thubulphuhpi in biakpiakna ahi hi. Biakna piading in hong kipiangsak ahi hi. Mimal simin nakhat teitei kibia hi. Biakpiakna maan, Piangsakpa biakna in, eima nuntakna’ deihna bultaktak hong theisak hi. Nuntak na’ng thu hong neisak hi. Tuamah in sihtheihna ding thu ahih a, nuntakna ding thu ahi zongin, akisapleh buaina sungah kipkhona ahi zongin hongpia hi. Hun nunung haksatna hong omtaktak ciangin, “Pasian’ ukna sungah i omtheihna dingin haksatna tampi thuak ding hihang” (Sawl. 14:22) cih kammal zong nungciang in i telsemsem ding uhhi.  

`John bangin a citak Pasian nasemte in, thuakna leh buainate phu ahih uhleh, eite in zong tua haksatnate thuak loding ihi hiam? (1Pet. 4:12–15).`