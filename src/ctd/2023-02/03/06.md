---
title:  Mission Kipatna
date:   13/04/2023
---

Adventist mimasa tehunlai in theihtheihna leh laisiangtho deihtak simna tungtawn in hih thupuak teng telcian tuam mahmah uhhi. Amau un tuhun tawh a kituak linlian thupuak Pasian in neihi ci in thei uh a – hun nunung ading tua thu-kin mahmah pen gam khempeuh, nam khempeuh, pau khempeuh leh mi khempeuh tungah kihilh ding a, Christ hong kumkikna adingin kigingkhol sak ding cihi. Tua vanmi thumte thupuakteng in Adventist pawlpi a ompan kipan deihtak in hong thahat sakmahmah hi.

1874 kumin, General Conference zumpi in, missionary masapen Europe ah paisak hi. EG White in John Andrews pen “ei lakah siamna neipen” naci hi. Andrews in pau namsagih bang pauthei a, laisiangthothak buppi lotngah, laisiangtholui pen a tamzaw genthei hi. Amah in mipil, laigelh siam, leh biakna lam misiampa khat ahi hi.

Banghang in tuabang mipil misiampa pen pawlpimi tawmna munah kipuak hiam? “Mi siampenpa” khawng banghangin theihngeiloh gamah mission semding in kisawl hiam? Banghang in amah painuam hiam? A sawtnailo in azi in sihsan hi. Innkuanpih leh lawmteng America ah nusia in, a tanonih bek tawh theihngeiloh gamah Christ ading in banghang in painuam hiam?

Thu khatbek omhi. Zeisu hong paita ding cih thei a, tua hun nunung thupuakpen leitung bupah puak kul cih thei hi.

Pawlpi’ tangthu sungah, a teipen, a pilpen leh a hoihpen tengmah hun nunung ading Pasian’ thupuak puakding in kisawl den hi. Sangsiate, zatui siate, pastorte, lokhote, setsiamte, letthamate, leh sumbawlte a tuamtuam himai uhhi. Pawlkhat pen pawlpi in guai uh a, a tawmzaw kiguailo hi. Zeisu hong kumkik ding a um pawlpimite ahi uhhi.

`Mang. 14:6; Sawl. 1:8, leh Mate 24:14 simin. Akibang thu bang om hiam?`

Tawntung lungdamthu kihilhna in gamgi khempeuh khenggawp in pai hi. Leimong gamla pendong zong vatung hi. Mihing khempeuh paukhempeuh leh ngeina tuamtuamte vapha hi. Lei maitang buppi huamta ding hi. UN in leitung gam 235 ci in a ciapteh sungpan in 210 bang ah tua lungdamthu in apha hita hi.
 
`Nang e, bang lamah mapang thei a, “minam khempeuh, paukhempeuh leh mihing khempeuh” tungah vanmithum thupuakte a kizeeltheihna ding in, koibang in ahoihzawsem in pangthei laiding nahi hiam?`