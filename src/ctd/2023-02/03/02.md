---
title:  Hehpihna a Kidim Lam-etna Laibu
date:   09/04/2023
---

Mangmuhna laibu tawh kisai in mihing tampi takin Pasian’ hehpihna ngaihsun ngeilo uhhi. Ni nunung ading Pasian’ thupuakte angaihsut uh ciangun, a lauhuai sapi peuh, limpua tuamtuam leh lim lamdang peuh ngaihsut in neikha uhhi. Mangmuhna laibu in mi tampi lausak mahmah ban ah hong lungmuangsak a, hehpihna leh lam-etna tawh kidim hi. A lauhuai mahmah sapite, hong tungding bawlsiat hun ading vauna cihte kawmkal ah, Pasian in Ama’ hotkhiatna sungah lungdam dingin thuhoih hong piathuah lai hi.

`Mangmuhna 1:1–3 leh 14:6 simin. Hih munte in Mangmuhna laibu hiziau beklo in “tawntung lungdamthu” ahihna bangteng tawh pulak hiam?`

Mangmuhna in Zeisu’thu vive hi. Ama’mite ading thupuak hi a, adiak in hun nunung a pawlpi ading hiphadiak hi. Hehpihna akidim hun nunung lam-etna ahi hi. A laibu tawntungah Christ pen a kithat Tuuno hi ci a, a sim, a telcian leh a thumaan pulak nate a nuntakpih peuhmah thupha kamciam om hi. 

Mangmuhna 1:5, 6 sungah, Zeisu pen “eite hong it a, ama’ sihna tawh i mawhna panin eite hong suaktasak in, ama’ Pa Pasian’na asem dingin, siampi leh kumpi zaa ah ahong koih hi” cihi. Christ sungah eite hong maisak hi. Hehpihna in hong maisak, tu in tha hong guan in, mailam ading lam-etna hong bawlsak hi. Christ hangin mawhna thaman panin hong suakta sak a, tua banah mawhna omnapan hong suakta saklai ding hi. Hihpen laisiangtho laibu nunungpen Mangmuhna thupuak ahi hi.  

Tua in thupuak kin khat hi a, vanlaizang a leng vanmi in “tawntung lungdamthu” nei cihi. Lungdamthu maw? Upna tawh Christ sungah hotkhiatna maw? Christ in eite ading hong sihna maw? Tawntung nuntakna kamciam in, eite sepzawhna hang hilo, Christ in eite ading hong sepsakna hang hizaw? Hihteng khempeuh pen vanmithum teng thupuak akipatna ahi hi.

A thuaksia lungsim kitam eite ading in hehpihna, lam-etna leh kamciamte tawh a kidim thupuak ahi hi.

`Mangmuhna sunga ni nunung ading vaunate ahi sapiteng peuh lunglut ding baih mahmah taleh; tuate pen Mangmuhna sunga athupi pen thupuak ahi eite ading sihdongin Christ hong kipiakna tawh koibang in khaikhawm thei ding nahi hiam?`