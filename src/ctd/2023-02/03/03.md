---
title:  “Tawntung” Lungdamthu
date:   10/04/2023
---

Mamgmuhna 14:6 a vanmithum thupuak kipatna ah: “tawntung” thupuak naci hi. Lungdamthu a thukna telzokei leng, vanmithum teng thupuak khempeuh a deihna tawh kipelh ding hihang. Lungdamthu i telcian kei peuhmah leh, Pasian’ thukhenna hun thupuak, Babylon ahi a, sapi ciaptehna ahi zongin, tuate itelzo kei ding uhhi.

`1Corinth. 15:1–4; Rom. 3:24–26; leh Rom. 5:6–8 simin. Hihmun tengah “tawntung lungdamthu” koibang in kipulak hiam? Eite ading bang lam-etna lian hongpia hiam?`

Lungdamthu pen eite’ mawhna hangin Christ hongsihna, aminthang athawhkikna leh itna tawh hong ompih tawntungna ahi hi. Upna hangin, a buakkhiat asisan leh a thawhkikna vanglian hangin, mawhna leh agu panin hong honkhia hi. Paul’ ngaihdan tengmah Christ in zang in, ama’ thuhilhna bulpi hisak hi. A kikhai Christ in a beisa a mawhna leh thaman tengpan in tankhia hi. A thokik Christ in tuhun ading in vangliatna hongpia a, hong paikik ding Christ in zong hong tung ding lam-etna pia hi. 

    
Rom laibu sunga thu li tengzong phawk in.
1. Hehpihna tawh manngenlo in hong siansuah hi.
2. Hehpihna icih in Pasian’ dikna saanna ahi hi.
3. Hehpihna in upna tawh Zeisu a saangte diksak hi.
4. Mawhneimi ihih kawmmah in Pasian in itna hong lak hi.

Christ’ hong hehpihna pen ei hoihna hang hilo, ei kiphut hilo, ei thalawh hilo hi. Mawhneite sihna’ng munah, Zeisu in sihna dong in hong thuak hi. Mawhna tungah a Pa’ hehna leh thukhenna teng thuak dikdek hi. Eite saan ngah nading in Amah nialthuak hi. Eima sihding asih manin, Ama’ nuntakna tawh i nungta hi.

Tua hotkhiatna in upna hangbek hi a, thukham zuihna hang hivetlo hi. Bang i behlap thei ding a, eite hihtheih tawp in ihih teng, Khasiangtho kidim takin i septeng in, singlamteh tunga Christ in hong hihsakte bang behlap thei peuhmah ding hiam?

Hih hotkhiat na’ng ngiimna pen hun kipat mapek in a omsa hi a (2Tim. 1:9; Titus 1:2; Eph. 1:4), tua hangmah in “tawntung” lungdamthu kici hi. Leitung a pianma in, Pasian in hih thupiang ding theikhol khin a, hong tun taktak ciangin a kizang pah landing hotkhiatna’ng ngiimna a geel kholpah ahi hi.