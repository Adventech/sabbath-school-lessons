---
title:  Mangmuhna Sungah Gualzote
date:   20/04/2023
---

“Pasian’ thukhamna a zuite leh Zeisu’ upna a neite cihna om hi (Mang. 14:12). Hihpen hun nunung Pasian’mi a citakte’ kisialhnapi ahi hi. Ahihhang, Pasian’thukham kiplet theihna ding in tuleh a tawntung in Zeisu upna hangbek ahi hi. I laisiangtho in “Zeisu sungah upna” cihetlo cih zong phawkin, thupi mahmah taleh; tuasang a thupizaw lai in “Zeisu’ upna” naci hi. Upna zong a cianghciangh in oma, tua in Christ nangawn a lauhuaipen Satan’ zia-etna tungah gualzosak hi. Upna cihin thu-ummite khempeuh tungah silpiak ahi hi. Khasiangtho in eima lungsim sungah hong koihsak tua upna i kalsuansak ciangin, tua upna khangto hi. Eima utna’tha peuhtawh khangto ihi kei uh a, eite sungah na asem a nungta Chris’ vangliatna bektawh ahihi. Eimah ihihna peuhtawh a gualzo ihikei a, Amah ahihna tawh a gualzo ihizaw hi.”      

Ama’ gualzawh manin eite zong i gualzo uhhi. Amah galzo mahmah ahih manin eite zong galzote ihi uhhi. Amah’n mawhzolna tungah tuangzo ahih manin eite zong mawhzolna tungah i tuangthei uhhi.

`Hebrew 4:14–16 leh 7:25 simin. “Pasian kihta” in “Amah aphat” a gualzo nuntakna ding a hangthu bang ahi peuhmah diam?`

Pasian’ Tapa Zeisu in, dawigilo khemna teng nazo dikdek hi. Pasian’kamciamte muangin mawhzolna maingat a, Pa’ deihna ah kipum-aap in, Pa’ vangliatna tungbek ah kinga hi. Amah muangin, Amah enin, Amah umleng, eite zong gualzo thei ding hihang. Zeisu in eite’bangkim hi a, vanmi thumteng thupuak zong Ama’thu vive ahi hi. Mangmuhna thupuak in gualzawhna hizaw a, guallelhna hilo hi. Ama’ hong hehpihna leh Ama’ vangliatna tawh a gualzo mihingte thu agen ahi hi.   

“Gualzo” cih kammal mahpen, Mangmuhna sungmah ah a namtuam in 11 vei kizanglai hi. Kum zabi masapen pan tuhun dongmah Christian pawlpi limpua in, pawlpi sagihte tangthu a mangmuhna ah, khangsim in thu-ummi omtawntung a, tuate pen John in “gualzo hi” cihi. Hun tawpna ah a “gualzo” mite in na khempeuh ngahding (Mang. 21:7) cihi. Hihpen thukhun bang a pai mawk khawng hilo hi. Christ tungtawn in gualzawhna hi a, a picing Ama’nuntakna leh dikna bekmah in tawntung nuntakna kamciam hongpia hi. Upna gamtang ahi hi. Thu-umte nuntakna sungah puahphatna, nuntakzia kikhelna leh lamdang hehpihna ahi hi.

`Nangma nuntakna sungah nazawhnop mahmah bangteng om hiam? Eima’ lungsim lunggulhnate koibangin gamtang sakthei ding ihi hiam? Mangmuhna sungah “gualzote” ihih theihna dingin bangteng peuh ihih kulding hiam?`