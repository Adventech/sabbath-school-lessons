---
title:  Pasian Kihta unla Amah Phatun
date:   15/04/2023
---

### Tukalsung Simding 
Mang. 14; Pian. 22:12; Thuhilhna. 12:13, 14; Col. 3:1, 2; Heb. 12:1, 2; 1Cor. 3:16, 17.

> <p>Kamngah</p>
> “Pasian’ thukhamna zui in, Zeisu’ upna anei mite ading in, thuakzawhna akisam hi.” (Mangmuhna 14:12).

Danish mi, laikungpu SØren Kierkegaard in huntawpna thu gen hi. Ama’ gendan anuai a bang ahi hi:

Laamna innpi phaitam lampan mei hong kuang hi. A laampawl lokhomi khat hong ding khia in, mipi tungah: Paikhia un, meikaang hi! cihi. Mipite in tuapen ciamnuihna lianpi khat in sanguh a, pawilak sa ahih manun khutbet zuahzuah uhhi. Amah’n hilhsuaksuak in: Paikhia un! Paikhia un! cici hi. Amah awng semsem, khut kibeng semsem hi. Kierkegaard adingin leitung tawpna tuabang hilel ding a; ciamnuihna peuh kisa in nakpi takin khut hong kibetlel kha ding hi.

Leitung tawpna ding thupiang dingteng pen ciamnuihna hihetlo hi. Tuiciin pan kipan in leitung in haksatna tuamtuam phuden hi. Peter mahmah in zong tuiciin pen leitung beina tawh na genteh a, leitunglui in tuisung ah akisiat mahbang in; hun nunung ciangin zong, “Nakpi takin a gingin vanpite maimang a, vantung nate kaangtum maimang ding a, leitung leh a tunga omna khempeuh a mangthang ding hi” (2Pet. 3:10) cihi. Hongtung ding thute hong hilhkholzo ahih mahbang in, eite zong kisakhol tading hihang.