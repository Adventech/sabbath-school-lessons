---
title:  Ngaihsutbeh ding
date:   21/04/2023
---

Hebrews 7:25 sunga alamdang Paul kammalte ngaihsun lecin, Zeisu pen eite Siampi Lian hi a, “Ama tungtawn in Pasian kiang azuanmi khempeuh, a tawntung in honkhia thei hi” cihi. Greekpau in “a tawntung” acihpen “apicing, avekpi” cihna ahihi. Ei hong honpa Zeisu hi a, ei’lampan Amah iki pum-aap ding a, Ama’ gualzawhna zong ei a’ ahi hi. Eimah iki muanding hilo a, Amah bek muang ding hihang. 

“Pasian kihta un” cih akhiatna pen atompen in genleng, mihing khempeuh in Amah minthang leh vanglian Pasian in a teelding in a nunungpen sapna hi a … tuate in Amah leh Ama’ ngiimna khempeuh a langdo vinven den gitlohna tungah a gualzo ding mite ahi uhhi (Mang. 14:9–11). Hih kihtakna cihzong (Mang. 6:14-17) lauhuaina, patauhna peuh himawk zawlo a, lung nopna leh itna tawh Pasian thukham zui in Amah biakpiakna hizaw hi. Vangliatna dangte in hihbang ki-aapna leh cihtakna tetawh kiphulo uhhi. Tua hi a, van zanglai a buaina thupiang khempeuh pen beina a tungdektak dawigilote’ gamtatna vive a hihi (Mang. 16:13; 14; 17:14; 20:11–15). Pasian kihta ding cihna zong sapna hoih hi a … vannuai kidona sungah Pasian’lampan pangzaw in, Ama’ mai ah lungdam takin omin, a tawntung in Amah tawh nungta dingin hongsapna ahi hi” (Mang. 21:3-4; 22:3-5). —Ángel Manuel Rodríguez, “The Closing of the Cosmic Conflict: Role of the Three Angels’ Messages,” p. 27.

**Kikupding Dotnate**:

`Vannuai buppi piangsak in akipsak, tehpih omlo Pasian vangliatna ngaihsun in. Vannuai tengbel ngaihsun theigawp lel hang e; a hihhang, Piangsakpa koici ngaishut theiding ihi hiam? Amah in eite sangin lianzaw zaizaw tham ahihna zong ngaihsun in. Tua Pasian in nikhat ciangin eite tungah thukhen ding hi.  Hihthute in “Pasian kihtakna” koibang in hongtelcian sakthei hiam?`

`Siangthona, gualzawhna leh galzawhna cihte pen laisiangtho sungah thukhun omsa dungzui in hongpiang mawk cih upna koici pelhthei ding hiam? Christ in singlamteh tungah agualzawhna in ei a’ hi a, tua bekmah eite hotkhiatna’ng lam-etna bulpi ahihna, banghangin telphat huai nasathei hiam?`