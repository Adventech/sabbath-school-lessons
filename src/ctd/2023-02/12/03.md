---
title:  Pialkhiatna
date:   12/06/2023
---

`2Thessalon 2:3, 4, 9–12 simin. Hun nunungthu Paul in bang genkhol hiam? Antichrist vangliatna tawh kisai thu kician bang genkhol nei hiam?`

Sawltak Paul in Christian pawlpi pen Pasian’ kammal thumaan panin “pialkhia” ding cih hong hilhkhol hi. Laisiangthothak pawlpi in lampialna khaici vom ding a, Christ nihveina hongpai kikma in tua upna in phungcing mahmah ding ahihna ngaihsak phadiak hi. Lungdamthu taktak ahi lo khat in pawlpi sungah honglut ding a, Pasian thumaan subuai ding hi.

Tua lampialna nungah Satan omgige hi. Amah in “Pasian biakinnpi” sungah omin, “Pasian tungsiah ah ka omhi” aci dingpa “mawhna mipa” (2Thess. 2:4) ahihi. “Alian zuaukhempa” ama’ deihna picintheih na’ngin, mihing mah khutzat ding hi. Daniel leh Mangmuhna sungah gamtatzia ding a genteng in, Daniel 7 sunga kiineu, Mangmuhna 13, 14 sunga sapi leh 2Thessalon 2 sunga “thukham palsatpa” acihteng pen kawkkhawm uhhi.

SDA Bible Commentary inzong: “Daniel genkholna sunga mindaisakna milimbia Rome tawh a kizomsuk acihpen … leh, John in kamkeii bang ahi sapi acihpen in …kiineu, sapi vangliatna leh thukham palsatpa acihteng tawh kibatna tampi takmah nei hi. Hihthu in Daniel, Paul leh John cihte hong gen vangliatna … papacy lammah ah hong zuatpih uhhi” cihi —Volume 7, p. 271.

Laisiangtho genkhol thute in, Pasian’ kammal pan apialkhia mihing bawltawm, laisiangtho thumaan pan a lampialsa lungdamthu tawh biakna ngeina khat hongpian ding hong pulakna thu ciapteh ding thupilua mahmah hi. Hih genkholna khempeuh pen Zeisu nihveina hong paikikna’ng mihingte kigintheih nading in Pasian in hong piak ahi hi. Pasian’ kammal panin a pialkhia biakna a thuhilhna dingin Pasian piak ahihi (Mang. 18:4). I thupuak bulpi penin mihing awntampi a khem ngeina khat’ thu ahi hi. Khemthuak mahtaleh uh, Christ in itveve hi. Eite’n zong tuabang in ihih ding uh ahi hi.

`“Tua hi a, note tungah hong kibawl ding nadeih bangun, midangte tungah nabawl un; Moses thukham leh kamsangte thuhilhnate pen hihmah a deihna ahihi” (Mate 7:12). Mangmuhna 13, 14 a sapi vangliatna tawh kisai in hih a tunga thute koibang in zangsiam ding ihi hiam?`