---
title:  Sihliamna
date:   11/06/2023
---

Mangmuhna 13 leh 14 sungah sapi’ vangliatna in, leitung buppi a ding biakpiakna ngeina maanlo khat gen hi. Ahihhang adang zong omveve lai hi. ‘

`Mangmuhna 13:5; 12:6, 14; leh Daniel 7:25 simin. Hih vangliatna in abeisa hunlaipek pan kipan in biakna bangtanvei ukcip ding ci hiam?`

Hih sapi in tangthu sungah hun ciangtan pawlkhat mah ngahding cihi. Genkholhna nikhat in kumkhat tawh kikim ding cikhin hi. Gamlak vakna 14:34 ah: “nikhat ading kumkhat” ci in lai siangtho in nikhat pen kumkhat in sim hi. Pasian mahmah in “Nikhat ading kumkhat kong sehsak khin hi” (Ezek. 4:6) cihi. Hih thukhun mahpen laisiangtho in hun a genkholna Daniel 9:24-27 sunga kaal 70 hun khawngmah ahzong kizang hi. Mangmuhna 13:5 a kha 42 acihpen zong, khakhat ah ni 30 vive tawh, kum 1260 hong suak hi. Tanglai kum simna ah ni 360 ta phasak hi.

Kum zalom lina lai in, Roman kumpipa Constantine in Christian pen agambup biakna suaksak hi. Nisuahna lam gamte a kaihkhop theihna’ng in, a khuapi pen, Byzantium ah, AD 330 kum in khiin ahih manin, Rome kumpi mun hong awngta hi. Tua mun awngpen Pope in hong luah hi. Biakna makaipi ahih banah Europe sung buppi ukpa bangliang hongsuak hi. AD. 358 kum in, milimbia Rome kumpipa Justinian in, upna lampeuhmah kembit tawntung dingin, Rome bishop pa vaipuak hongpia hi. Hun laizang lai a pawlpi in AD 538 pan 1798 dong vanglian a, hih lesson thupatna a omsa bangin bawlsiatna nakpi takin bawl hi. Napoleon i galkap mangpipa Berthier in AD 1798 kumin, Pope amatciang in tua genkholna hong tangtung hi.
Berthier leh a galkapte in Pope Pius VI manuh a, papal tokhom pan hong hemkhia uh hi. Tuabang in pope akimat pen thu phamawh hong himah taleh, Mangmuhna 13:12 in, a sihliamna damkik ding ci a, leitung in zong hi vanglian panin thudang tampi zakbeh zawsop lai ding hi.

`Laisiangtho genkholna in mailam thupiang dingte hong theikholsak cihpen bangzah in lamdang cih ngaihsun in. Pasian hong kamciam sate hong tungnailo phialse mahleh a muanhuaina thu bangpeuh honghilh naci hiam?`