---
title:  Sabbath Sittelna
date:   15/06/2023
---

Tu mahmah in, bawlsiat na’ng vive kiginna omtawntung hi. 2012 kum, June ni 6 ni in Pope Benedict XVI in, Rome khua, St. Peter’s Square ah mihing kikaikhawm 15,000 tetungah a genna ah, Sunday pen mihing khempeuh tawlngakni hiding a, amau lungsim suakta takin innkuante leh Pasian tawh kikhawlthei ding uh cihi. “Sunday guptentanna in mihing suahtakna gupna hi” cihi. Hihthu in, nidang khatpeuh tanna hangin, laisiangtho Sabbath a langdo cihna zong hipah samlo hi. Ahihhang Sunday pen “tawlngakni” ahih sese in ngaihsuthuai hi. A sawtlo in, thukhauh hongpai ding a, Pasian’ kammal bangin Sabbath thumaan azuite pen mipi langpangte hongsuah ding uhhi.
 
Hih haksat hunciang in, a citak Pasian’ mite in, Ama’ hehpihna leh vangliatna tawh Ama’ nungmah zuikip ding uhhi. Mi’ thapiakna peuh zuimawkmawk loding uhhi.
 
Sapi ciaptehna ahilo, Pasian’ seal ngah ding uhhi. Seal pen tanglai in, kumpite ukzawhna aana kipna in kizang tawntung hi. Pasian’ seal pen Ama’ thukham kipsakna hiding in i um hi. Tanglai sealte zong mikhat leh khat kibanglo hi. Kamsangpa Isaiah in “Ka nungzuite aw, Pasian in kei hongpiak hihthute limtak in kem in koihcing un” (Isa. 8:16) cihi.
 
`Paikhiatna 20:8–11 simin. Sabbath thukham sungah bang laisiangtho seal namu thei hiam? Sabbath thukham in adang thukham tetawh koibang in kilamdang hiam?`

Thukham lina sungah seal tawh kisai thuthum kihel hi. Khatna, seal neipa: “Topa note Pasian” (Pai. 20:10). Nihna, seal neipa zaa: “Topa piangsakpa” (Pai. 20:11). Thumna, seal neipa gamhuam: “vantungte leh leitung, tuipi leh a sunga omkhempeuh” (Pai. 20:11). Mangmuhna 7:1, 2 sungah Pasian’ seal pen lungsim limpua taltang tungah kikoih hi. Eima teelna leh suahtakna pen Zeisu in thupisak hi. Pasian kammal upna sungpan pialkhia nawnlo ding in, i lungsimte Ama’ Kha siangtho tawh kibawlpha sakding in hong zolzol hi (Eph. 4:30). Mi citakte a cihciang in “Pasian’ thukham a kemcingte leh, Zeisu bang upna aneite” (Mang. 14:12) a hihlam zong i telsiam tahi. Tua thukham a cihte sungah, sapi in a khelnop mahmah thukham lina zong kihelpah hi.

`Biakna suahtakna gaakcipna lamah hong zuatpihthei ding in namuh bangpeuh a om hiam? Hong khak honghal bangpeuh omlai hiam?`