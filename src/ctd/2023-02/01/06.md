---
title:  Hun Nunung a Beibaang Pasian’ Mite
date:   30/03/2023
---

Dawimangpa in vantungpan kipanin Christ nado ngitnget hi (Mang. 12:7). Tualai a Satan’ ngiimna leh tulai a ngiimna pen vannuai bup aana buluh ding mah ahi hi. Leitung hun nunung in zong Satan in Pasian’ mite mah bulphuh ngitnget hi. Mang. 12:17 in, gulpi (Satan) in numei (pawlpi) tungah hehmahmah a, tua numei suan a omlaiteng galdo dingin kuankhia cihi. Hihtengah a omlaiteng acihpen zong King James Version ah “a beibaang” ci in let hi. Pasian’ mibeibaangte in Christ leh Ama’ thumaan tungah citaktak in Ama’na sem uhhi.

`Mangmuhna 12:17 simin. A beibaang Pasian’ mite, ni-nunung pawlpi tegel omzia bang hiding ci hiam?`

Mang. 12:17, Satan (gulpi) in numei leh Pasian’ pawlpi tungah heh mahmah hi. Dawi gilo in Pasian thukham a lenkip mihing peuhmah huat cihtak in hua a, a suksiat theihna’ng hihtheih bangbang hih ding hi.

Lei theilo zuaktheilo leh sihtheihna dong in ahihtheih tawp in hanthawn gawp ding hi (Mang. 13:14–17). Christ a suksiat zawhkei leh, Christ’ dipngeek a susiat theihna dingin – Christ pawlpi mah suksiat ding hahkat ding hi. Leitung’ galphual nunung pen nisuahna laizang gamlam hinawnlo ding a; leitung khempeuhah a kizeel Pasian’ pawlpi mite lungsim bulphuh tading hi. A kikelki vangliannih, Christ leh Satan kikal ah, munlai omlo hi.

Hih gal nunungpen ah dotna bulpi penin, “Kua hong dingkip ding a, i thumaanna koiah omta hiam” cih hiding hi. Vantung in, Christ’ itna sungah a kikhim mi, Ama’ hehpihna tawh a kitankhia mi, Ama’ deihna sungah a ki aapmi, Ama’ Kha tawh a kidim mi leh Ama’ thukham mang mahmah in sihdong in Ama’na asem ding mite hongsam hi.

Hih leitung in haksatpen hun masuan hi. Ahihhang Zeisu sungah, Zeisu tawh, Zeisu tung tawn, leh Zeisu hangin galzawhna lungmuansa hipah a – Amah tawh upna hangin thumanhna tawh ikizop laiteng hipah hi. Tua khempeuh eima teelsiam dandan hilel hi.

`Mangmuhna 12:17 pen nangmah leh na Christian nuntakna sungah koibangin na ciamkha hiam? Cihnopna ah, kidona lianpi nangma nuntakna sungah koibang in naneikha hiam?`