---
title:  A Nasia mahmah Munphual
date:   25/04/2023
---

Daniel leh Mangmuhna genkholna laibu tegel in, leitung hun nunung thupiang ding teng hong theikholsak khawm uhhi. Mangmuhna laibu in Pasian’ thukhen hun hong tungta cihi. Daniel’ laibu in tua thukhenna akipat hun hong pulak hi.

Daniel 7 sungah, kamsangpa kiangah Pasian in leitung’tangthu lak hi. Gamte dingto in puk uhhi. Bawlsiatna in Pasian’mite nengniam uhhi. Babylon, Media-Persia, Greece, Rome gamte a pulak khit ciangin, Rome gam kitapna leh, kum 1260 sung pawlpi a kibawlsiatna tawh (Dan. 7:25; Mang. 12:14), nakhempeuh kipuahpha sitset kikding cihthu, Daniel lungsim sungah, Pasian in guan hi. Kamsangpa’ lungsim pen, gamte dingto in pukkik, leitung’ ukna neite in vannuaibup na nengniam ding, Pasian thukhenna nunung ciangin Amah in khialhna khempeuh diksak kik ding a, Ama’ tawntung gam phut ding cihteng tawh makaih hi.

Pasian in Daniel mangmuhna sungah hih leitung lauhuaina sungpanin vantung biakbuk omna, vanuai ukpipa’ tokhom kiangah, leitung ukna a neitaktakpa, a Pa’ kiangpan tua kumpigam angah dingpa Christ omna min thanna sungah paipih hi.

`Daniel 7:9, 10, 13 sim inla Daniel in bang muh thute gen in. Hih thukhenna nunung pan bangthu piang hiam? Daniel 7:14, 26, 27.`
  
Mihing khempeuh tawpna pen vantung thukhen zumh in thukhen hi. Dikna kip in, thumaan in gualzo hi. Thutanna maang hi. Hihthu in laisiangtho sungah a lamdang penpen munphual ahi hi. Lungdamthu in zong a citak Pasian’ mite, Christ’ dikna asilh mite ading in a hoih in tawp hi.

Zeisu in vannuai buppi’ maiah vantung a Pa’kiang vanaih hi. Vantungmi khempeuh in Pasian’ tokhom kiimah hong kikhawm uhhi. A puklo vanmi khempeuh in tua thukhenna munphual lamdangsa uh in enkeei uhhi. Kum tultampi sung kidona teng zong beisiang ding hita hi. Vannuai kumpi tokhom ading galdona zong kikhensat siangta hi.

`Daniel in kumpi gamte hongpiang in beikik acihte maan mahmah hi. A nunungpen in hongpiang ding “tawntung kumpigam” acih a “beingeilo ding” pen hongpiang ding acih Pasian kammal muanna pen banghang in hoihpen thei hiam?`