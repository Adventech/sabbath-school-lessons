---
title:  Pasian’Hehpihna leh Thukhenna
date:   24/04/2023
---

Singlamteh leh thukhenna tegel in Pasian thumaan in hehpihna kidim cih honglakkhawm uhhi. Thukham palsatna in mawhneipa’sihna hongkal pah hi. “Mawhna’thaman sihna” cihzong thutang ahi hi. “Topa Zeisu tawh ikipawl manin Pasian in tawntung nunna hongpia” (Rom. 6:23) ci in hehpihna in hongzui sak hi. Pasian’ thukham pen kikhel ahi a kipaaikhia hileh, Zeisu hong sih kul peuhmahlo hi. Thukham in thukhen tawphahpi ahih mahbang in, Christ hong sihna in thukham kipden hi cih hong pulak hi.

`Mangmuhna 20:12 simin. Ei koibang in thu hongkhen hiam? Eima’ hoihna in eimah hong hotkhiatna tawh koici kizop hiam?`

Eite nasepteng in eima’ teelna leh Pasian tungah cihtakna teng pulak hi. Ephet 2:8, 9 sungah “Note’ upna hangin Pasian hong hehpihna tawh hotkhiatna angah nahi uhhi … Note’ thalawh hilo in, Pasian hong piakkhong ahi hi. Note sepsa ahihloh manin, kisialhna ding bangmah omlo” cihi. Christ in hong hotkhiat ciangin, hong khel hi. “Zeisu Christ tawh ikipawl ciangin, gamtathoih a gamta dingin a hongbawl ahihi” (Eph. 2:10).

Eite gamtat hoihteng pen Khasiangtho thapiakna hang hi a, hong honkhia theilo in, upna citak nei cih teci honglahna bek ahi hi. Pasian thukhenna nunungpen in, kineihna khempeuh, khialhna khempeuh hong liipkhiatsak a, eima sungah a thukpenpen in honglutsuk hi. Thukhenna sungah Pasian’maiah eite omzia ding pulakna ah, EGWhite in lungdamthu leh thukhenna in khut kilen in tonkhawm ahihna anuai a bangin hong pulak hi. 

“Pasian’ maiah a dingkha mite peuhmah pen puansia kihhuai silh in omuh a, tua in amau’ kiniamkhiatna leh Topa’ min, lungsim thuktaktak tawh azong mite ahihna uh lahkhiatna ahi hi. Thumaan’thu manna tawh amau’kha a siangthosak mite in, aki niamkhiat penpen mite hiding uhhi. Gialna neilo Christ’omzia a naimuh semsemte in, Ama’ limmel lamah kikhel ding hong lunggulh semsem uh a, amau siangtho a kisakna uh tawmsemsem ding hi. Eima mawhneihna phawk kawm mahin, Christ pen eima’ dikna, siangthona leh tatkhiatna ahihna tungah kinga ding hihang. Satan in hong mawhsaknate peuhmah dawngsiam zolo ding hihang. Christ bekmah in eite’ aiawh in lawhcing takin hong thuumsak zobek ding hi. Eite hong mawhsak denkeeipa pen Christ bekin Ama’ hoihna tawh gamdai sakzo hi.”—Testimonies for the Church, vol. 5, pp. 471, 472.

`Ama’ kammal sungpanin lungdamthu leh thukhenna kikhenkhiat theilohna koibang in natelcian thei hiam? Nangma adingin lungdamthu leh thukhenna kikal ah bang lam-etna peuh nalathei ding hiam?`