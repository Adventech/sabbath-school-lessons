---
title:  Ngaihsutbeh ding
date:   09/06/2023
---

“Vantungah kidona lianpi a kipatlai tekin, Satan in Pasian lawnkhia ding ngiimna neikhin zo hi. Tuathu a tangtutna dingin Piangsakpa langdo a, vantung panin kihawlkhia taleh, leitung mahpan in tua a nasep zompaisuak hi. Mihing khemin Pasian’thukham palsat sak ding lam a zong kinken hi. Thukham khempeuh paihsiang leh khatbek nial kiaukuauna zong, a thaman akibang veve ahi hi. Thukhunpite paihkhiatna ding in; Satan in Laisiangtho thumaan susia in, thu ummi tampitak upna sungah khialhna tawh kihelsak hi. Kidona lian sunga anunung pen thumaan leh thukhial kitukalhna pen Pasian thukham mah hipah hi. Hih galphual ah – mihing bawltawm thukhun leh Jehovah thukhun, laisiangtho sungah biakna leh mihing’ ngeina banga piang biakna galphual ahi hi” —EG. White, The Great Controversy, p. 582. 

Mangmuhna sung tawntung ah, biakpiakna leh piansakna in kikhenkhia theilo hi. Sialehpha kidona thubulpi leh sapi ciamtehna ahihtheihna cihte khempeuh in, Pasian bek mah biaktakcing taktak ahihna pulaak hi.  

Christ in Piangsakpa ahihna pen Sabbath biakpiakna thulaigil ahi hi. Zeisu in tuani a thupisakna in a “Topa” (Mate 12:8; Maku 2:28; Luka 6:5) kahi hi cihi. Sabbath in eite piankhiatna phawktawntungna ahi hi. Mihing ihihtheihna hong phawksak hi. Mihing peuh mah mannei sak hi. Eite pen piansakte ihihna leh Piangsakpa zong eite biakpiak dingpa ahihna hong phawksak sawnsawn hi. Tua hangmahin dawigilo in Sabbath mudahlua mah mah hi. Eite leh Piangsakpa kizopna khamkhau hi a, hun nunung ciangin zong tuamah thu pangpi hong hiding hi.

**Kikupding Dotnate**:

`Tuipi’ sapi in ama’ ukzawhna angahna thubulpi bangteng hiam? Tuate zong i theih lohkal in i lungtang sungah koibang in omthei ding hiam?`

`Satan zong a omtakpi mah hilo in tanglai thuciin hilel hi acite tawh koibang in nakiho ding hiam? Na koici hilhcian ding hiam?`