---
title:  Vannuaibup Kitom
date:   05/06/2023
---

`Mate 27:45–50 simin. Hih munin singlamteh tungah Christ phutkhak thu bang hong hilh hiam? Zeisu in ka Pasian aw banghangin hong nusia nahiam acihpen bang khiatna nei a, hihthu in “Zeisu’ upna” cihin bang khiatna nei cih hong telciansak thei hiam?`

Singlamteh tungah kikhai, khuamial in tuamcip, leitung mawhna, zumna leh suksiatna teng pua in, anuntak sung khempeuh abelh tawntung a Pa’ itna tawh kikhenkhia hi. Hun hoih sungteng khempeuh Pa tungah a kiptawntung mah bangin; hun siapen singlamteh tungdong ah kipsuak hi. Khuahun pianzia khempeuh in lunghian theihna’ng vive ahih hang, Honpa in muangteiteilai hi. Pasian in taisan bang ahihhun in zong, Zeisu in lelhna pialo hi.

“Khuamial lauhuai sungah, Pasian in taisan bang ahih kawmkal ah, Christ in leitung haksat na haisungpan acilteng dawnkha talailai hi. Tuabang lauhuai hunlaitak in, tuani dongmah a Pa’ saanna tungah kinga laiveve ahih manin, tua upna tawh Christ in gualzo veve hi” —Ellen G. White, Christ Triumphant, p. 277.

Zeisu’upna cihpen upna thuthukpi hi a, muangin, ki-aap taktak ahih manin leitung dawite khempeuh in kiloksak zolo hi. Muh theihloh hunin zong a muangveve upna, telzawhloh hunin zong a umveve leh let ding atawm mahmah laitak in zong a lenveve upna ahi hi. “Zeisu’upna” mahmah in, haksatna sungmah in uptentan manin hong kipia hi a, hong pailai ding haksatna zong hong zawhpihlai ding hi. Tua “Zeisu’upna” mahin eite lungsim sungah khawsa in, Christ hong lianbel sakthei banah, sapi’ ciamtehna hun zong kiptak mahin hong zawhpih lai ding hi.

Tuapen upmawhloh hunkhat peuhah hong piangvat mawk hilo hi. Pasian’ mite in nisim in upna tawh nungta toto ding uhhi. Khuahun hoih ciang, a siatciang in, Pasian hong naibang ahih ciang, Pasian gamla bang ahih ciang – phamawh salo ding hi. “Midik in upna tawh nungta ding hi” (Gal. 3:11; Habakuk 2:4) cihi. Ki puahphat ding hun in tuhun ahi hi. Haksatna khempeuh sung ah upnatawh dingkip peuhleng, nuntak sungin gahpha gahthei veve ding hihang.

`Nangma nuntakna pen hong kinuaigawp ding bang ahih laitak in, nang neihsun in upna khatbek cih ngaihsun in. Na koici hih ding hiam? Bang pilna nangah kha hiam? Tua bang temah a phukha ding midangte nahuhtheih na’ng bang pilna nangahkha hiam?`