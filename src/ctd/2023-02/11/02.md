---
title:  Thuakzawhna tawh Kipkho
date:   04/06/2023
---

Mangmuhna 14:7 sungah, Pasian in Piangsakpa bia ding in mikhempeuh hongsam hi. Vanmi masa thupuak zong ahi hi. Mangmuhna 14:8 ah zong, Pasian in “Babylon” pen biakna maanlo hi a, tanglai Babylon lui tungah zungkha hi cihi. Tua in zong vanmi nihna thupuak ahi hi.

Mangmuhna 14:9 leh 10 ah, vanmi thumna in sapi biakloh ding a vauna ahi hi. Vanmi in gingtak in kiko a, “Mi khatpeuh in sapi leh ama’ milim biakna pia a, a taltang leh khut tungah ama’ ciaptehna a ngah peuhmah leh, tuami in Pasian’ hehna zuhai dawnkha ding hi” cihi.

`Mang. 14:12 simin. Hiteng ah hun nunung Pasian’mite omzia ding namnih in bang teng hiam? Banghang in thupi khawm uhhiam?`

Greek pau in “thuakzawhna” pen hupomone hi a, a hoihzaw letkhiatna ah “thuakzawhna tawh kipkho” cihi. Hun nunung ciangin langdona leh bawlsiatna nasia mahmah sungah a citak ding mipawlkhat Pasian in nei hi. Ama’ hehpihna hangin, amaute thuakzawhna tawh kipkho dinguh a, a nungta Pasian bulphuh, hehpihna tawh kidim in thumang in nungta ding uhhi.

Piangsakpa bia (Mang. 14:7) cihin, sapi biakpiakna tawh kilehbulh (Mang. 14:7) a, Pasian thukham kemcing in Zeisu’ teci panna aneite ahi uhhi (Mang. 14:12). Christ leh sapi’ vangliatna tungah cihtakna in, a nunungpen biakpiakna hong hiding a, hih sialehpha kidona lianpi thulaigil in Sabbath mah hong hiding hi.

`Rom. 8:1–4; Ephet 2:8–10, leh Colossian 1:29 simin. Hihmunte in upna tawh nuntakzia bangpeuh honghilh hiam?`

Upna tawh nungta in hehpihna ngah in nuntakzia hong khel hi. Honpa tungah a ki-aapmah mah anungzuite in Zeisu “sungah” upnanei beklo in “Zeisu’ upna” mahmah nei ding uhhi. Zeisu’ upna bangin, hun nunung amaute’ upna hiding a, sihna sung dongah citak mahmah ding uhhi.

`Na neuno tungah bangzah nacitak hiam? Haksatna taktak hongtun ciang ading bang honghilh naci hiam? (Luka 16:10).`