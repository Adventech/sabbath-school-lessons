---
title:  Tuuno, A Kigo Tuuno
date:   22/06/2023
---

Mangmuhna sungah limpua tampi om a, a thupi vive mah zong hi uh a; vantungah gulpi khat (Mang. 12:3, 4, 7), vanlaizang aleeng vanmi (Mang. 14:6), sapi tung atuang numei khat (Mang. 17:3), cihkhawng ahi hi. Pasian kammal pan vive hi a; Khasiangtho in John humuap in, tuate simin azui mite tungah thumaan thutak hong pulaak ahih manin, “Hih laibu asim mite mi hampha hi a, hihthu kigente ngai in, hih laibu sunga kigelh thu a zuite zong mi hampha mah ahi uhhi. … Hih thute hong tunding hun naita hi” (Mang. 1:3).

Mangmuhna laibu sung tawntung ah hong kidawk dendenkeei limpua khatmah omleuleu hi. Bang limpua hi a, bang aiawh ahi hiam?

`Mangmuhna 5:6, 8, 12; 7:17; 14:1; 15:3; 19:7; 21:22, 23; leh 22:1, 3 cihte simin. Tua limpua tuuno, akhiatna bang, Mangmuhna laibu sungah banghang in kilang pahpah hiam?`

A laibu thumakai in “Zeisu Christ’thu” cipah ngiat hi. “Tuuno” hiziau beklo in, “akigo” Tuuno hisese hi (Mang. 5:6, 12; 13:8). Tuapen a kikhailum Zeisu Christ ahi hi. Hihteng ah lungsim leh kha’thu hi a, Laisiangthobu hangbek hilo, Mangmuhna mahmah leh vanmi thumte thupuakte mahmah ahi uhhi. Tuuno, akigo Tuuno, khailup thuak Zeisu, eite mawhna ading aki pumpiakpa, tua thupuak’ thulaigil pipa omlo peuhmah in, Pasian in Ama’ pawlpi nasep dingin hongsapna tung ah thumaanna leh cihtakna omtheilo ding hi.

“Eite upna laigil ah, eite nasepna leh thuhilhna sermon laitang ah, laigelhna, thungetna, lasakna, Laisiangtho hilhcianna leh i nasepna khempeuh sungah tua akigo Tuuno peuhmah pen alaigil leh abulpi in koihhamtang ding hihang. Singlamteh tungah hong pulak Tuuno’ hong itna in midangte tawh ikizopna leh leitung idonna khempeuh ah pulakkhia sawn ding hihang” —Ángel Manuel Rodriguez, “The Closing of the Cosmic Conflict: Role of the Three Angels’ Messages,” p. 70.

Cihnopna ah, alauhuai sapite, galdodo gulpi, pulnatnate, bawlsiatnate, sapi’ciamtehna cihte khempeuh kawmkal mah ah; a masapen leh a laigilpen ah Tuuno, akigo Tuuno omgige lai hi. Amah bekmah, hong hihsaksa teng, tumah in hong hihsak leh hong hihsak denlai ding teng – khempeuh pen vanmi thumteng i thupuakteng mah ahi hi.

`A kigo Tuuno pen thupuak laigil ah koihna in, midangte i makaihna leh eimahmah kha nuntakna a dingin banghangin thupi thei naci hiam?`