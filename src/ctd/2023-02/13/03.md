---
title:  Thumaan Thei
date:   19/06/2023
---

`John 8:32; John 7:17 leh John 17:17 simin. Thumaan tawh kisai Zeisu in bang kamciam hongpia a, koi ah kimuthei hiam?`

Pasian in a nunungpen hong hanthotna pen, Babylon gitlohna nusia in, Ama’ kammal sunga om thumaan khuavak sungah kalsuan ding ahi hi. Na khempeuh a lamhong pen Laisiangtho hi a, mite in laisiangtho lenkip in a zuih laisiah, hun nunung ah khemin omlolel ding a, a phadiak in Sabbath vai mahmah ahi hi. Vantungmi thupuak in zuauthu sangin thumaan, mihing’ngeina sangin laisiangtho, upna maanlo peuh sangin Pasian hong thuhilhna saang ding hong deih sakzaw hi.

Vanmi thumna thupuak, amasa tegel’nungpan hongzui pen in, sapi’ ciaptehna thu hong hilhkhol hi. Laisiangtho genkholna sung tawntung a, sapi in leitunggam aihke’h biakna vangliatna limpua hi. Mangmuhna 13 leh 14 sunga tuipi sapi penin, leitungbup biakpiakna khat in Rome sung panin hong piangkhia hi. Rome vangliatna in leitungbup huzaap phial in, pawlpi leh gam kipawl theihna’ng hong makaih ding hi. A mungtuppi uhpen, sumlehpai lam ahi a, leitung pulnatna, mite buaina, gamtuamtuam gamvai thusia omhun laitak in kipumkhatna neihtheih nading ahi hi.

USA mahmah in tua leitungbup kipawlna pen hong makaih ding hi. “Alian zuauthu ahi kha sitheilo upna leh Sunday siangthosakna cihte tungtawn in, Satan in mipite hongkhem ding hi. Kha sitheilo cih upna in sikha hopihna hong piangsak ding a, Sunday siangtho sakna in Rome tawh ki zopna hong bawlsak ding hi. USA a protestantte mahmah in akhutuh hongzan ding uh a, Rome vangliatna tawh khut hong kilen ding uh a; hiteng thum hong ki pumkhat takciang in, amau’ hoih sakna bangbang in hong kalsuan tading uhhi” —Ellen G. White, The Great Controversy, p. 588.

Hih thupuakte sungah, Christ nungzui a, lungsimsung vuah anungta Zeisu’ upna tawh Pasian thukham a zuite zolna thupi omhi (Mang. 14:12).

`Zeisu’ kammal  “thumaan in note hong suakta sakding hi” acihpen koibang in natel hiam? Bang acihnopna hiam? Thumaan in koibang in hong suaktasak hiam? Hitengah “suakta” cihpen bang hiding hiam?`