---
title:  1844 Kum
date:   04/05/2023
---

Kum 2300 genkholna sungpan amasalam kum 490 pen, Messiah hong paisuk masang khanglui Jew minamte’ hun dingin kisehsak hi. Kum 2300 pan a nununglam tengpen, Jew ahi a Gentile ahi zongin, Pasian’ mite ading in kisehsak a, biakinn kisiansuahna acihzong Christ nihvei hong paina acihnopna hiphial hi.

Amasa kum 490 pen Messiah hong paimasak hun hi a, a.d. 34 kumin bei hi. 2300 pan 490 lakhia leng, 1810 omlai hi. Azom kum 1810 tengpen Pasian’ mite ading ahi hi. Tuapen a.d. 34 kum panin panleng, kum 1810 gawmto lecin kum a.d. 1844 hong phato hi.

Vantung biakinn siansuahna leh thumaan puahphatna tawh kisai in, vantung hun nunung thukhenna hi a, Pasian in mihing tungah a nunungpen vauna Mangmuhna 14:6, 7 sungah hongpia a, Ama’ itna dawngthuk ding, Ahehpihna sangding, Ama’ deihna zui ding leh thumang dingin hongsam hi.

`Siampi laibu 16:16 simin. Banghang in biakinn siansuah a, hihthu in lungdamthu koibang in honghilh hiam?`

Mihingte’ mawhna khialhna hangin biakinn siansuah kul a, tualai ah ganno sisan kizang hi. Eite’n zong tuamah bang ihi hi. Mawhphelna ni in a kigo ganno tawh lim apua Honpa i kisam a, thukhenna ah hong paisuaksak ding tua lampi bekmah ahi hi.

`Siampi. 23:26–29 simin. Tua tukhenni in Pasian in bang hihding in amite sawl a, eite a ding bang khiatna neithei ding hiam?`

Israel mite ahih uhleh “amau’ kha uh gimsak” ding uhhi. A cihnopna pen amau’ lungsim uh kiniamkhiat ding uh a, mawhna pulak, kisik in, siampilian in biakinn a siansuah mahbang in Pasian in amaute a siansuah ding ngen ding uhhi.

`Genkholna Daniel 7–9 leh Mangmuhna 14 sungah thukhen hun ading kigingkhol dingin hong kinsap mahmah hi. 1844 kumpan kipan, thukhen hunsungah ki nungta a, Mangmuhna sunga vanmi masa’ thupuak “Ama’ thukhenhun hong tungta hi” (Mang. 14:7) acih hun ahi hi. Tua hi a “eimau kha ciat koibang in i gimsak hiam?”`