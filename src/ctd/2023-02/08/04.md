---
title:  A Pilvang Khollo Khemna Khat
date:   16/05/2023
---

Eite pianzia picinna a susia dingin, dawigilo in apilvang khollo bawltawmthu khat hong guangziau hi. Tua bawltawmthu pen zong a pomthei pawlkhat omveve hi. Tuathu in, Pasian pen piankhiatna bulpi mah hi a, ahihang, nuntaktheih nading in hunsawtpi zang hi cihi. Evolution icih damdamin kikhelsak hi ci uhhi. Tua paizia in “science pilna” leh Piancil laibu kizawitawn theisak ta hi. Tuathu in piansakhun pen sawtpi hi a, ciangtanh ommello in, leitung nuntak khit zong kum awn tultampi (billion) phata ci uhhi.

`Late 33:6, 9 leh Hebrew 11:3 simin. Hih munte pan Pasian in leitung a bawldan koibang in telgenkhiat mahmah lel hiam?`

Laisiangtho kicianlua lel hi. Pasian in “pau in, pianglel hi; thu pia in, kiplel hi” (Late 33:9) cihi. “Pasian kampauna tawh leitung leh vantung piang a, tu in i muhtheih nate a-omnailopi panin hong piang hi ci in upna bekmah tawh athei ihi hi” (Heb. 11:3). Piancil a lian khatna mahmah in, nai 24 aphasinsen ni, niguk sungteng, Pasian in leitung bawl in a nisagih ni tawlnga cih telgen mahmah lel hi. Piancil khat leh nihna tegel kammalte in thudang peuhmah lutzo sakvetlo lel hi. Niguk sung Piansakna a umlo laitheite pawlkhat nangawn in, laisiangtho laikungpu in niguksung Piansakna thu hong hilh nuam hibek hi civeve uhhi.  

Hebrew pau in “ni” pen Piancil 1 ah “yom” ahi hi. Laisiangtho sung tawntung ah, “yom” leh nambat khatpeuhpeuh a bulhsim in, (nikhatna ni, nithumna ni), nai 24 apha ni a cihna ahi hi. Laisiangtho sungah “yom” cihpen ciangtan neilo hunsawtpi ahihna a genna mun khatzong omhetlo hi. Tua ahih nakleh nai 24 hun hilelpeuh hi.

Tuabang in Pasian in niguk sungtaktak mahin leitung bawlzolo hileh, nisagih Sabbath ni in bang kiciatna neituan ding hiam? Banghang in Pasian in hongsawl hiam? Niguk sung piansakna omngeikei zenleh, niguk sung piansakna cih limlim in bangmah khiatna neilopi khat hongsuak ding hi. Piansak hun sawtpi cihthu in, nisagih Sabbath a kulna mah talsik in topah lian hi. Tua in laisiangtho cihtakna tawh kisai dotna hong omsakpah hi.

Sabbath dona tawh, Satan in, Pasian ukzawhna laigil mah vatsukpah lian a, niguksung piansakna nialna in, tua niguk sung piansakna a susiazo ding bangdang omnawn hiam? Christian tampitak mahmah in tua nisagih ni Sabbath pen awlmawhlo uhhi. A nunungpen khemnapi ahi hi.