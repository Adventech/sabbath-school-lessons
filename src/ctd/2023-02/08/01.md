---
title:  Sabbath leh A Tawpna
date:   13/05/2023
---

### Tukalsung Simding  
James 2:8–13; Thuhilhkik. 5:12–15; Late. 33:6, 9; Mang. 14; 2Pet. 3:13; Mang. 21:1.

> <p>Kamngah</p>
> “Zeisu Christ sungah nakhempeuh a piangsak Pasian in, ageelsim thute a sepkhiatna thu mikhempeuh in a musak dingin Pasian in hih hamphatna keitungah hongpia hi.” (Ephet 3:9).

Mihing hong kipiansakna ah zahtakna vang neihding ahi hi. Hong bawl Pasian in picingtak a hongbawl manin mimalkim in mannei kimthei hi. Nu’gilsunga omlai nau, khutkhe neilo khang thak, thakiamlua khangno, ngaihsutna a picing nawnlo pitek zong Pasian’maiah manpha mahmah hi. Pasian pen amaute’Pa ahi hi. Amaute in Atapa leh tanute ahi uhhi. “Tua Pasian pen leitung buppi leh a tunga om khempeuh a piangsakpa hi a, vanlehlei a ukpa Topa ahih manin mihingte’ lamsa biakinn sungah tenglo hi … Mihing khat tungpanin leitung minam khempeuh hong piangsak in, leitung khempeuhah omsak hi” (Sawl. 17:24–26).

Eite pen khang guizui ihi uhhi. Innkuankhat ihilel uhhi. Ulehnau vive ihi uh a, Pasian khat in hong piansak ihi uhhi. Piansakna in mimal manneihna omsak hi. Khangzui in amau’cii leh chromosome teng hong kikaikhawm in eima pumpi khat hongsuak a, amau’lim pen Pasian in paai khia hi. Hih vannuai buppi ah nangtawh akibang kuamah omlo hi. Nangmah in apicing piantuam nahi a, vannuai a piangsakpa in silehsa pumpi a kicing in hongbawl in, nangmah leh namawhna adingin Ama’ pumpi hong piakhia ngiat hi.