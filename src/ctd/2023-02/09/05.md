---
title:  Ki Aap Ding Sapna
date:   24/05/2023
---

Mangmuhna in ama’ sung a numei tegel limpuak tawh kizui in kintak in ki-aap ding hong zol hi. Hih leitung kidona sungah Pasian’ mite’n gallel ding bangin omding uh himahleh, Ama’ pawlpi in atawpna ah galzo teitei ding cih Pasian in hong kamciam khin hi.

`Mate 16:18 leh Mang. 17:14 simin. A pawlpi tawh kisai in Zeisu in nungzuite tungah bangthu hilh hiam?`

Christ in Ama’ pawlpi kilamna bulkip ahi hi. Ama’ pawlpi in Khasiangtho makaihna tawh Ama’ kammal tungmah ah kiphut hi. A kikelkii in, Babylon zong mihing’ bawltawm ngeina leh upna sungah zungkha hi. Mihing’ ngaihsutna leh ngeina khawngpeuh, Pasian dinmun ah ahi a, a sangzaw peuhin akoih, biakna makai khat peuhpeuh in, Babylon buaina a luahsuk ahi hi.

Tanglai Babylon hunlai in, pawlpi leh gam pen khat hi a kibang lel hi. Nebuchadnezzar in kumpi tokhom hongluah pan kipan in pasiante bangin paupah hi. Pasian maan a tona in, Babylon kumpipa in, leitung buppi huamin, Pasian’ mite ading a lianpen biakpiakna pen, ama’ thupiak bangbek in biakpiak ding, tua milimpi biak ding thupiak anial peuhmah in a nunung ciang in thuak ding ci in thupia hi (Daniel 3).   

Leitung hun nunung ciangin, pawlpi-gam hongpiang ding a, khalam Babylon gamin, kha makaipa in Pasian bangin hongpau ding hi. Ama’ kammalte leh a thupiakte zong Pasian’thu sungah hong guangding hi. Khang tawntung mahin Rome Pope in, leitung ading Pasian’ dinmun ah kading uhhi cihi. Pope Leo XIII in 1894 June 20 ni in laihawmkhiat agelhna sungah, “Kote in hih leitung ah Sangpen Pasian dinmun kalen uhhi” ci hi. Ferraris Ecclesiastical Dictionary sungah zong, “Pope pen lianlua mahmah a, mihing mawkmawk hinawnlo in, Pasian leh, Pasian dinmun ah omta hi” cihi. Sawltak Paul in hihthutawh kisai in “tua a gilopa in mite’biak pasian akici khempeuh nial gawp ding hi. Tuate khempeuh sangin a lianzaw in akingaihsut banah, Pasian kahihi ci in biakinn sungah vatu ding hi” (2 Thess. 2:4) cihi.

`“Babylon” sung mahmah ah Pasian tungah a citakmi omkhinkhian ahihlam itheihsa ahih mahbang in, tuathu i genciang koibang in kidophuai a, tuathu tawh kisai in midangte thukhenloh ding leh tuathu langdo lohding banghang in thupi hiam?`