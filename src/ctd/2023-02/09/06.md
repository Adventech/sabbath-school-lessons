---
title:  'Babylon: Milim Biakna Phualpi'
date:   25/05/2023
---

“Alian thuthuk Babylon” hihtheihna’ng thupatna khat omlai hi. Milim biakna pen Babylon’ biakpiakna ah athubulpi ahi hi.

`Jeremiah 50:33–38, leh 51:17, 47 simin. Tanglai Babylon’milim biakna leh Pasian in a dawnthuk kikna bangteng peuh namukha hiam?`

Jeremiah 50 leh 51 in Babylon pen Medes leh Persia te in susia ding cih genkhol hi. Amau kisuksiatna ding hangthu khatin milim biakhang ahi hi. Babylon mite in tu milim tepen pasiante’ limpua ci in umuh hi. Babylon biakna sungah, milim biakpiakna leh a zeh tengpen siangtho hi ci uh a; pasiante in zong milim teleh taattungte sungah leitung vangliatna tetawh hong tenguh ci uhhi. Tua milimte suksiatna pen, Pasian’ maipha taanna cihzah dong in ngaihsun uh a; Babylon hun masalam pawl in, Chaldean kumpi Marduk-apla-iddina II in, Mesopotamia gam khanglam ah taisuk in, Assyria kumpipa Sennacherib leh a galkap hon’ khutsung pan a suahtak dingin Babylon pasian’ milimte pua hi. (Jane R. McIntosh, Anceint Mesopotamia: New Perspectives ABC-CLIO, Inc., [Santa Babara, CA, 2005] pp. 34-43).

Laisiangtho kamsangte in, hih nuntakna neilo milim biakpiakna leh a nungta a nuntakna a piaden Piangsakpa Pasian biak piakna khaikhinsak hi Jer. 51:15, 16, 19).

`Pai. 20:4–6 leh Late 115:4–8 simin. Milim biakna tungtang bang gen hiam?`

Khalam Babylon in a milim biakpiakna ah sing leh suang milim maiah kunziau sangin a thukzaw tham in pai himah taleh, khalam Babylon leh tanglai Babylon anihmah un a biakpiakna sungvuah milimte zang uhhi. Biakpiakna ah milimte zatna pen, “zahtak piakna” ci uh a, thukham nihna palsatna ahihi. Tawntung natebek lunggulh zaw ding in leh, Pasian’ liatna khawngpen nuntakna neilo milim peuhtawh biakpiak lohding in, Khasiangtho in eite lungsim sungah hong phawksak den ahihhang hi. Hih milimte in kumzalom lina khawngin Christian biakna sungah hong lut takciang in lawki biakna sangin Christian biakna saannophuai kisazaw ta hi. A dahhuai thu ah, Pasian bekmah in a tanding ahi siangthona leh zahtakna tengpen, hih milimte tungah kipia gawp ahih manin, khalam ah kiamsukna lianpi hongpiang hi.