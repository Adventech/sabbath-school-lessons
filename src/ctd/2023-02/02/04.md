---
title:  Vantung Thukhenna
date:   04/04/2023
---

`Mangmuhna 14:14 leh Sawltak 1:9—11 sim lecin, a kibang thu, bang namu hiam?`

John in “Ka khuadak a, meiipi kang biakbuak tungah Mihing Tapa tawh akibang Khat tu” (Mang. 14:14) ci hi. Zeisu vantung a kahtoh lai in, Luka in Sawltak 1:9 ah, nungzuite’n vanlam a daktoh laitak un, “amaute’ muhtang mahin, Zeisu kilato a, meiipi in liah ahih manin amah muthei nawnlo uhhi” cihi. Zeisu in vanmi’meii sungah kahto khinzo a vanmi’meii mah tawh hong paikik ding hi. A lungmang nungzuite kiangah vanmite in “hih Zeisu mahmah vantung a paitoh namuh uh mahbang teekteek mahin, khatvei hong paisuk kik ding hi” (Sawl. 1:11) naci hi. A kilang loding in seel khinkhian a hilo thumaan taktak ahi hi. Hih “Zeisu, Mihing Tapa” mahmah, Nazareth khua sung leivuikai liangin a paipa, mihing adim Jerusalem lampi tungah apaipa mah, Israel khuata sungah cina damsakpa, Galilee bualtuigei mualpang lonona sungah thugengenpa mah hong paikik ding hi.  

Mihing Tapa penmah Daniel 7 sung thukhenna thu ah kigenkhin zo hi.

`Daniel 7:9, 10, 13, 14 simin. Banghang in Daniel in Zeisu pen “Mihing Tapa” ci in thukhenna sungah thupigen hiam? “Mihing Tapa” in thukhenna sungah thulagil ahih theihna leh lungmuan theihna ding in bangteng hong kipia khin hiam?`

Daniel 7:9, 10 ah Daniel in, vantungah tulsawm sim tulsawm vanmi honpi mu a, tua vanmi hon in tokhom kiim ah kikhawm uhhi. Thu kikhen a, nuntakzia ciaptehna laibute mipi’maiah kihong hi. Daniel 7:13, 14 ah, Mihing Tapa in Tang Kumpu kiang vanaih a, a Pa kiangpan in Ama’ tawntung kumpigam a ngah hi. Tua thukhenna pen vannuai buppi maiah kilaak a, Pa, Tapa leh Khasiangtho in mihing khempeuh tungah hotkhiat theihna’ng a hihtheihzah un ana hihna uh teng ahi hi. Tua thukhenna sungah misiangthote bek hilo in, Satan in Pasian a mawhpaih denkeei namun khempeuh zong ki pulaakkhia hi (Job 1—2, Late 51:1—4).

`Pasian’ maiah nangma nuntak sungteng buppi akawi amaam in hong ki ettel sak ding cih ngaihsunpha in. Tua hunciang in nangma lam-etna bang ahi peuhmah tam maw? (Rom. 8:1.)`