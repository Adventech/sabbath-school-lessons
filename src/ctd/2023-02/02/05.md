---
title:  Galzopa’ Lukhu
date:   05/04/2023
---

John in Zeisu pen “Mihing Tapa, alu tungah khamlukhu khu in, akhut ah phiaukawi hiam mahmah khat tawi” (Mang. 14:14) in mu cihi. “Lukhu” cih kammal pen stephanos ahi hi. Gal zawhna lukhu ahi hi. Kimawl kidemmi khat in azawh ciangin, stephanos, pahtawina, minthanna leh gualzawhna lukhu kipia hi. 
Khatvei Zeisu in ling lukhu khu hi. Zumna leh simmawhna limpua ahihi. Mihingte in nawl khiin in nial uhhi. Ki zahko, ki haibawl, ki cilphih in kisat kivat gawp hi. Tu in ahihleh minthanna lukhu khusa in kumpite’ Kumpi topate’ Topa in hong paikik ta ding hi. 

`Mangmuhna 14:15 leh Maku 4:26—29 simin. Tua gel kibatna bang om hiam? Bangthu genkhawm tuak uh hiam?`
   
Vantungmi in biakinnpi minthanna sung Pasian maiah hongpai hi. Pasian in tua vanmi enin “lote minkhinzo a, aat hunta hi” cihi. Tua vanmi lengkhia in Zeisu kiang hongtun ciangin, “lote minkhinzo a, aat hunta hi” ci in nakpi takin kiko hi. Pai in, Natate sam inla innah ciahpih in.

Laisiangthothak sungah Zeisu in lokhawhvai tawh tamveipi limpuasak hi. Khatvei sangin atamzaw, lo-an minta ci in, Ama’ mite nuntakna sunga lungdamna khaici pulakna in zang hi.

“Khaici hong pokhiatna pen khalam nuntak kipatna limpuasak a, khaikung khantohna zong Christian hoihna khantohna tawh limpuasak hi. Khaikung mahbang in hehpihna ah zong; khangto lo in nuntakna omtheilo hi. A kung khang keileh siding hi. Gamdai takin akung khang a, muhtheih hilo napi khangsuak a, Christian nuntakna zong tuamah bang ahi hi. Khantohna ah aciangh ciangh in i nuntakna picing sakding hihang a; Pasian’ deihna picingsak peuhleng, mainawt paisuakpah lel ding hi. Siangthona zong khangkhom nasep ahi hi. Hunhoih i ngah bangbang in, theihna leh pilna zong hong khang ding hi.”—Ellen G. White, Christ’s Object Lessons, pp. 65, 66.

Kham khaici min acihteh, hehpihna in hong khelsak teng, itna in hong tawsawn teng leh thumang takin nuntakna tawh Christ’ min thansakna ahi hi. Amau’ lungsim Zeisu tawh tonkhawm a, Zeisu lunggulhna teng amau’ lunggulhna mah hipah hi.

`Ellen G. White’ kammal “Khantohna ah aciangh ciangh in i nuntakna picing sakding” acihpen na koici tel hiam? Eima khialhna leh melhemna teng i muhciang phadiak in, ei ading bang khiatna nei naci hiam?`