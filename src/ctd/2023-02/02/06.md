---
title:  Khaici Khempeuh Lakhun Om
date:   06/04/2023
---

Mangmuhna 14 in an-lakhun nih omsak hi. Kham anlak hun acihpen midikte cihna hi a, a melhem lenggah lakna a cihpen in a mangthang migilote cihna ahi hi. Tua ante minkhawm tuak uhhi. A kivawh khaici peuhmah khangkhin hamtang hi.

`Mangmuhna 14:17—20 simin. “Pasian’ hehna lian lenggah cilna phual” in bang a cihnopna hiam? Mangmuha 14:10; 15:1; leh 16:1 zong enkak lai in.`

“Vanmi a dangkhat in biaknatau panin hong paikhia a, mei tungah ukzawhna nei hi” (Mang. 14:18). Tua vanmi in Pasian’ thukhenna nunung mei ukpa ahi hi. An minkhinzo ta hi. Mawhna in adongdong tungta hi. Langdona in Pasian’hehpihna khengval zota hi. Na khempeuh in gitloh leh siat athuah mahbangun, a beisiang matengun suuksemsem lai ding uhhi. Itna Pasian in Ama’ hihtheihzah in hong hihsak khinzo a, Amah mahmah zong eite’ mawhna hangin singlamteh tung kahto liangzo hi. “Pasian tawh akibang in midik i suahtheih nading in mawhna neilo Christ pen eite tangdingin Pasian in mawhnei mi a suaksak hi” (2Cor. 5:21; Gal. 3:13).

Singlamteh khengval in Pasian in bang hihthei lai ding hiam? Khasiangtho anial paisuak mite ading in hehpihna in bangmah sepsak thei nawnlo ta hi. 

Mangmuhna 14 sungah thukin mahmah thupuak om hi. Khaici khempeuh minkhinzo hi. Khaitang in minkim mahmah zo a, lenggah zong minkim zo hi. Pasian mite in Pasian limleh mel, hong hehpihna, hong lainatna, leh hong itna pen mihing khempeuh kiangah pulaaksak uhhi. Gilopa tate in huaihamna, duhluatna, hazaatna leh huatna pulaak uhhi. A pawlkhatna in Zeisu’ omzia pulaak uh a, a pawl dangkhat in Satan’ omzia pulaak uh hi.

Vannuai buppi in, Pasian’ mite sungah dikna mu uh a, kuamah in cikmah in pulaak kha ngei nailo hi. Christ’ dikna a pulaakkhia Ama’ mite langkhat ah, Pasian a langdo mite’thaman zong vannuai bupmah in mu ding uhhi. Gitlohna, siatna, mawhna leh thukham zuihlohna cihte zong vanmite leh mihing khempeuh muhtang in ki pulaaksak ding hi. Sialehpha, dikleh khial, thumang leh manglo kikal tehkaakna hi ding a, vanmite, leimite leh vannuai bup i muhtang hi ding hi.

`Sialehpha kikaal koibang in khentelcian thei ding nahi hiam? Tuathu banghang in thupi nasathei hiam? (Heb. 5:14.)`