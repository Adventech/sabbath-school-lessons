---
title:  Bawlsiat Thuak Gualzo Teitei
date:   21/04/2024
---

`Daniel 7:23–25 leh Mang. 12:6, 14 simin. Hiteng ah hunseh genkholhna bangteng om hiam?`

Pasian’ mite in Ama’ tungah a cihtak laisiah, Satan hehlua hi. Bawlsiatna in hong zui pahpah hi. Kamsang Daniel in a mailam hunseh khat a genna ah hun laizang pawlpi in Pasian’ mite “gal in do, bawlsia” (Dan. 7:21, 25) cihi. Kamsang John in zong hih hunseh sungah Pasian’ pawlpi in gamlak ah “hunkhat, hunnih leh hunlang sung om ding” (Mang. 12:14) cihi. Mang. 12:6 ah zong “Numei in Pasian bawlkholhsa gamlak ah tai” cihi. Pasian mite pen gamlak ah kikhoi hi. Hih kidona lianpi hun saupi pope ukna hunsung ah Topa’ kammal in amau thapia in kipsak hi.

Pasian’ mite in Pasian “bawlkholhsa mun” ngah uhhi. Tona lianpi te lakah, Pasian in a citak Ama’ nungzuite ading in mun bawlkhol sak den hi. Amau’ haksat pen hun in zong, Ama’ itna tawh kepcinna sungah bukna mun ngah veve uhhi (Late 46 enin).

Ni 1,260 leh, Mang. 12:6, 14 sunga hunkhat, hunnih, hunlang acih tegel pen, hun a kibang (3½ hun or kum x 360 ni/kum = 1,260 ni/kum) ahi uhhi. Laisiangtho genkholhna peuhmah limpua tawh kigelh hi. Daniel leh Mangmuhna genkholhna ah, genkholhna nikhat pen kumkhat tawh kikim hi. Tua ni-kum thukhun pen Gamlak vakna 14:34 leh Ezekiel 4:6 sungah kimu thei hi.

Hih ni-kum thukhun cihpen tua kammal tegel bek hilo, tuasang zaizaw thamlai hi. Hihthu tawh kisai in, Laisiangtholui tangthu siampa Dr. William Shea in, thukhun 23 bang gualsuk hi. Visigoths, Vandals, leh Ostrogoths mite in Rome kumpi’ thuhilhna uppih lo uhhi. Tua taam minam Ostrogoths mite pen Rome in AD 538 in a hawlkhiatna panin, ni 1,260 hong kipan hi. Hih khalam khuamialna pen AD 1,798 kum, Napoleon’ galkap mangpa Berthier in Rome panin pope a hepkhiat ciangdong ahi hi. Sim zawhloh Christian tampi takin hih hun saupi sungah Pasian’ thu mang teitei uh ahih manun, sihna thuaklawh uhhi.

Sihna tawh gualzo uhhi. “Tuuno sisan tawh gualzo uh a”, Christ sungah mawhna leh a ukzawhna panin suakta uhhi. Singlamteh tungah Christ in Satan tungah a galzawhna zong amau’ galzawhna ahi hi. Asih uh hang, amau sihna zong Christ hong pai ni dong ihmutna hilel bek hi.

`Laisiangtho genkholhna a tangtunna in na upna koibang in thahatsak hiam?`