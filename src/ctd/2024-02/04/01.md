---
title:  Thumaan ading Dingtang
date:   20/04/2024
---

### Tukalsung Simding
Dan. 7:23–25; Mang. 12:6, 14; Jude 3, 4; Mang. 2:10; Sawl. 5:28–32; Late 19:7–11; 1John 5:11–13.

> <p>Kamngah</p>
> “Moses in gamlak ah daal gullim akhai mahbang in Mihing Tapa zong hong kikhai ding a, Amah a ummi khempeuh nungta tawntung ding uhhi.” (John 3:14, 15).

Turkey gam tuipinawl Izmir khua cihpen tanglai Mangmuhna in Smyrna acihpen ahi hi. Hih khua ah tanglai zalom masa leh nihna hunin khuami 100,000 bang teng uhhi. Hau mahmah uh a, Rome kumpi tungah nak cihtak mahmah uhhi.

Smyrna khuami peuhmah in kumkhat in khatvei Rome pasiante tungah paknamtui meihal biakna hal hamtang ding cihi. Zalom nihna lai in Smyrna khua ah Christian nak khantoh mahmah a, tampitak in biakna dang tawh ki sawhhel nuamlo uhhi. Polycarp kici pawlpi makai khat in, Rome pasiante tungah paknamtui meihal biakna tawh a Topa lehhek ding nial ahih manin, Smyrna khualai tualpi, khuam tungah meihal thuak hi. Christ a nial theihna ding hun Anunung pen apiak ciangin, Polycarp in “Kum sawmgiat leh guk sung Ama’na kasepna ah, khatvei beek hong khutkhial ngeilo hi. Hong hon ka Kumpipa tungah banghang in pausia ding ka hiam?” ci hi.

Zalom tampi kizom in numei pasal tampi in, Christ a upna uh paihkhiat ding sangin sihna thuak ding teelzaw uhhi. Amau’ biakpiakna in eite hong thakhauh sak zawsop hi. Christ tungah amau ki-aapna in eite ki-aapna hong thaksuah den hi. Tukalsung Waldenses teleh puahphate Huss leh Jerome in, Polycarp athah bangin; Rome pope te in sih ding tawh vau mah taleh, Topa tungah cihtak teitei ding mah teelzaw uh cihthu kisin ding hi.