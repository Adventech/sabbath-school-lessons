---
title:  Khuavak in Khuamial Valhtum
date:   22/04/2024
---

`Jude 3, 4 simin. Hun nunung Christian ading bang vauna om hiam?`

Jude laibu pen AD 65 kiim teng, a citak Christian “Pasian’ sapna hangin Zeisu Christ kepcin” mite tungah Jude’ laikhak ahi hi. Hih citak a thu-umte in “a tawntung in a kimang dingin khatvei bek a hongpiak upna thu ah nawksuak un. Pasian’ thu a umlo mi pawlkhat in, eite lakah kuama phawkloh in hong lutsim uh a, Pasian’ hehpihna thupha a lehlam in hei uh” (Jude :3, 4) cihi. Hih hanthotna pen, hun laizang khit deuh in milim biate’ ngeina teng khawng leh Pasian’ Thu a kiholem hun sungteng a cihnopna hihtuak pen hi. Waldenses te in, zalom tampi sungmah, thumaan a lenkip galhangte in om uhhi. Christ pen amau’ palaipa leh Laisiangtho pen amau’ thu kiplet bulpi cin um uhhi. “Pasian leh amau kikal ah Christ in palaipa hi a, laisiangtho pen amau’ nuntakna thukhunpi leh, Sabbath maan a lenkip den mi, Pasian ading teci pangte khangsim in omden hi”—Ellen G. White, The Great Controversy, p. 61.

`Mangmuhna 2:10 simin. Sihna dongin a citakte Pasian in bang kamciam pia hiam?`

Hihthu pen Smyrna pawlpi tungah laikhak ahi hi. A khuapi thupha sanna pasiante lakah Dionysius pen, pawi leh leihoihna pasian ahi hi. Dionysius’ siampite asih uh ciangun, sivuina ah siampite lutung ah kumpi lukhu khusak uhhi. John in, misite’ lutang tungah aki khusak kumpi lukhu pen, siatna tungah a gualzote lutang tungah nuntakna lukhu hiding cihi. Nuntakna lukhu ahihleh, Christ hangin ze-etna, haksatna, thuaksiatna leh sihna dongin a kipkho mite tungah kipia hi. Nuntakna lukhu in, thu-umte upna thalakna hi tawntung hi. Natna leh bawlsiatna sungmah ah Waldenses te’ lungsim kipsakna ahi hi. Nikhat ni ciang Zeisu mu in Amah tawh mangkhawm tawntung ding cih thei gige uhhi. Nuntakna lukhu in eite zong hong hopih hi: haksatna sung tungkha mah ding hihang. Ahihhang Zeisu mitsuan gige peuh lecin nuntakna lukhu in hong ngak gige hi.

`Haksat hun ciangin bang in hong thapia hiam? Bang in hong lauhthawn hiam? Tuabang hun ciangin bang kamciam na paulam ding hiam?`