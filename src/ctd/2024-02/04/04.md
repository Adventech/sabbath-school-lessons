---
title:  Dingtang na’ng Hangsanna
date:   23/04/2024
---

`Sawl. 5:28–32; Ephesian 6:10–12; leh Mang. 3:11 simin. Siksan ding bang thukhun om hiam?`

Waldenses teleh puahphate kiciatna khat pen, Pasian tungah citak, laisiangtho tung ah dingkip, Pope tung hilo, Zeisu tungah ki pum-aap uhhi. Laisiangtho thak sunga upna leh hangsanna tangthu tetawh a lungsim uh kidim sak uhhi. 

Peter leh nungzui a dangte in, “Mite’ thu sangin Pasian’ thu ka mangzaw ding uhhi” (Sawl. 5:29) ci ngam uhhi. Paul’ hanthotna kammal “Topa leh Ama’ vangliatna hangin na tha uh khauhsak un” (Eph. 6:10) cihzong lenkip uhhi. Zeisu hanthotna “Na neihsa nuntakna lukhu lenkip un” (Mang. 3:11) cihzong thupisak uhhi. Rome pawlpi ngeina sung ah kipiak ding sangin, hih upna nei a muanhuai numei pasal te in Pasian’ Thu thumaan sungah dingkip ngam lel uhhi.

Waldenses te in amau’ pau un Laisiangtho anei masapen te ahi uhhi. Waldenses te Jean Leger kicipa in laisiangtho pen ama’ khutngiat tawh gelh tawm a, tuapen laisiangtho bu khut tawh a kitei masa pen hi a, lim kisuai zong kihel hi. Waldenses te in Italy gam saklam leh France gam khanglam tengah omuh in, laisiangtho teisim uhhi. Khangno te a neulai panmah in pantah ngiat in laisiangtho tampi lotngah sak uhhi. Laisiangtho atei pawl in zong teikhawm ngiatngiat uhhi.

Hih Waldenses khangno tampi takmah in sumbawl kineih in Europe sungah vak kawikawi in laisiangtho thumaan hawmkhia kawikawi uhhi. Pawlkhat bang university khawng a vakah uh a, hunlem bangbang in, a lawm sang naupang te thumaan hawmsawn uhhi. Kha Siangtho makaihna hangin thumaan a zong taktak mi a muhnak vualeh amau teisa laidalte hawmkhia uhhi. Mi tampi takmah in amau cihtakna uh a nuntakna uhtawh kheklawh uhhi. Tua Waldenses te in Lai Siangtho telkhin samlo uh ahih tei hang, kum zalom tampi sungmah Pasian’ Thu ana kemcing uh leh ana hawmkhia uh ahi uhhi.

“Thumaan mite zuih lampi pen, sun ciangin a taangpha mahmah nitaang tawh a kibang hi” (Pau. 4:18). Pasian in Atate a makaihna lampi pen, a sangto semsem nitaang tawh, Solomon in genteh hi. Pasian in vannuai a kepna teng khahkhia henla, nitaang in tangtak in hong kapsuk leh, mittaw gawp ding hihang. Tuamah bangin zalom tampi sung khuamial in leitung a tuamcip khit ciangin, thumaan a zongzong dingin, Pasian in Ama’ Thu sungah a ki-aap pha mahmah numei pasal piangsak hi.

`Eima vengsung ah Christ’ khuavak koibang in lengkik sakthei ding hihi hiam?`