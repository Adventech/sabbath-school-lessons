---
title:  Guah Masa leh Guah Nunung
date:   19/06/2024
---

`Joel 2:21–24 leh Sawl. 2:1–4, 41–47 simin. Zalom khatna lai in bang genkholna tangtung hiam? Bang huzaap neikha hiam?`

Pentecost ni a Kha Siangtho a kibuakna in Christian biakna kipan khia sak hi. Ni khatin tulthum piangthak uhhi. Sawltak laibu sungah Pasian’ na lamdang bawl tampi ki ciamteh hi. “Tuathu a za mi tampi in um uh a; thu-ummi tulnga bang phata uhhi” (Sawl. 4:4) cihi. Thu-ummi 120 bekmah kikaikhawm in thungen a, thungetna in kikhelna omsak veve hi. Pawlpi sungah mi tultampi hong kibehlap zangzang hi. “Siampi tampi tak nangawn tua upna hong uppih uhhi” (Sawl. 6:7). Jerusalem ah nungzuite in bawlsiatna nasiatak in a thuak uh ciangun, “ki thehthang uh a thu hilh kawikawi uhhi” (Sawl. 8:4). Judea gam, Samaria gam leh Galilee gamteng ah pawlpi tampi kiphut hi (Sawl. 9:31).

Paul in zong a pianthak khit ciangin, Mediterranean (leisung) tuipi kiim tengah Christ’ tangthu gen kawikawi hi. Thessalonica khuami Jew mi pawlkhat in tua lungdamthu hong langpanna zong lamdang sakhuai liang e: “Leitung a lumlet ding mite ei khuasung hong pai uhhi” (Sawl. 17:6) ci uhhi. Kha Siangtho vangliatna tungtawn in, nungzuite in a kigen leitung tungpah uhhi. Joel in a genkhol guah-masa pen Pentecost ni in tangtung a, guah-nunung ahihleh leitung hun nunung anlak nading in vangliatna tawh hong zu ding hi.

`Zechariah 4:6; 10:1; Hosea 6:3; leh James 5:7, 8 simin. Hihmun tengin leitung ah Pasian’ nasep koibang in kizo ding ci hiam?`

“Guah-masa guah-nunung cihpen, Israel mite anlakna pan kila ahi hi. Guah-masa in tangngam sungin zu in khaici posak hi. Guah-nunung ahihleh khuakhal kuan in zu in, an minsak hi. Hihpen lungdamthu a tangko Kha Siangtho nasep limpua ahi hi. Lungdamthu a kipatcil in, lungdamna khaici a po na dingin ‘guah-masa’ hong zuk mahbang in; anlak hun in an amin theihna dingin guah-nunung mah hong zuk kul ding hi.

A lian lungdamthu nasep pen, Pasian’ vangliatna tawh thupi takin a kihon mahbang in, a tawpna zong a patna sangin neuseh zawk ding hitheilo hi. Lungdamthu a kipatna ah a tangtung genkholna tengmah pen, a tawpna ah zong tangtung lailai ding hi”—Ellen G. White, The Great Controversy, pp. 611, 612.