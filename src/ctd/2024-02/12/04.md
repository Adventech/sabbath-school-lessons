---
title:  Ei Kua Bia?
date:   18/06/2024
---

Hun nunung ciangin, kidona lianpi hong piang ding a, biakpiakna kituhna hiding hi. Piangsakpa bia maw ai’hke’h sapi leh a milim bia maw? Munlai omlo hi. Mang 14 in pasal numei khempeuh in “vantung leitung tuipi leh ciktui khempeuh a bawlpa bia” (Mang. 14:7) dingin hong sam hi. Tua vantung sapna a kipsak vanmi thumna in, sapi biakpiakna hangin a sulzui ding pen “Pasian hehna lenggahzu dawn kha ding uhhi. Tua hai sungah Pasian a Ama’ hehna lenggahzu teng tua hai sungah sung khinzo ta hi” (Mang. 14:10) cihi. Piangsakpa abia mite ahihleh, “Pasian’ thukham lenkip in Zeisu’ upna bang upna nei” (Mang. 14:12) cihi.

Piansakna in biakpiakna’ tawphahpi ahi hi (Mang. 4:11). Pasian in “Zeisu Christ tungtawn in nakhempeuh bawl” (Eph. 3:9) ahih manin, Satan in Piangsakpa mudah a, hih leitung vangliatna teng zang in, Piansakna ciamtehna ahi Sabbath zong khel sawm hi (Dan. 7:25). Hong tung ding Pasian’ thukham vai kituhna sungah ukzawhna ki mitsuan hi. Satan in Sabbath beisiang sakzo leh, ama’ ukna in Pasian’ ukna sangin lianzaw hi ci ta ding hi. Tuabang in a tangtun zawh na’ng in, leitung khempeuh in Sabbath ahi taklo deuh khat pom sak ding hi.

Tu tadih in hibang thu hong pian ding haksa ding bang ahihhang, leitung pen kikhel zungzung cihzong phawk lel in. COVID-19 in, leitung pen zankhat sungin tuampian sak thei ziau lel hi. Sapi ciamtehna kiang hong tunpih ding zia a malmal in i theihcian loh hang, ngaihsut haksa lua khollo lel hi. Leitung kiplo lua a, vanzat lamdang tampi omta ahih manin laisiangtho in hong vau tawntung thute khempeuh in eite ngaihsut zah sangin hong tung nawh zawsop ding hi.

`Mang. 13:13–17 simin. Sapi ciamtehna a sanglo peuhmah bang gimna thuak ding kici hiam?`

Christ tungah a citak mite in, sapi leh a milim zuih ding nial ahih manun, sum bawlna lamah daan thuak ding uh a, sih ding vauna om ding hi. Mihingte ahih uhleh amau omngei bangin omlel ding uh a: siatna, aana deih luatna leh suksiatna cihte om ding hi. Hun nunung thute a piandan ding a malmal in i theih seloh hang, hun nunung bawlsiatna ding zia pen muhkhol ding haksa khollo lel hi. Mundang ah kigelh kim phial mahleh John in bel Zeisu tawh kisai in “Amah in lungsim tawng dong thei ahih manin, mite a bangci mi hiam cih midangte in Ama kiangah a gen ding kisamlo hi” (John 2:25) cihi.

`Mihing a kisiat dan leh siatna a bawlnop dan ngaihsunpha in. Hun nunung thupiang ding te a piannawh theihna ding banghang in hong telthei sak naci hiam? Hih thumaan in eima lungsim kep phat mahmah a kisapna bang hong hilh hiam?`