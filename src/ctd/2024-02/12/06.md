---
title:  Awging Kikona
date:   20/06/2024
---

`Mangmuhna 18:1–4; Habakkuk 2:14, leh Mate 24:14 simin. Hih munteng in Pasian nasep koibang in kizo ding ci hiam?`

Babylon kicimh a tangko vanmi in vanglian mahmah hi. Mangmuhna 14 a vanmi mahbang in, tua vanmi in zong thupuak mihing mah limpua hi. Hih vanmi in Pasian vangliatna lahkhia ahih manin leitung bup taang hi. Greek pau in vangliatna leh ukzawhna pen exousia kici hi. Tuapen hell vangliatna tungah Christ’ gualzawhna a cihna hi phadiak hi. Zeisu in Mate lungdam laibu sunga nungzuite a sawlkhiat lai in hih kammal na zang hi. Mate 10:1 sungah Zeisu in a nungzuite tungah, hell thahatna tunga gualzawhna teng pia hi. Amaute un sialehpha kidona sungah a gualzawhna dingun, Pasian vangliatna tawh sawl hi. Mate 28 sungah, khatvei mah “vantung leitung ah vangliatna khempeuh kong pia hi, pai unla minam khempeuh keima nungzui suaksak un” (Mate 28:18, 19) ci in sawl khia hi.

Kha Siangtho tawh kidim sitset, a nungta Christ, a nuntakna leh a sihna tawh hell vangliatna tungah a gualzopa’ vangliatna tawh kuankhia ahih manun, laisiangtho thak pawlpi in leitung bup Pasian’ vang tangsak hi. A sawtlo in, nungzuite in tua leitung mahah lungdamthu tangko thei uhhi (Col. 1:23).

Hun nunung ciangin, theih ngeiloh Kha Siangtho vangliatna hong kibuak ding a, lungdamthu zong leitung khempeuh ah manlang takin kizeel ding hi. Pasian hehpihna hang in, nikhat in a tullom in hong kikhel ding uh a, thumaan in leitung bupah kizeel ding hi. Tuabang in, leitung kivau zo ding a, lungdamthu leh a lam-etna in leitung bupah kizeel ta ding hi.

“Lungdamthu nasep lianpi pen, vanglian takin a kihon mahbang in a kikhak ciangin zong vangkiam tuanlo ding hi. Guah-masa hong zuklai in a tangtung genkholna khempeuh zong, a tawpna guah-nunung hong zuk ciangin zong tangtung kik ding hi.”

“Pasian’ nasemte, a ki-aap mahmah manun a maitang uh taang pempam in, vantung pan in hong paisuk thupuak pen munkhat pan munkhat ah puak kawikawi ta ding uhhi. Leitung buppi ah aw tultampi tawh vauna kipia ta ding hi. Na lamdang tampi piang, cina tampi damsak, lim leh na lamdang tampite thu-um mite in bawl ding uhhi”—EGWhite, The Great Controversy, pp. 611, 612.

`Khasiangtho guah-nunung leh kikona awging a khaktan den thu in bang hi mawk hiam? Mimal simin i septheih thu neu mahleh, Kha Siangtho hong kibuak theihna dingin, koici bangin panpih thei ding ihi hiam?`