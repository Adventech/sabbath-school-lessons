---
title:  Pasian’ Thu Kipia Deudeu
date:   29/04/2024
---

`2Corinth. 4:1–6 leh 2Corinth. 2:14 simin. Pasian’ Thu thumaan tangkona ah haksatna tampi takte maingat hinapi, Paul in lungmuanna a neih veve theihna hihmun tengin bang gen hiam?`

Sawltak Paul in lungdamthu tangkona ah thusia tampi phukha den hinapi; Pasian’ Thu mah in gualzo ding cih lungmuang ahih manin, “kote pen thumaan nasepna a khaktan thei ding te hilo in, a khantoh nading in nasemte kahi uhhi” (2Cor. 13:8) cihi.

Puahphate in zong tuabang haksatna mah phu uh hi napi; upna tawh Pasian’ Thu ah citak uhhi. Thusia tampi tak lakah a hangsan mahmah khat in William Tyndale ahi hi. Tyndale in England ading in a kician a simtheih ding Laisiangtho letkhiat ding utlua hi. Lai Siangtho pen a kam bulpi panin let ngiat ding a, a beisa kum 200 lai a Wycliffe letna ah khialhna teng zong puahpha nuam hi. Tyndale zong hong kiman a thusit thuak leuleu hi. A laisiangtho letkhiat, Germany gam Worms ah laibu in a bawl teng zong kimatsak a, mipi’ mitmuh in ki haltum sak hi. Amah zong AD 1536 kum in Belgium gamah thu kisit hi. Amah zong thu-umkhialpa cih min mahtawh meihal dingin thu kikhen hi. Amah a thatte in khuam tungah a hen kawm un a gawl heeklum uh in, a luang haltum uhhi. A sih madeuh in “Topa aw, England Kumpipa’ mittang honsak in” ci in kiko hi. Tyndale’ thungetna teng Pasian in a lamdang mahmah in sang hi.

Ama’ sihkhit kum lii ciangin, a kiletkhia Laisiangtho bu lii kihawmkhia hi. 1611 kum ciangin, Tyndale’ letna tampi a kibulphuh King James Version Laisiangtho bu kikhen hi. Tyndale in English in a letkhiatna tampi siksan in laisiam 54 nasepna ahi hi. Khatpa in 1611 a King James Laisiangtholui pen Tyndale nasepsa 76 % leh, Laisiangthothak pan 83 % hiding ciliang hi. 2011 kum in, King James Version Laisiangtho bu in kum 400 cingta a, Laisiangtho bu awn tul simin kikhen khin cih mualsuang neita hi. Pau nam 2,454 in ki let a, leitung mi awn tampi takmah hencip zo ta hi. William Tyndale’ meihal biakpiakna in manpha si e maw. Kiim leh pam haksatna tampitak om mahleh, Tyndale leh a naseppih Lai Siangtho thu-umte in, Pasian’ deihna bangin na khempeuh piang hi cih muang uhhi. Tyndale’ nuntakna in tawntung lamdanna piang sak hi.

`Daniel 12:3 leh Mang. 14:13 simin. Hih munte in koibang in Tyndale’ nuntakna ah thahatna pia hiam? Nangma nuntakna tawh midang na huzaapna ngaihsun in. Tawntung hun ading in mi na huzaap theihna ding bang thahatna hong pia naci hiam?`