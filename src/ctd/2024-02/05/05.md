---
title:  Christ Bek . . . Hehpihna Bek
date:   01/05/2024
---

`Ephesian 2:8, 9; Roman 3:23, 24; 6:23; leh 5:8–10 simin. Hih munteng in hotkhiat na’ng ngiimna bang hong hilh hiam?`

Hotkhiatna pen Pasian’ hong piakkhong hi. Christ in Calvary singlamteh tungah a khawnkhong in hong vaihawm saksa teng pen Khasiangtho huhna tawh hong umthei sak hi. Zeisu Pasian Tapa in eite mawhna thoih na’ng in a nuntakna hong piakhia hi. Vantung thutang in thumanna picing hong kal hi. Christ nuntakna picing in, a picinglo ei nuntakna sung hong luah hi. Pasian’ thukham palsatna in tawntung sihna hong tungsak hi. Mawh ding teelna in, Pasian ngiimsa eima’ nuntakzia ding teng susia hi. Mawhnei ihih manin a siangtho Pasian maitang ki en ngamlo hi. Mawhna thaman tawntung sihna bek ei lawhtak ahi hi. Ahihhang lungdamthu om hi. Sawltak Paul in, “mawhna thaman sihna hi a, Pasian hong piakkhong pen Zeisu Christ sungah tawntung nuntakna ahi hi” (Rom. 6:23) cihi. I kilawm hetlohpi hong piakkhong vilvel hi.

Martin Luther leh Puahphate in Christ leh Christ bekmah hotkhiatna bulpi cih thei ta uhhi. Tuapan kipan Luther in Christ’ hotkhiatna thupuak genpah ngiatngiat hi. Mipite in ama’ thu puak ngai dingin kikaikhawm zel uhhi. Ama’ thupuakte pen amau’ nuntakna keugaw gam sunga ciktui vot bang ahi hi. Mipite pen, hun laizang a laang zalom tampi a haamsa, kha nuntakna a omlo tanglai ngeina sungah ki hencip lel uhhi. Luther thupuak Lai Siangtho kammal te in mihing lungsim sukha mahmah in kikhel sak hi.

Luther in Laisiangthothak a simna pan Pasian’ hoihna mukhia hi. Pasian hong hotkhiat nopna amuh in lamdang salua hi. Tua hunlai a pawlpi makaite in bel hotkhiatna pen Pasian a lang mihing a lang cihbang in hilh uhhi. Luther leuleu in Christ singlamteh tungah a sihna in mi khempeuh ading in kicing cih mu hi.

“Christ in ei’ thuak ding teng thuak a, eite’n Ama’ ngah ding teng kingah hi. Ei’ mawhna hangin gim thuak a, bangmah phattuamna ngahlo a; eite’n bangmah phattuamna i ngahloh na’ng munah Ama’ dikna tawh hong siansuah hi. Ei’ thuak ding sihna Amah’n thuak a, Ama’ nuntakna eite’n ngahkha hihang”—EGWhite, The Desire of Ages, p. 25.

`Hotkhiatna pen Christ sungah Pasian’ nasep ahihleh, Christian nuntakna ah gamtat hoih in bang sungah mapang hiam? Gamtat hoih pen thupisak ding ihih teihang lam-etna bulpi ahihloh na’ng bangci hih ding hiam?`