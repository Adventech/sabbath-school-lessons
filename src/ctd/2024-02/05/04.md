---
title:  Khasiangtho in Navaaksak
date:   30/04/2024
---

Nikhat, Martin Luther in a University laibu-saal sungah lai a sim leh ama’ nuntakna kikhelna khat ngah hiau hi. Latin kam Laisiangtho bu va mukha dihdih hi. Hibang laibu a omlam theikha ngei nailo hi. Nuamlua mahmah in simsuk pah diudeu hi. Pasian’ Thu a vangliatna mu in lamdang sa hi. Laimai khempeuh limtak in a simsuk ciangin, Khasiangtho in ama’ lungsim khuavak pia hi. Khasiangtho makaihna hong phawkta a, Laisiangtho thu maan pen leitung’ ngeina teng in seelcip ahihlam hong telcian ta hi. Laisiangtho bu amuh cilna ahih manin “Pasian aw, keimah aituam ading hih laibu nong pia maw!” ci ngaungau hi.

**Bible Laisiangtho koici letkhiat ding cih thukhun anuai a munteng pan bang teng mu nahiam ?**

`John 14:25, 26`

`John 16:13–15`

`2 Pet. 1:20, 21`

Laisiangtho laikungpute a makaih Khasiangtho mahin eite zong laisiangtho simna ah hong makaih lai hi. Thuman thutak a letkhiapa ahi hi. Christian tampitak in laisiangtho vangliatna munteng ah mihing’ bawltawm thute tawh kheksuk gawp lel uhhi. Satan in eite maipan laisiangtho bu seelcip zawh nawnloh ciangin: a vangliatna teng hawkkhiat sak in, laihoih maimai khat, banah, mipite a nengcip ding biakpiakna khat suaksak hi.

Siampite, pasian’ mite leh pope te hilo – Kha Siangtho in makaihna tawh a puk theilo laisiangtho kiletkhia cih thei uhhi. Scot mi Puahphapa leh Scot Kumpinu Mary a kihona uh lunglut huai mahmah hi. Mary in ‘Nang in laisiangtho namkhat in na letkhia a, Roman Catholic in zong namdang khat mah in letkhia hi ven; a kua hong umzaw sawn ding a, kua in khensat sak ding?’ naci hi. Puahphapa in bel ‘khat zong na uploh lawmlawm ding sangin, Pasian leh Ama’ thu in hong hilhna um in, Ama’ Thu in kician mahmah lel hi; tel zawhlohna munkhat peuh a omleh, lunghian na’ng omhetlo ding in kiteltak in hong hilh cian thei ding Khasiangtho om gige hi’ cihi. —David Laing, The Collected Works of John Knox, vol. 2, pp. 281, 284, quoted in Ellen G. White, The Great Controversy, p. 251.