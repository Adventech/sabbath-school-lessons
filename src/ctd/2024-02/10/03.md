---
title:  Laisiangtholui sunga Sihna
date:   03/06/2024
---

`Late 6:5; 115:17; 1Kumpi 2:10; 11:43, 14:20 simin. Hih munteng in misite’ omzia bangteng gen hiam?`

Laisiangtholui in kha si theilo cilo hi. Sihkhit ciangin midik’ kha in vanah lengto dildel zong cilo, midiklo zong hell ah tuaksuk in meikuang den zong ci tuanlo hi. Sihna in ihmutna hi cibek hi. Kumpite laibu mahin zong tuan pupate asih ciangun “a pate tawh ihmu khawm uh” cihi. Late in “ihmu-lum” (Late 13:3; 90:5)ciliang hi. Job in zong sihna a gen ciangin, a thokik ngeilo ihmutna (Job 14:12) ci hi. Laphuakpa in zong “thumaanna tawh na maitang ka-ending a, ka khanlawh ciangin nangma mel muhna tawh ka lungkim ding hi” (Late 17:15) cihi.

Assyria galkap honpi a kizawh gawp ciangin, galkap a site pen “a nunungpen ihmutna” (Late 76:6) cihsak hi. Misi’ kha in pumpi neilo in a nungta laite’ kiim ah zaam keei cih upna zong laisiangtho hilo, dawi upna vive hilel hi.

Sihna thu telcian lohna in Satan hong khemna ding lam honsak hi. “Meltheih tanaute bangin dawi-gilo khate hong kineih dinguh, a lauhuai penpen lampialna ahi hi. Hih lenglate in eite’ lungsim tawng hong vutsuk ding a, amau’ kineihna kipsakna dingin na lamdang tampi hong bawl ding uhhi. Misi te’n bangmah theilo cihthu Laisiangtho thumaan tawh lenkip peuh leng, tua sikha tepen dawi-gilote kineihna ahihlam kithei ding hi”—Ellen G. White, The Great Controversy, p. 560.

`Daniel 12:2 leh Job 19:25, 26 simin. Misite omzia bang peuh hong hilh beh hiam?`

Sihna pen thawhkik dong ihmu in ngakna ahi hi. Mihingte tawh kizopna ding in pumpi neilo kha zaam cih khawng omlo hi. Dawibia te in, sikha a up uh hangun, Israel te’n ahihleh, sihna pen thawhkikna zingsang dong ngakna hi cih tellua uhhi.

Misite ading dah mah taleng, Christ sungah si cih ngaihsun peuh in: sihna sungah a mit uh sisuk uh a, bang tanvei sawt cih theihloh hang, a theihkik masak pen uh Zeisu hong paikikna hipah hi. A thawhkik uh ciangun a ngaihsut masakpen ding in, Wow! A tawpna ah Zeisu hong paikik takpi ve e!