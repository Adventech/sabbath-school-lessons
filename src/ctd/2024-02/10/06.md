---
title:  'Hun Nunung Sikha Biakna: Khen 2'
date:   06/06/2024
---

Eite lam-et hotkhiatna in Christ sungah zungkha hi. A sisan-baang akhut in gen zawhloh a manpha hong kipiakna sang dingin hong zol hi. Christ in Ama aate lading in hong paita ding hi. Titus 2:13 in Christ nihveina hong paina pen “thupha lam-etna” cihi. Tua lam-etna suksiat ding pen Satan ngiimna hi. Lim leh na lamdang lahna tawh laisiangtho thumaan leh Christ hong hotna pan mihing lampial sakna ding a hihtheih tawp in hih ding hi.

“Hihmun ah misiangthote thuakzawhna; Pasian’ thukham a zuite in Zeisu’ upna bang upna nei uhhi” (Mang. 14:12). Hun nunung haksatna sungah, “Pasian’ thukham” a zuite leh “Zeisu’ upna bang a neite” pen, Satan in a khaam theih zah in khaam ding hi. Thu hilhna khat peuhpeuh pen, lim leh na lamdang in hong zuih nakleh, a beibaangte a tung a thunih tegel panin hong lampial sakthei ding hi.

`Mate 24:23–27; 2Corinth. 11:13, 14; leh 2Thess. 2:9–12 simin. Hihteng in Satan’ hong khemna leh a nasepzia bangteng gen hiam?`

Hun nunung ciangin, Satan in zong a khemna nunung pen tawh: “Vantung ah a lauhuai mahmah lim lamdang hong piang ding a, dawi’ vangliatna hilel ding hi. Dawi-gilo’ kha in leitung buppi kumpite kiangah vak kawikawi in, vantung ukna langdo dingin khem kawikawi ding cihi. Hih taangmi temah in ukpite leh nautangte khem ding hi. Leitung a honkhiapa Christ bekin a neih, biakpiakna tuh ding in Christ a kineih mi hong piang ding uhhi. Na lamdang cidam sakna khawng bawluh in vantung nasepna bang keekin laisiangtho tawh kilehbulh in nasem ding uhhi”.

“Khemna lianpen sangpen dingin, Satan ngiat in Christ hong kineih ding hi. Pawlpi in zong Honpa hong paikik ding lam-etna bulpi in a neihden ahi hi. Tuapen zuau khempa in Christ hong paikhin bangin thu piangsak ding hi. Leitung mun tuamtuam ah, Satan mah in, ki vangnei sakin, Mangmuhpa John in a gensa bangin, khuavak tee zialzial tawh Pasian’ Tapa hong kineih ding hi” (Mang. 1:13–15) —EGWhite, The Great Controversy, p. 624.

`Christ hong paikik ding zia taktak leh sihna thu telcianna pen, khem thuak lohna dingin banghang in thupi thei ding hiam?`