---
title:  'Hun Nunung Sikha Biakna: Khen 1'
date:   05/06/2024
---

`Mate 24:5, 11, 24; 2 Thess. 2:7–9; Mang. 13:13, 14; leh Mang. 16:13, 14 simin. Hun nunung mite in bang khemna masuan ding uh hiam?`

Zeisu hong paikik madeuh in mi tampi khemna dingin dawimangpa in “lim leh na lamdang” tampi zang ding hi. Ángel Rodríguez in: “A mi huupna dingin thupuak bangmah neituanlo napi “lim” leh “na lamdang” zang sese hi. Lim lamdang lak (poieô) a, mihingte’ deihteel theihna pan huup hi. Hih lim lamdang teng pen dawi-gilo thum ahi gulpi, sapi leh zuau kamsang teng kipawlna pan bek hi a, Pasian kiangpan hi hetlo hi. Tua leitung buaina teng a ven kuan ciangin, lam-et hetlohpi in dawi’ vangliatna in mihingte lakah hong lut ding hi. Laisiangtho a kibulphuh hetlo sikha biakna in kha nungta tawntung cih upna tawh leitung bup zogawp dektak phial ding hi”—”The Closing of the Cosmic Conflict: Role of the Three Angels’ Messages,” unpublished manuscript, p. 6.

`Eima ngaihsutna ciang lel banghang in lauhuai hiam? Upna sungah siatna hoihna tawh koibang in hong panpih thei hiam? Eima ngaihsutna sungah Satan koici lut in hong zol thei ding hiam?`

“Satan in a nunung pen leitung a khemna ding a kiginna sawtta a, Sikha biakna lam tawh hong khem zawhna dingin damtak in hong paipihpih hi. Ama’ geelna bang lian hong tunpih nailo deuh hi taleh; ahun neihlai sungteng in hong tunpih veve ding hi. Pasian’ thu sungah upna tawh Pasian’ vangliatna in a keplohte peuhmah, Satan khemna sungah ki zial tum gawp ding hi. Mihingte ahihleh tua sungah lungmuang takin ki hencip ding a, Pasian’ hehna hong kibuakna hang bekin khanglo ding uhhi”—Ellen G. White, The Great Controversy, pp. 561, 562. Eite lungmuan taktak nading pen Zeisu leh Ama’ Thu sung bekah om hi.

Mihing awn tulsim te in hih misite’ dinmun telcian lo uh a, sihkhit in zong kha nungta tawntung cih upna a neihtheihna hangthu theihhak khollo lel hi.

`Sihna sungah ihmu cih a tel gige te mahmah koibang in hong khem lailai cih na muhna a om hiam?`