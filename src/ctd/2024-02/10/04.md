---
title:  Laisiangtho thak sunga Sihna
date:   04/06/2024
---

`John 11:11–14, 21–25; 2Timothy 1:10; 1Corinth. 15:51–54; leh 1Thessalonian 4:15-17 simin. Laisiangthothak laikungpute in laisiangtholui laikungpute mahbang in sihna thu koibang in gelh uh hiam?`

Laisiangtho alui athak in sihna peuhmah ihmutna ci khawm uhhi. A tawmpen in sawmnga leh thum vei bang sihna in “ihmutna” cihi. Laisiangtho laikungpu khempeuh in sihkhit phet in pumpi sungpan khua phawk thei kha paikhia in nungta tawntung cih khawng gen hetlo uhhi. Laisiangthothak in laisiangtholui in a gen Christ hong paikik ciangin thawhkik ding mah gen bek hi.

Lungdamthu in zong tawntung nuntakna pen Christ sung bekah om cihi. Dawi gilo khempeuh in thu-umte tawntung nunna lungmuanna khawng sutkhia zolo uhhi. Christ in singlamteh tungah sihna zocip khin hi. Hankhuk in a misite lencip theilo hi. Christ’ thawh kikna in thu-ummite peuhmah Ama’ hong paikik ni ciangin, hunsung pan thokik ding cih hong lungmuang sak hi.

Paul’ kammal enleng: “misite thokik lo hileh, Christ zong a thokik lo ahi hi. Note zong mawhna sungah na omlai ding uh a, Christ sungah a site zong, a mawkna mah ahi ding uhhi” (1Cor. 15:16–18). Misite vanah omkhin mawk leh hihthu in bang khiatna nei peuhmah ding hiam? Paul in amaute “kisia” acih kawmkal ah vantung na tung khin zaw lo dia?

Paul in Christ’ thawhkikna pen eite’ thawhkik na’ng thu tawphahpi hi a, “na upna uh mawksuah in mawhna sungah na omlai uh” a cihmah bangin, hunsung a misite a kisia hita mai hi. Hih munte in laisiangtho mundang a Zeisu hong paikik ding lam-etna omte “tua thuphate sia ngeilo, niin ngeilo, mual ngeilo in a om tawntungna vantung ah note a dingin hong koihsak” (1Pet. 1:4) cihi. Misite vantung ah omkhin zaw hileh, banghang in Peter in “vantung ah hong koihsak” cise ding hiam? Laisiangthothak thu-umte in Zeisu hong paikik ciangin misite thawhkik ding lam-en a, tua lam-etna mahin haksatna sungah amaute citak sakzo hi.

`Christian upna sungah thawhkikna pen banghang in lam-etna vanglian hithei hiam? Singlamteh neitei hang a thawhkikna om keileh bang i ci tam? Bang lam-etna a kinei tam? Thawhkikna in banghang in eite’ upna sung thupitna neithei hiam?`