---
title:  Sapi Ciamtehna
date:   29/05/2024
---

`Mang. 12:12, 17; leh 13:7 simin. Satan’ hehna koibang in pulak hiam? Dawi in hun nunung Pasian’ mite tungah bang dingin hehliang hiam?`

Mangmuhna 12 in khang tawntung a Christ leh Satan a kidona teng tomgen suk hi. Satan in Pasian’ mite a dona tawh a thu khupsuk hi. Mangmuhna 13 in gulpi’ kipawlpih pawlnih ahi, tui sungpan a sapi leh leisung pan a sapi ahi uhhi. Pasian’ mite gal in a dona sungah hih vanglian nihte in panpih hi.

`Mangmuhna 13:4, 8, 12, 15 leh 14:7, 9-11 simin (Mang. 15:4; 16:2; 19:20; 20:4; 22:9 simin). Hih munteng khempeuh in kibanna bang peuh nei uh hiam?`

A kibatlohna etsak leng, anih mahun Piangsakpa ahih keileh nadang khat bia uhhi. Piangsakpa in biak taakcing hi (Mang. 5:9). Kidona lianpi pen vantung ah biak ding vai tawh Christ leh Satan kikal ah thu hong kipan hi: “Meiite tungpek ah ka kahto ding a, Sangpenpa bangin ka kibawl ding hi” (Isa. 14:14) cihi. Piangsakpa bekmah biakpiak ding pen Satan in deihgawh ta hi. Mangmuhna 13 sungah leisung pan hongpai sapi hihna tawh gualzo kisa mahmah hi (Mang. 13:4, 14).

Hih lei-sapi pen Daniel 7 sunga “hun leh thukham khel sawm” a, “ni” 1,260 acih “kum” 1,260 sung aana anei tanglai kiineu mahtawh a kibang ahi hi (Dan. 7:25 leh Mang. 13:5 enkak, sinna 6). Thukham Sawm sunga hun omna pen thukham liina bekmah ahi hi. Pawlpi in biakpiakna ni pen ni sagihni Saturday pan, ni masani Sunday tawh khek sawm ngiat hi.

Leitung aana khatpeuh in Pasian in Ama’ ukzawhna tawh hong piaksa, ni sagih Sabbath biakpiakna ni khawng khelsak ding cihpen (Pai. 31:13; Ezek. 20:12, 20), Pasian’ ukzawhna pen abul abaal in buluh gawp nopna ahi hi. Hun nunung buaina ding zong pen biakpiakna maan leh maanlo mah kituh ding hibek hi.

Tua hangmah in, Mangmuhna in Pasian tungah a citakmi peuhmah “Pasian’ thukham a kemcing” (Mang. 12:17; 14:12) ci ngiat hi. Tuapen ni sagihni Sabbath a cihna hibek a, Sunday hi vetlo hi. A nunung pen sapna ahi, vanmi thumte thupuak bangin, Pasian ni siangtho ni in biakpiak ding anial tentan lai a (Isa. 58:13), Sabbath a langdo Sunday ni in biakna apia kaltang peuhmah in sapi ciamtehna ngah ding uhhi (Sinna 11 enkak in).