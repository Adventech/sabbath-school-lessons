---
title:  Vanmi Thumte’ Thupuakte
date:   30/05/2024
---

Mang. 14:7, vanmi masapen in gingtak in kiko a, “Pasian kihta unla, Amah phat un. A thukhenna ni hong tungta hi. Vantung leitung leh tuinak khempeuh a bawlpa bia un” cihi. Vantung in deihsak takin hong sapna pen, thukhenna omding cih phawk in lungsim takpi tawh Piangsakpa bia dingin hongsam hi.

Nihna vanmi in, “Babylon cimzo, cimzo hi; tua khuapi lian in, ama’ hukna lenggah- zu pen mikhempeuh pia in khamsak a, gimna thuaksak hi” (Mang. 14:8) cihi. Babylon in, vanmi masa’ thupuak anial, a puksa a lampial biakpiakna maanlo limpua ahi hi. Tua hang mahin Mang. 14:9-11 in “sapi leh ama’ milim” ci in hong vau thapai hi. Aki kelkii teel ding thu nih om a – Piangsakpa bia ding maw sapi bia ding. Leitung mimal simin, a nunung pen khensatna khat bawl ding uh a, tua pen, a kikhel nawnlo dingin kua tungah cihtakna pia ding – Zeisu maw Satan.

`Mang. 14:12. Sapi biakpiakna anial mite’ omzia kician namnih in bang hiding hiam? Tua tegel banghang in thupilua hiam?`

Leitung tangthu sungah bawlsiat langdona lianpen kawmkal mahah, Pasian in Amah tungah a citak ngiungeu, hun nunung’ mi pawlkhat mah neiveve ding hi. Christ’ dikna hangin, hehpihna a kidim thumang nuntakna nungta ding uhhi. Piangsakpa biakna in sapi biakna talsik in langdo pah cih zong Pasian’ thukham zuihna sungah kilang pah hi. Christ tungah cihtakna leh sapi tungah cihtakna pen a nunung pen kituh ding biakpiakna hi a, hih sialehpha kidona lianpi thu laigil in Sabbath mah hipah hi. 

Honpa tungah ki-aapna taktawh azui mite in Zeisu “sungah” upna anei bek hilo in, “Zeisu’ upna bang” a neite ahi uhhi. Zeisu’ upna bang cihpen, upna thuk, muanna, ki-aap mahmahna, dawi leh hell in zong a kiling sak zolo upna ahi hi. Muhkhak lohhang um veve, paulam om theihloh hang um veve, tel zawhloh hang um veve hi. “Zeisu’ upna” pen eima upna hang mahin hong piakkhong ahi hi. Hongtung ding haksatna khempeuh hong zawhpih ding hi. A nunung pen haksatna hong tung a, sumlehpai zat theihloh hun, bawlsiat hun, thongkhiat hun leh sihna hun hong tun ciangin, Zeisu’ upna bang upna mahin, tuateng khempeuh Zeisu hong pai dong hong zawhpih ding hi.

`Hong tungding masuante ading in Pasian in nang upna koibang in hong kiging sak hiam?`