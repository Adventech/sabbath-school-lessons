---
title:  Biakinnpi leh Thukham
date:   26/05/2024
---

`Mang. 11:19; Pai. 25:16; 31:18; leh Mang 12:17 simin. Thukham singkuang sungah om a, Siangthobel munah a kikoih bang om ci hiam?`

Mawhthoih Ni pen thukhen ni khat ahi hi. Israel khempeuh lungsim takpi tawh kisikna, nasep khempeuh khawlna tawh kihel kim ding (Siam. 23:29–31) cihi. Hih ni bekin Siampilian in Siangthobel Mun ah mawhthoih dingin lut thei hi. Biakinn dei sungnung penah, Thukham Singkuang om hi. Thukham singkuang sungah, suangpeek tungah Thukham kigelh in om hi. Thukham singkuang sitna pen hehpihna tokhom kici a, biakinn sungpan mawhna teng a kisiansuah ciangin tua tokhom tungah sisan kitheh hi. Pasian ompihna pen tua hehpihna tokhom tungah Shekinah minthang ci hi. Biakpiakna a kipia khatsim in, mihing tungah Pasian’ hehpihna hong lahna hi a, Mawhthoih Ni ahihleh, thukhen ni dongmah tua mawhna teng ki ciamteh lai cih (Heb. 10:3) lahna leh, Christ’ sisan bekmah in upna tungtawn in tua hemkhia taktak thei cihna zong (1Pet. 1:18, 19) ahi hi. Tuabang in Pasian’ maiah hehpihna leh thutangna in kigawm in om hi.

Vantung biakinn ento leng, Sawltak John in “Pasian’ biakinnpi kihong mu” a, “Thukham singkuang” (Mang. 11:19) hong kilang hi cihi. Kidona Lianpi laibu in a genna ah: “a siangtho lakpan a siangthobel, vantung biakinn sungah, Pasian’ thukham pen siangtho takin kikoih a – Sinai mual tungah vanging keekkia bangin Pasian paukhia ngiat in, Akhutme tawh suangpeek tungah a gelh ngiatpen ahi hi. Vantung biakinn sunga thukham pen amasa bulpi pen mah hi a, suangpeek tunga om a Moses in zong thukham laibu te sungah ana ciapteh tengpen thukip thukho ahi hi. Hih ciang a telthei mite in, tua thukham pen a thupi, a siangtho, a kikhel ngeilo vantung thukham ahihlam mu ding uhhi” —Ellen G. White, The Great Controversy, p. 434.

Adventist thu-um masate in biakinn tawh kisai laisiangtho simuh a, Pasian’ thukham a thupitna leh Sabbath in Pasian’ Thukham laigil ahihna mukhia uhhi. Pasian in a thukham pen vantung biakinn sungah Thukham Singkuang tawh koih sitset ahih leh, singlamteh in tua thukham paaikhia lo hi cihthu hong phawk uhhi.

`Sabbath in, naikhat tai tulkhat tawh, nipi kaal simin, ei’ utthu lotawh hong tung den ci ngaihsun in. Tuathu in piansakna bangzah in ki thupisak cih koibang in honglak hiam? Upna thu adang te tuabang in a thupi a vangnei bang peuh omthei lai ding hiam?`