---
title:  Lungtang a Kitam Honpa
date:   07/04/2024
---

Zeisu Olive mual tungah tu in Jerusalem khuapi a etsuk gige kawm in, a lungsim kitam hi. Lungdamthu John in “A khua atui ah vapai a, a khuapih tuipih te in a thugen ngai lo uhhi” (John 1:11) cihi. Zeisu in hong tung ding a it uh khuapi kisuksiatna sungpan Amite hotkhiat theihna’ng a hihtheih zah hih hi. Zeisu in mong neilo itna tawh Amite it hi. Veiina taktak leh itna tawh amaute kisik ding in zol thapai hi.

`Luka 19:41–44; Mate 23:37, 38; leh John 5:40 simin. Hihmun tengin Ama’ mite tungah Zeisu in koibang lungsim nei a, itna hehpihna tawh a zolna pen Amite mahin koibang in dawng uh hiam? Pasian’ omzia bang namuhsak hiam?`

Pasian in itna hi cih kawmkal ah Jerusalem kisiat ding cihpen telhak mahmah hi. Rome galkap mangpa Titus leh a galkapte in hong sim uh manun mi tultampi si cih tangthu sungah omhi. Jerusalem ki susia gawp hi. Numei pasal naupang kithat gawp hi. Amite’n hizahpi a thuak laitak in Pasian koiah om hiam? A dawnna bel kician lel napi kitel kim zolo hi. A lungtang kitam zan a, A mitte khitui kidim hi. Khang tampi Amite vapha denkeei napi in, Ama’ itna leh dikna langdo zaw uh ahih manun, Ama’ kepcinna ngah zolo uhhi. Pasian in Amite’ teeltheihna ciangtan dingin vasawk sak selo hi. Langdona pan a hong piang thei ding a sulzui ombang in phallel hi. Jerusalem kisiatna sungah Pasian in mawh neilo naupangte bawlsiatna omsak lo hi; naupang siangthote sihna pen Satan’ nasep hizaw hi. Satan in gal thanuam mahmah hi. Gal in mihing’ lungsim a siapen dingin tok hi. Khem ding in susia ding, tuateng khempeuh Pasian ngawh ding cihpen khang tawntung in ama’ lunggulhna hi.

`Mate 24:15–20 simin. Hongtung ding Jerusalem kisiatna sungpan Amite a hotkhiat theihna ding Zeisu in bang hilhkhol hiam?`

AD 70 kum in Jerusalem khua mite pen Christian a tamzaw hi a, Jew biakna pan hong kikhel vive ahi uhhi. Itna Pasian in bel Amite ahithei zah suahtak nuam hi. Tua ahih manin, Rome galkap honpi hong naih ciangin, galtai dingin vaikhak hi.

`Eima kimkot a thupiang peuh tawh Pasian tungah thukhen lo ding; tua sangin, thupiang khempeuh, laisiangtho sunga Ama’ hong itna limlang sungah en ding. Hih thu banghang in hoih nasa hiam?`