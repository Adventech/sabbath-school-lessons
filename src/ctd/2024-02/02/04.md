---
title:  Bawlsiatna Sung Citak
date:   09/04/2024
---

Khang tawntung in bawlsiatna, kolbulh khaukhih thuak den hi napi in, Christian pawlpi in khang nawh mahmah hi. A citak thu-umte in, Christ tungah ki-aap uh a, Kha Siangtho tawh kidim in, Ama’ thu vangliatna tawh a tangko uh ciangun; nuntakna tampi hong kikhel uh a, a tulsawm simin hong kikhel uhhi.

`Sawl. 2:41; 4:4, 31; 5:42; leh 8:1–8 simin. Hihmun tengah Laisiangthothak pawlpi in bang tona maingat kawmsa mah in khang nawh mahmah ahihna bangteng gen hiam?`

Nungzuite in lauhuaina maingat (Sawl. 4:17), thongkiat (Sawl. 5:17, 18), ki bawlsia (Sawl. 8:1), sihna thuak uh hi napi (Sawl. 7:59; 12:2), Kha Siangtho tawh kidim uh ahih manun, hangsan takmah in Christ thawhkikna tangko uh ahih manun, Judea, Galilee leh Samaria ah pungpha mahmah uhhi (Sawl. 9:31).

Hell huang kiliing ta hi. Satan’ kol teng zong kitat ta hi. A thokik Christ’ maiah, lawki te upmawh thuteng kitam zaan ta hi. Thu hoihlo zaam teng maiah lungdamthu in gualzo ta hi. Nungzuite zong meidawi takin inntung khaan ah om nawnlo uh hi. Liim a tai khiat bangin launa taikhia ta hi.

Nungzuite launa lungtang sungah upna kidim ta hi. A Topa’ thawhkikna a muhna bekmah tawh amau nunna kikhel hi. Zeisu in nunna thak guan zo hi. Topa in Thupiak Lian (Maku 16:15) bek thamlo, kamciam lianpi zong pia hi. “Note tungah Kha Siangtho hong tun ciangin; vangliatna tawh na kidim ding uh a, Jerusalem khuasung, Judea gamsung, Samaria gamsung leh leimong dongah Keima’ thu nagen ding uhhi” (Sawl. 1:8) cihi.

Lungdamthu in a gamla pen leimong dong tung hi (Col. 1:23). Sawt a nungta pen nungzui John in kum zalom khatna bei ciang in si hi. A dangte in thumaan meikuang tawi uh in a nungta Christ tangko uhhi. Tuhun Turkey gam tuipigei teng ahi, Rome gam Bithynia gamkee ukpa Pliny Nauzaw in Kumpipa Trajan kiangah AD 110 kum in laikhak gelh hi. Singlamteh khit kum sawmgiat khawng ciang hi a, Pliny thusun teng pen thupi kisa hi. Kumpi’ thu tawh Christian te thu hoihtak khen ding hoih asakna Pliny in a pulakna ahi hi. Amah in “Khang tawntung in numei, pasal mi tampi takmah gim kipia khin zo a, tu in zong zomto suaklai ding hi. Hih tanglai thu-ciin (Christian upna a cihna) pen khuapi sung bek hilo khuata sung gampa lak dong kilawh gawpta hi” cihi.—Henry Bettenson, Documents of the Christian Church (New York: Oxford University Press, 2011), p. 4. Tuabang in dawimangpa in nakdo mahmah napi pawlpi khannawh mahmah leuleu hi.

`Ei hun nunung pawlpi in pawlpi masa tungpan bang pilna peuh kingah thei ding hiam?`