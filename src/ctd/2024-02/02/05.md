---
title:  Vengsung Kepcinna
date:   10/04/2024
---

Christian masa te in lungdamthu hilh ciang bek hilo nuntakpih ngiat ahih manun khannawh mahmah hi. Thu-umte in Christ’ nasepzia limzui in “Galilee gamsung khem peuh ah pai kawikawi in biakinn sungah lungdamthu gam a gam’ thu hilh in, natna khem peuh zong damsak uhhi” (Mate 4:23). Zeisu in mite don cihtak in a don mahbangin Lai Siangthothak pawlpi in zong hih uhhi. Angkhual lotak in ki-aapna tawh mite’ kisapna huh a, Kha Siangtho vangliatna sungah lungdamthu zong puak uh ahih manun, Christian pawlpi masa in leitung buppi huzaap zo pah uhhi.

`Sawl. 2:44–47; 3:6–9; leh Sawl. 6:1–7 simin. Khuahun kibanglo hi mahleh, Christian upna citak tungpan bang thukhun peuh nangah thei ding hiam?`

Lai Siangthothak thu-umte in Christ etteh uh a, Peter in acih mahbang in “sathau kinilhpa, Kha Siangtho vangliatna tawh pai kawikawi in, hoihna bawl in dawi nencipte cidam suakta sak a, Pasian tawh omkhawm” (Sawl. 10:38) ci hi. Christ’ pumpi pen leitung a om Ama’ pumpi hi a, hih kum zalom masa teng in, mihing ading in Christ in itna tawh hong kipiakna teng tangko hi. Hih thum-mite pen a nungta Christ limpua te vive ahi uhhi.

Hih kidona lianpi sungah, dawimangpa in mihing te’n Pasian lim a sutna tenguh mangthang sak nuam hi. Lungdamthu in a ngiimna bulpi pen mihing sungah Pasian’ lim puahpha kik ding cih ahi hi. Hih puahphat kikna ah taksa, pilna, thagui thatang leh khalam cidam sakna ahi hi. John 10:10 sungah Zeisu in ei mimal sim ading a geelna teng hong pulak a, “Gutate pen a gu ding a that ding leh a siasak ding bek in hong pai uhhi. Kei kahih leh a nungta maimai bek hilo, nuntakna cingtak naneih theihna ding un kong pai hi” cihi. I pumpi mahmah cidam ding, lungsim tei velval ding, ngaihsutna kip leh khalam cingtak ding hong deihsak hi.

Hihthu pen hong paikik ding cih kamciam sungah kip hi. Hih leitung in zong haksatna lianpi maingat gige hi. Mate 24 leh Luka 21 sunga Zeisu tektek in hong paikik kuan ciang a thupiang ding teng genkhol khin hi. Christ in a damsakna khut tawh hong lawng leh, eite’n zong midangte ki lawng kik nuam a, ki damsak nuam hi. A kisia leitung ah Christ ading palai leh Ama’ itna tawh midangte lawng dingin hong sawl hi. Laisiangtho thak Christian upna pen midangte leh vengte itna neihna ahi hi.

`Kikum un: Pawlpi in Christ tawh maa pang khawm leh, Satan hong mawh sakna teng koibang in puahpha kik thei hiam?`