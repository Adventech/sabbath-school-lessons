---
title:  Amah Hong Paikik Ding Kamciam
date:   12/05/2024
---

Protestant Puahphate leh Holland gam nusia in khualzin mite in leitung thak leh Zeisu hong paikik ding lunggulh uhhi. Amau ading in Christ nihveina hong paikikna pen lungnopna taktak hi a, zong kisakhol mahmah uhhi. John Wycliffe in zong Christ nihveina hong paina pen pawlpi’ lam-etna hi cihi. John Calvin in Christ nihveina hong paina pen “hunhoih pen ngahna” ciliang hi. A citak Pasian’ mi numei pasal te ading in, lauh ding hilo in belh ding hizaw cihi.

`John 14:1–3; 1Thess. 4:13–18 leh Titus 2:11–14 simin. Banghang in hi munte in khang tawntung in Christian te lam-etna pia thei hiam?`

Christ nihveina hong paikikna in lam-etna leh lungnopna hongpia cihthu lai siangtho umte ading in telbaih mahmah lel hi. Natna, thuaksiatna leh sihna a beina zong honglak kawm hi. Zawnna, thutan lohna leh nenniamna zong beisiang ding hi. Kidona, ki totna leh gal zong beita ding hi. Kilemna, lungdamna, Christ leh tatsate akip tawntung kikhawlhna cihte om ding hi.

“Topa hong paikik ding pen khang tawntung in a nungzuite’ lam-etna ahi hi. Olive mual tunga hong paikik ding cih Honpa’ kamciam in, nungzuite kipaksak a, amau lungsim uh nopna leh lam-etna kidimsak a, dahna in suksiat sakzo nawnlo hi. Thuakna leh bawlsiat na kawmkal mahah, eite Pasian ahi Honpa Zeisu Christ hong paikik ding thu in ‘thupha lam-etna’ ahi hi. Thessalon khua Christian te in, a itte uh sih ciangun dah mahmah uh hi. A siapa uh Paul in, Topa hong paikik ni ciangin sihna pan ki thokik ding cih lam-etna tawh hanthawn hi. Christ sungah asi mite thokik masa ding a, anungta lai tetawh a kibang in huih sungah i Topa tawh kimu ding uhhi. Tualai a Topa tawh ki omkhawm tawntung ding cihthu tawh khatleh khat naki hanthawn un’ 1Thess. 4:16–18 cihi” —EGWhite, The Great Controversy, p. 302.

`Nihveina hong paikik ding upna in banghang in thupi thei hiam? Misite ihmu cih i theih manin, tua thu in banghang in thupi thei ding hiam? Tua omlo hi zenleh, eite banghang in lam-et bei dikdek thei ding ihi hiam (1Cor. 15:15–18)?`