---
title:  A Saupen Genkholhna Hun Ciangtan
date:   16/05/2024
---

`Ezra 7:7-13 simin. Israel in Persia gam a galmat in a omna pan cik in suaktak na’ng thu ngah uh hiam?`

Persia kumpipa Artaxerxes in BC 457 kumin tuathu piakhia hi. Jew mite amau’ gam uh ciah in khuapi leh biakinn a lamkik theih na’ng thupiak thum teng lakpan a nunung pen ahi hi. Thupiak a thumveina pen a kicingtak pen leh ni/kum 2300 genkholna kipatna hipah hi.

`Daniel 9:25,26 simin. Genkholna buppi cik in kipan hiam? Hih munte in a thupi bangteng peuh gen uh hiam?`

Hih a thupi genkholna sungah, Daniel in, “Jerusalem aki lamkik ding thupiakna” pan kipan Messiah pen kaal 69, ni tawh ahihleh ni 483 ahih keileh kum 483 hi cihi. BC 457 kum tangngam hunin thupiakna kingah ahih manin, tualai pan kum 483 pen AD 27 kum tangngam hun hipah hi. “Messiah” cih zong “Sathau kinilhpa” hi. AD 27 tangngam hun in Christ ki tuiphum a Kha Siangtho zong sangpah hi (Sawl. 10:38). A ki tuiphum khit ciangin, Zeisu in Galilee gamah vapai a, “Pasian’ gam leh a lungdamna thu hilh in, Pasian’ uk ding hun hong tungta hi” (Maku 1:14,15) cihi. AD 31 kum phalbi bei khuakhal kipat hun, hih hunseh laizang ahi, Zeisu ki tuiphum khit kumthum leh alang ciangin, Zeisu kikhai hi. Tanglai a gangawh biakna ngeina teng zong Pasian’ Tuuno Christ in Calvary singlamteh tung hong kipiakna hangin tawpta hi. Limpuakna pan a taktak hong tungta a, gangawh biak piakna khempeuh beisiang ta hi.

`Daniel 9:27 simin. Kaal sawmsagih genkholna koici tawp hiam?`

Kaal sawmsagih, kum 490 icih pen Jew mite aki piatuam hi a, AD 34 kum in, Jew Sanhedrin in lungdamthu thupuak a nialna uh tawh ahun uh abei hita hi (Sawl. 6:8 - 7:60).

Genkholna kum 2300 sungpan tua kum 490 teng dokkhia leng kum 1810 khit ciang in tua hun ciangtan beita ding hi. Tua hun pen 1844 kum hipah hi. William Miller leh Adventist masate in Daniel 8:14 sunga biakinnpi a cihpen hih leitung hiding in umuh ahih manun, 1844 kum ciangin Christ hong tuaksuk ding a, hih leitung meitawh hal ding hi naci kha uhhi.