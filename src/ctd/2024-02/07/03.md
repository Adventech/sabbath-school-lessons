---
title:  A Hun ding Awlmawh
date:   13/05/2024
---

Protestant Puahphate in Christ pen mitmuh, bilzak, minthang in hong paikik ding cih umuh a, ahihhang tua upna pen damdam in kikhelkhel hi. Zalom 19 sungteng thuhilh a minthang pawl in, Christ pen hih leitung mahmah ah kum 1000 sung lungnopna hongpia dingin hong pai ding ci in thuhilh uhhi. Hih thuhilhna in khalam hong thadah sak a, lawpna teng beisak dikdek hi.

Tua mahbang in Christ’ nungzuite nangawn in Messiah hong paikik zia telkhial lai uhhi. Topa in a gualzo galkap mangpa hiding a Rome te hakkol kuaitan ding ci in um uhhi. Mawhna thaman panin a suahtak ding pa cih peuhmah ngaihsun khalo uhhi. Tuabang in Ama’ hong pai ding zia telzolo uhhi.

`Sawl. 1:9–11; Mang. 1:7; leh Mate 24:27, 30, 31 simin. Hihteng in i Topa hong pai ding zia koibang hizaw ci hiam?`

Betlen bawngkuang sung naungek in hong pai masak lai in, mi tawmno cik bekin theikha uhhi. Ahihhang nihveina hong pai ciang ahihleh, “mittang khempeuh” in mu ding uhhi. Hong paina pengkul ging bil khempeuh ing za ding hi. Leimi khempeuh in Ama’ min thanna mu ding uhhi. Khem in om peuhmah kei ni. Ama’ hong paizia ding laisiangtho in gencian sitset zo hi.

“A zaknop pen leh a minthang pen laisiangtho thumaan khat in, Christ nihveina hong paikik in Hotkhiat nasep zosiang ding cihthu ahi hi. Pasian zuan khualzin mi ading in ‘sihna gamkuam’ sungah vakvai sawtlua ta a; nuntakna leh thawhkikna ahi pa ‘inn ah hong ciahpih ding pa’ hong pai ding kamciam in lam-etna hong neisak hi. Nihveina hong paikikna ding pen Laisiangtho thu bulphuhpi ahi hi. Nupa kop masapen tegel in dah pipi in Eden a nutsiat pan kipan, upna’ tate in, hong susia theipa vangliatna kuaitan in aki mansuah Paradise hong piakik thei ding Kamciam Pa ngak ngiungeu uhhi”—EGWhite, The Great Controversy, p. 299.

Adventist makai masa Luther Warren in khangno te a thuhilhna ah, “Christ hong paikik na’ng kiginna ding pen kithawi in kiging ding hibek hi” cihi. Christ hong paibaih ta ding cih thupuak pen eite lungsim hong sittel ding leh, i kha nuntakzia hong tel-et nading ahi hi. Pasian deihna bang nuntak ding ahi hi. Christ hong paikikna vangtaang pimpem sungah munlai om theilo ding hi.

`1Thess. 5:2–5 leh Hebrew 9:28. Hih munteng in Topa hong paikik zia ding vai bang thapiakna hong nei hiam?`