---
title:  William Miller leh Laisiangtho
date:   14/05/2024
---

Pasian in Puahphate tungtawn in Christ upna bek tawh diksakna thumaan hong muhkhiat sak mahbang in, William Miller tungtawn mahin Christ hong paikik zia ding zong hong mukhia sak leuleu hi. Miller in Laisiangtho a sim leh, ama’ upzah sangin Christ in hong itzaw cih hong theita hi. A laisiangtho bu, ball pen khat leh laibu khat tawi in Piancil pan kipan simsuk ngiatngiat hi. Laisiangtho munkhat leh munkhat enkak zel in, teci ki pangsak hi.

`Isaiah 28:9, 10; Pau. 8:8, 9; John 16:13; leh 2Peter 1:19-21 simin. Laisiangtho letkhiat ding zia thukhun ding bang namu hiam?`

William Miller in laisiangtho munkhat leh munkhat a etkak leh, laisiangtho thuthuk kihon hi. Sum kiseel zon mahbang in zong a hamphat lawh mahmah hi. Kha Siangtho in ama’ teltheih dingin Pasian’ Thu hon hi. Genkholna teng zong tua mahbang in simin mun khat leh munkhat lemtuah hi.

`Daniel 1:17; Daniel 2:45; 1Peter 1:10, 11; leh Mang. 1:1–3 simin. Laisiangtho genkholna tel theihna tawh kisai bang gen hiam?`

Genkholna sunga limpuate pen ki seelcip nawnlo hi. Itna kidim Pasian in hih leitung a thupiang ding hangin kiginkhol theihna ding in, Genkholna Thu hong piazo hi. William Miller in tuathu telpha mahmah a, genkholna tengin ama’ ading letkhiatna hoihpen ahi hi. Genkholna limpuate zong laisiangtho mah in kician takin pulak hi. Sapi in kumpi gam limpua hi (Dan. 7:17, 23). Huih in suksiatna limpua hi (Jer. 49:36). Tui in minamte mihon limpua hi (Mang. 17:15). Numei in pawlpi limpua hi (Jer. 6:2, Eph. 5:22–32). Daniel leh Mangmuhna sunga hun khenna genkholna teng zong limpua leh, kumkhat pen nikhat tawh limpua in hong lak hi (Gam. 14:34; Ezek. 4:6). William Miller in hih laisiangtho in amah a kiletzia tengtawh, Christ hong paikik ding hun a naina khawng na mukhia hi.

`Genkholna limpuate telcian ding in ei upna sungah banghang in thupi hiam?`