---
title:  Ngaihsutbeh ding
date:   14/06/2024
---

Daniel 3 sunga a gengen sapi leh ama’ milim biakpiakna a cihcih pen, Shadrach, Meshach, leh Abednego te thum, Babylon kumpipa in, kham milim maiah kunin a bialo peuhmah meiphual sungah ki haltum ding kici hi. Tanglai Babylon, tulai Babylon in – biakpiakna vive hong sawl uhhi. Biakpiakna dik ahih leh Pasian’ Thu tawh a kituak lungsim, Ama’ itna in a puahphat kha, Ama’ Kha tawh a kidim lungsim pan in hong piang ahi hi. “Leitung lamah kihei” zawlo, Pasian Thu sunga om Pasian’ deihna bangin nungta hi. Tua bekmah ei a ding lungmuanna ahi hi.

“Pasian in mihing’ deihteelna cikmah in sawlngawh lo hi taleh, Satan in ama’ zol zawhloh teng a uktheihna dingin, ngongtatna tawh zawhthawh bawl tamai hi. Satan in amah a ki zahtak theihna ding leh a ukzawhna dingin lauhuaina leh zawhthawh thu tawh hih hi. Tua nasep a gualzawhna dingin biakna leh gam aana neite tungtawn in, mihing thu bawltawm te giksakna tawh Pasian thukham zaang sak hi.”—Ellen G. White, The Great Controversy, p. 591.

“Tua sittelna sungah kipkho na’ng in, Pasian’ Thu sunga Ama’ deihna om bang telcian kul hi; Ama’ omzia, ukzawhna leh deihna diktak in a sanga a nuntakpih te bekmah in zahtakna piathei uhhi. A lungsim uh laisiangtho thumaan sungah kip takin a koih mite lobuang kuamah in tua sittelna sungah dingkip zolo ding uhhi.”—Ellen G. White, The Great Controversy, p. 593.

“Laisiangtho bekmah upna khempeuh leh ki puahphatna khempeuh ading taw-phah in anei mihing pawlkhat Pasian in nei gige hi. Mipilte ngaihdan, science in a muhdan, biakna makaite’ khunsa thute, pawlpite in ki thutuak a sakloh a, mipi’ deihna thute – tuate khatbek zong biakna upna sung kihelkha peuhmah lo ding hi. Upna thugui khatpeuh up ding ciangin “Topa in cihi” cih kammal phawk masa den ding hihang”—Ellen G. White, The Great Controversy, p. 595.

**Kikupding Dotnate**:

`Christ hong paikik ding lam-etna pen, kuamah lauhthawn hetlo in, koici nuntakpih ding hiam?`

`Biakpiakna thupisak tawntung in. I nisim nuntakzia in, kua biakna pia cih hong lakthei hiam?`

`Eimah mahleh midangte in hong tung ding thute sungah laulo in lung muang takin koibang in omsak thei ding ihi hiam?`

`Hun nunung thute telcianna in eima nuntakzia koibang in ki lamdang sakthei hiam?`