---
title:  'Sapi Telcianna: Khen 1'
date:   11/06/2024
---

`Mang. 13:1, 2 simin. Sapi koipan hong piang a, kua in ukna aana pia hiam?`

Mangmuhna laibu in gulpi acih nakleh Satan a cihna ahi hi. Mang. 12:3-5 sungah gulpi in “nau pasalno a suahphet in” susia nuam ahihhang, “Pasian tokhom tungah ki lato” cihi. Dawibia Rome tungtawn in dawi in nasem in, Christ suksiat sawm (Mate 2:16–18) hi. Pasian’ gal lianpenpa in leitung biakna leh kipawlna teng tungtawn in ama’ ngiimna teng tawh nasem hi.

Hih sapi’ vangliatna pen, “gulpi in ama’ vangliatna leh tokhom tua sapi pia” (Mang. 13:2) cihi. Hih genkholna pen kum za tampi khit, Rome kumpipa in, gambup khuapi pen, Rome panin tuhun Turkey gam Constantinople ah akhiin ciangin tangtung hi. Tuabang in akhiin manin tanglai pan a Caesar kumpite tokhom, Rome khuapi ukzawhna hong awng ta hi. Tuabang in dawibia Rome in ama’ tutna khuapi pen sapi pia hi.

Isaac Backus in, “Constantinople ah tokhom khiinna tawh … Rome bishop pa in leitung mi khempeuh leh Van Pasian tungsiah a tuntheih nading lampi Constantine in honsak hi” —The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of Our Fathers, vol. 3, p. 213) cihi.

Thomas Hobbes in zong, “Papacy pen, a sisa Rome gam’ kha hi a, Rome gam han tungah a tu hi” —Leviathan (New York: Oxford University Press, 1996), p. 386, cihi. Mangmuhna 13 deihtak in kisin leng, tuipi sapi pen, Rome gam panin hong piangkhia, a lampial biakna vangliatna hi a, leitung buppi biakna hong suak hi (Mang. 13:3, 4). Sapi icihzong mihing mimal hilo; Pasian’ Thu thumaan dinmun ah mihing thuneihna tawh a aiawh sak biakna kipawlna ahi hi.

`Mang. 13:1, 6 simin. Sapi’ vangliatna bangtawh ki limpua sak hiam?`

Laisiangtho John 10:33 leh Luke 5:21 in min thaangzatna pen limpua namnih neisak hi: (1) Pasian a kineih mikhat (2) mawh maisak thei a kineih mikhat hi cihi. Zeisu bekmah Pasian maan ahih manin, Amah bekin mawh maisak thei a, a tunga tegel pen maan lo hi. Laisiangtho in thaangzatna acihcih pen Roman papacy in namnih in palsat a: amau’ siampite in mawh maisak thei a, pope zong in Pasian aiawh hi ci uhhi.