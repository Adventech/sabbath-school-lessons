---
title:  Mangmuhna sunga Langdona Nunung
date:   09/06/2024
---

Mangmuhna thupuak peuhmah limpua, ganhing lamdang leh lim lamdang vive ahi hi. Hun nunung mite a it Pasian in tawntung thumaan hong piakna ahi hi. Christ leh Satan in biakpiak ding a kituhna uhpen vantung pekpan kipan ahi hi. Biakpiak ding pen a kituh lianpen mah hong suak ding hi.

`Mang. 14:7, 9 leh 4:11 enkak in. Sialehpha kituhna sungah Mangmuhna in a bangpen thupipen sak hiam?`

Mangmuhna sungah biakpiakna leh piansakna pen siansuah zawhloh thu ahi hi. Mang. 14:7 in piansaksa khempeuh’ Topa bia ding hong hanthawn hi. A beisa zalom nih sunga hong laang ama’ thuthu a piang cih upna langkhat ah, Sabbath in khang tawntung in eite hong ciamtehna ahi hi. Sabbath in, eite pen piansaksa vive ihihna, eite hong Piangsakpa zong biak taakcing ahihna hong phawksak den hi. Tua zong dawimangpa in Sabbath a muh dahna thu khat ahi hi.

`Mang. 12:17 leh 14:12 simin. Piangsakpa biakpiakna in a nunungpen a tangkona koibang hiam?`

Pasian’ thukham zuihna tawh Piangsakpa biakpiakna pen sahang biakpiakna talsik in langdona ahi hi. A lianpen langdona leh a hanpen bawlsiatna te lakah, Pasian in Ama’ tungah a citakmi nei veve ding hi.

“A maanlo sabbath tanna pen thukham liina tawh ki kelkii in gam’ thukham khawng in a bawl uh ciangin, Pasian thukham zui a, Sabbath maan taktak tanna tawh Pasian tungah cihtakna te langkhat ah Pasian’ vangliatna langdo ding kiciamna ahi hi”—Ellen G. White, The Great Controversy, p. 605.

Mangmuhna 14:12 in, a citak Honpa’ nungzuite in “Zeisu’ upna bang” upna nei ding cihi. Zeisu’ upna cihpen mitmuh theihloh a thuk mahmah upna ahi hi. Tel zawhloh lai in zong thuak tentan veve hi. Hong tung ding langdona sungah hong tonpih dingin Zeisu in hong piakkhong ahi hi.

`Ni sagih ni Sabbath pen Pasian in Piangsakpa ahihna thubulpi hi a, Eden pek panin kipan ahi hi. Rome te bangin, adang tawh laih ding cihpen, (see Dan. 7:25) Pasian ukzawhna a bulpi panmah in tuhnuam cihna hipah hi. Hih thumaan in, hun nunung ciangin thute ki lumlet gawp ding cih koibang in hong hilh hiam?`