### Thu Masa

“Laisiangtho a thubulphuhpi bang hiam ci in hong ki dong leh” koici dawn ding? Zeisu maw? Hotkhiat ding ngiimna maw? Singlamteh maw? A thum mah in himah ei! A hihhang, hih thulu thum teng pen nakhempeuh a huam khin thulupi “kidona lianpi” sung ah omgai hi. Hih thulu in Piancil pan Mangmuhna dong huam gai hi.

Kidona lianpi ahihleh vantung ah Lucifer in Pasian a langdona pan kipan hi. Hih thu kineihna sungah a thubulpi pen Pasian’ itna ahi hi. Pasian in itna kidim takpi maw? A bawlsa mite tungah lunglut takpi mah ahi hiam? Ahih keileh Ama’ mailam ding bek in zawhthawh thu tawh hong ukcip pa maw?

Tu quarter sinna teng in leitung tangthu pen, Christ leitung a omlai pan kipan tuni leh hong pailai ding hun dongin genkholsa ombang in, Pasian’ lampan in en hi. Pasian’ om zia taktak pen itna ahih manin, a sepna khempeuh itna hi a, cihtei hang ciangtan omlua mihing leh vanmite nangawn in telzolo ding uhhi. Hi taleh Pasian in hong itna pen kidona lianpi sungah hong lak ngiatngiat hi. A sanna a thukna cihte singlamteh ah kimu thei hi. Calvary ah, Christ in mihing a tatna dingin a nuntakna sungkhia in, Satan tungah a gualzawh lai in Pasian hong itna pen vannuai buppi muh dingin ki pholak hi.

Gal bel han sanlai zaw hi. Satan in singlamteh tungah Zeisu suksiat sawm mahmah a, tua banah, kum zalom simin Pasian’ mite zong suksiat ding hahkat den cih i muhsa uh ahi hi. Satan in Christ’ pawlpi susia dingin awn tampi that khin hi taseleh, Pasian in Amite ompih den a nusia ngeilo ding hi.

Tu quarter sungin kidona lianpi sunga khantohna teng vantung pan a langdona pan kipan teltak in en ding hihang. Christ leh Satan kikal a kituh thubulpi pen zong ding hihang. Bawlsiatna han mahmah kawmkal ah, suksiat zawh a panglo Waldenses mite hangsanna, leh biakna Puahpha mite’n, balzanna, kolbulh khaukhih, meihal khuam leh martyr sihna dongin a thuakna teng uh i muding uhhi.

Hih khalam galhangte tungtang EGWhite in “Laisiangtho pen amau’ thuneihna hisak in, upna leh thu kihilhna peuhmah laisiangtho tawh sittel uhhi. Pasian leh Ama’ thu sungah upna in, hih misiangthote pen meihal khuam tungah amau’ nuntakna a beidong kipkho sak hi” cihi —The Great Controversy, p. 249.

Puahphatna in thuman meikuang deihtak in kuangsak hi. Puahphamite in amau’ upna leh hotkhiatna lungmuan theih na’ng in laisiangtho siksan in, kumkik ding lam-etna hong piantheih na’ng William Miller in makaih in leitung bup kizel sak hi.

Seventh-day Adventist pawlpi pen Pasian hong phuh hi a, a bulkip tezong Puahpha mite in, sawtveipi aki mansuahsa laisiangtho thumaan tungah kiptak in hong phuhsak hi. A thubulpi penin, Pasian in hun beina ding hong hilhkholna Mang. 14:6-12 sunga vanmi thumte’ thupuak teng bulphuh ngiat hi.

Hih tangkona in Satan sinso sak a, John in zong gulpi tawh limpua sak hi: “Gulpi in numei tungah heh mahmah a, numei’ suanlehkhak te ahi Pasian’ thupiakna zui a, Zeisu Christ teci panna a lenkip mite sim dingin a kuankhiat hi” (Mang. 12:17). Kidona lianpi sunga thupiangte, hell thahatna tunga Pasian’ itna in a gualzawhna in vantung thakte leh leitung thak a piansakna cih i sin ding uhhi. Tu quarter lesson pen Laisiangtho kibulphuh icih tei hang, a zai mahmah thulupi vive ahih manin, kidona lianpi laibu zong simzel ding hihang maw. Lesson simin “Christ hong itna a kicing in thei” (Eph. 3:19) theihna ding sinbehna vive ahi ding hi.

_U.S.A. gammi Connecticut suak, leitungbup ah evan minthang, Mark Finley in, General Conference zumah 2005–2010 sungteng vice president sem hi. A tawlngak khit ciangin, General Conference zum mahah assistant president sem leuleu hi. Pastor Finley leh azi, Ernestine te nupa in, ta thum leh tu nga nei uhhi._