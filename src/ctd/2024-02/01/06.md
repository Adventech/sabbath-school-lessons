---
title:  I Siampi Lianpa
date:   04/04/2024
---

Singlamteh tunga Zeisu hih khempeuh in vantung tawh hong kilem sak hi. A thokik i Topa in i Siampi Lian hi a, hotkhiat ihih na’ng leh Pasian’ gam sung i om tawntung theih na ding hong vaihawm sak hi.

`Hebrew 4:15, 16 leh Hebrew 7:25 simin. Mawhzolna, thuakna, natna leh sihna leitung ah bang lungmuanna hong pia thei hiam?`

Hihmun in “eite khempeuh mahbang in zia-etna thuak napi mawhna bawllo” (Heb. 4:15) cihi. “Tua ahih manin … kimuanna lungsim tawh” cihpen lungmuang tak cihna hi a, “a kisap hunin hehpihna tokhom vazuan ciat ni “ (Heb. 4:16) cihi. A telbaih pen dingin, Zeisu in Ama’ sisan tawh hong tatkhiat khit, Ama’ dikna mah tawh hong tuamcip in vannuai midangte maiah hong pulak hi. Ei ihih khak bangbang Amah hikhin zo hi. Christ sungah omleng a beisa mawhna teng thuakkik cih om nawnlo hi. Christ sungah i mawhna teng bei a, Ama’ hong siansuah manin mawhna khau teng kitat ta hi. Hong hencip sikkol teng tolhkhia in, i suakta uhhi.

`John 17:24–26 simin. Sialehpha kidona lianpi sungah Christ in bang hong deihsak hiam?`

“Biakpiakna lianpi a kizawh khit ciangin, Christ van kahto a, “Kei na hong itna hangin na hong piak pianzia mu dingin keimah na hong mite zong ka omna ah a hong pai theihna ding ka deihsak hi” (John 17:24) ci in vanmite pahtawi ding zong khawlsak phot hi. Tua banah genzawhloh itna leh vangliatna in Pa’ tokhom pan hong luangsuk a: ‘Pasian vanmi khempeuh in amah bia ding hi’ (Hebrews 1:6). Zeisu tungah paubaanna khat zong omlo hi. A kiniamkhiatna khawlta, a biakpiakna picing ta ahih manin, min khempeuh tung ah min lianpen kipia hi” —Ellen G. White, The Great Controversy, pp. 501, 502.

Zeisu in vantung ah Amah tawh hong omkhawm sak nuam hi. Ama’ lunggulh, a sihna tawh hong leptuahna pen hong hot na’ng ahi hi. Kisap tuam vilvel nanei kha hiam? Zeisu kiangah gen in. Dahna omna ah hehnepna hong pia hi. Launa omna ah nopna hong pia hi. Mawhna omna ah maisakna hong pia hi. Thanemna ah thahatna hong pia hi.

`Christ in banghang in hong ki pumpiak hiding hiam? Ama’ a ding bang in hong manphasak hiam?`