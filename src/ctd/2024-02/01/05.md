---
title:  Itna in Lampi Hong
date:   03/04/2024
---

Adam leh Eve hong mawh ciangun, Pasian in huan sungpan paikhia sak ta hi. Tua pan kipan tawltak in nasem ta ding uhhi. Thuakna teng khit ah lam-et neilo in siding uh hiam? Sihna in na khempeuh’ tawpna hita hiam?

Pasian in kamciam a piakna Piancil 3:15 sungah ki ciamteh hi. Satan, gulpi maitang tang-etsa in Pasian in: “Nang leh numei kikal, na suanlehkhakte leh ama’ suanlehkhak kikal ah ki langneihna ka omsak ding hi. Amah in na lutang hong sunim ding a, nang in ama’ khetul na sunim ding hi” cihi. Tua laitak lianin telmello thei ding uh hi taleh lam-et omlai cih thei sam ding uhhi. Bangbang hi taleh “numei’ Suan” sungpan tatkhiatna om ding hi.

“Numei Suan” (Gal. 3:16) cihpen Zeisu Christ ahi hi. Singlamteh tungah Satan in Ama’ khetul sunim hi. Ahihhang Zeisu’ gualzawhna pen gulpi’ lutang zong nikhat ciang ki sunim ding a, Adam le Eve tegel in a honkhak uh thuaksiatna leh sihna kongpi kikhak kik ding cih lungmuanna ahi hi.

`Hebrew 2:9; Galati 3:13; leh 2Corinth. 5:21 simin. Singlamteh tungah Christ’ thuaksiatna bangzah lian ci hiam?`

Pasian hong itna lamdang nasa ngei hiam? Singlamteh enin; ling-lukhu enin, A khut leh a khe a sikkilhte en in. Calvary a sisan mal taak khatsim in, Pasian in, Kong it hi, nang lotawh vantung ah omnuam ke’ng. Mawhnei mah teh; galpa khut sungah ki-aap mah teh; nangma omzia in tawntung nunna tawh kilawmna nei keimah teh. Ahihhang nang kong ngahkik na’ngin na man piakhin ing cihi. Singlamteh en peuh lecin nang hong ki it lamdang nasa lua khol kei ding hi.

Laisiangtho in, lutang natna, lungkiatna leh mite mahbang in natna a thuak Zeisu’ thu hong pulak hi. Tua Christ in eite thuak mawhzolna teng banah, hell’ vangliatna pen Ama’ nuntakna pia in singlamteh tungah sihna thuakna tawh a gualzopa hong lak hi.

Ngaihsun dih ve: vannuai a bawlpa Zeisu (John 1:3) in, a puksa leitung ah hong tuaksuk banah eite khat zong in i thuak ngeiloh teng thuak lai hi (Isa. 53:1–5). Hong it luat man ahi hi. Bangzah lam-etna lian ahi hiam?

`Singlamteh tungah Satan’ mawhsakna teng koibang in dawng hiam? Sialehpha kidona lianpi lungngai inla, Ama’ sihna in bangteng hong zaw hsak hiam?`