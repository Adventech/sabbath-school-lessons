---
title:  Gal khempeuh Nungah Galpi
date:   30/03/2024
---

### Tukalsung Simding
Mang. 12:7–9; Ezek. 28:12–15; Isa. 14:12–14; Pian. 3:15; John 17:24–26.

> <p>Kamngah</p>
> “Vantung ah gal kidona hong om a: Michael leh a vanmite in gulpi leh a vanmite ado uhhi. Ahi zongin tua gulpi in guallel ahih manin tua gulpi leh a vanmite vantung ah ki omsak nawnlo hi” (Mang. 12:7, 8).

Pasian hoih mahmah ahihleh, banghang in leitung sia mahmah hiam? A hoih Pasian in banghang in siatna phalthei hiam? Banghang in mihoihte tungah thusia piang thei hiam? Tukal sinna sungah sialehpha sawtpi a kidona teng endikdek ding hihang. Vantung ah Lucifer langdona pan kipan, siatna bulpi teng sittel phot ding hang a, Pasian in lungduai takin mawhna a zuunna zong sin ding hihang.

Pasian pen tehpih omlo itna Pasian ahi hi. Ama’ pianzia limlim itna hipah hi (1John 4:7, 8). Ama’ sepna khempeuh itna kidim hi (Jer. 31:3). Itna peuhmah zawhthawh thu leh thukhunpi manna peuh hilo hi. Ellen G. White in “itna in itna mah phong thei” cihi —The Desire of Ages, p. 22. Teeltheihna nialna in itna suksiatna hi a, itna suksiatna in zong lungnop taktak theihna suksiatna ahi hi. Pasian in hong itna tawh eite hong citak sakzo hi. Vannuai buppi sungah mawhna a omngei nawnloh nading in kidona lianpi tawh hong dosak hi. Vannuai buppi Ama’ bawlsa nakhempeuh a ding a hoih penpen in sepsak den hi. Pasian hong itna limlang sungpan leitung buppi enleng, kidona lianpi mah bulphuh lecin, thumaan in thukhial zoteitei ding cih hong telcian sak hi.