---
title:  Ngaihsutbeh ding
date:   28/06/2024
---

“Zaangkuam zaipite’ lakah mualbawkno te om a, tuate nungah Pasian’ mual in sangpen hi. A nuam tua zaangkuam, nuntakna ciktui gei ah, Pasian’ mite, sawtpi khualzin gamvak mi khempeuh in, inn nei ding uhhi.”

“Sitheilo lungsim te in, a puktheilo nopsakna tawh piansak nalamdangte leh, itna tawh hotkhiatna thuthuk lungngai ta ding uhhi. Pasian mangngilh theihna dingin hong khemthei galgilo ngongtat om nawnlo hi. Mi ihihna khempeuh khangto ding hi. Pil sinna tawh lungsim tawl nawnlo in thabei cih omlo ding hi. Hih ngamna lianpen kineita ding a, tupna ngiimna sangpen kineita ding hi. A khengval liang dongin athak tampi hong om ding a, thu lamdang tampite, thumaan thutak athak leh lungsim kha leh pumpi a thahatsak ding na tampi ki muhbeh ta ding hi” - EGWhite, The Great Controversy, pp. 675, 677.

“Genzawhloh nopsakna tawh leitung’ tate in zong a puk khalo vanmite’ nopsakna leh pilna teng sinkha ta ding uhhi. A khang akhang in Pasian’ nasepsa teng tungtawn in a pilna leh theihna tampitak khangto uhhi. Mit mang mialmual hetlo in piansakna minthanna ni leh aksi te in Pasian tokhom kimkot in kipei ngeingai ahihna teng en-en ta ding uhhi. Na khempeuh a neupen pan a lianpen dongin Piangsakpa’ min kigelh uh a, Ama’ vangliatna pulak ciat uhhi” - The Great Controversy, pp.677, 678.

“Kidona lianpi tawpta hi. Mawhna leh mawhneite omnawnlo hi. Vannuai buppi siang kiuhkeuh ta hi. Piansaksa khempeuh lungdam takin lungsim kituak dimdiam uhhi. Na khempeuh a piangsakpa kiangpan, nuntakna, khuavak leh lungdamna in ciangtan om hetlo in tuibang in hong luangsuk hi. A neupen atom pan kipan a golpen leitung, a tungthei leh tungtheilo khempeuh in amau hoihna teng kidawk sakna tawh Pasian’ itna pulak uhhi” – The Great Controversy, p. 678.

**Kikupding Dotnate**:

`Banghang in Pasian in mawhna a sawt om ding phal hiam? Mihing in zong eima nuntak sungteng bekmah ki thuaksia hi. Nuntak hun khengval a thuak omlo hi. Mawhna kum tultampi om a mihing nuntak bangzah in tomlel hiam? Hihthu in gitlohna koibang in hong maingat siam sakthei ding hiam?`

`Hotkhiat na’ng ngiimna sungah kum tulkhat in koibang in kihel hiam? Tatkhiat mite in, a mangthang te tungah Pasian’ thumaanna itna leh a nunungpen thukhenna, gimpiakna a tunma in Pasian omzia koici pulak hiam?`