---
title:  Tawntung Hun Nih
date:   27/06/2024
---

`2Corinth. 5:10; Rom. 14:10, 11 leh Mang. 20:11-15. Mi gilote nangawn bang dingin ki thokik sak ci hiam?`

Cikmah in mawhna a omngei nawnlo dingin, mimalkim in Pasian’ lampi thumaan thutang hi cih mukim ding uhhi. Mi khempeuh Pasian’ maiah khukdin in kidona lianpi sungah Pasian thumaanna telkim ding a, Satan leh a vanmi gilote nangawn in Pasian’ lang dona peuhmah thutang hi ngeilo cih phawkta ding uhhi. EGWhite in: “Ciamtehna laibu ki hong a, Zeisu’ mitte in mi gilote a et-phet leh, amaute in amau’ bawlsa mawhna teng phawkpha kik dandan ding uhhi. Siangthona lampi panin amau’ khete a lampialna mun, Pasian’ thukham palsat in a langdona mun santak hong mu ding uhhi. Mawhzolna in amau’ mawh theihna ding in zol in a thapiakna, thupha teng a pheng zatna, Pasian’ thupuakte a simmawhna, vaunate a nialthalna, amau’ lungkhauhna tawh hehpihna aki nungzial kik sakna, lungsim kisik lohna – cihte khempeuh meikuang laimal tawh ki ciamteh sitset hi.”

“A gilo leitung mi khempeuh in, vantung ukzawhna tungah mawhna a lianpen palsatna hangin thukhenna thuak dingin Pasian’ mai ah hong kigual diudeu uhhi. Amau a ding a thumsak ding kuamah om nawnlo a; paulam ding nei nawnlo uh ahih manun, amau tungah sihna thu kikhen ta hi” —The Great Controversy, pp. 666, 668.

`Mang. 20:9; Late 37:20; leh Malachi 4:1, 2 simin. Hih munteng in mawhna leh mawhneite aki suksiat siangna ding banah misiangthote’ thaman bang gen hiam?`

Lungdamthu in Satan leh a vanmi teng meilii sungah ki haltum ding hi. Mawhna leh mawhneite zong kangtum ding uhhi. Mangmuhna 20:9 in, amaute kivalhtum ding, ki susia ding a, gimpiak tawntungna zong ci tuanlo hi. A taang 10 na ah, “a tawntung” cihi. Athu tawh kizui in “tawntung” in “beitheilo” cihna zong hituanlo a, aki zawhsiang dong cihna hizaw hi (Pai. 21:6; 1Sam. 1:22, 28; Jude 7; leh 2 Pet. 2:4-6 enin). Mangthang mite a dingin, kisusia denkeei hilo in, tawntung suksiatna hizaw hi. Pasian in a susia denkeei Pasian hilo hi.

`A tawpna ah tawntung nih lakah khatin hong ngak gige hi. Mangthang mite in amau’ “thaman” tawntung sihna sanguh hi. Eimah tawh a kiphu a kilawm sihna lam-en zawlo in; Zeisu’ dikna banghang in muangzaw thei ihi hiam?`