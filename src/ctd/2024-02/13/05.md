---
title:  Kumtul Sung Thukhenna
date:   26/06/2024
---

`Mang. 20:4-6 simin. Midikte in kumtul sungteng bang bawl ding uh a banghang in thupi thei hiam?`

Kum tulkhat sungin midikte in, Pasian’ thumaanna, mawhna tungah itna taktawh a nasepna teng muhsak masa pen ding uhhi. Pasian kiangah dotnop tampi a neilo kua om peuhmah ding hiam? Kum tulkhat sung vantung ah tatsate in dotnop khempeuh dong thei ding uhhi. Itleh ngaih khat peuh hong omthei keileh, tatsate in, Pasian thukhenna telsak zawsem ding uhhi.

Pasian in leitung ah a nungta ngei mihing khat peuhmah honkhia nuamlua in a hanciamna teng a beisa hun sangin telcian zaw lai ding uhhi. Vantung ah a omlo peuhmah in amau’ khensatna tungtawn in Christ nial uh ahihlam zong phawkpha lai ding uhhi. Tua ciang bekmah in Pasian in a nunung thukhenna tawh – nihveina sihna, tawntung sihna pen mangthangte piapan cih thei ding uhhi.

`Mang. 20:7-9 simin. Kumtul thu bang gen hiam? Satan leh a nungzuite’ kamsiatna eleh bang hiam?`

Kum tulkhat sung, Satan in a khem ding kuamah omlo hi. Amah leh a vanmi teng bek omuh a, sihna sulzui sungah omcip ding uhhi. Kumtul a bei ciangin, thukhenna leh amau’ thaman nunungpen sang dingin migilote hong tho ding uhhi (Mang. 20:5).

Tu in Satan in nungzui hontalpi neita hi. Kidona lianpi sungah Satan in lelh den thapai hinapi, hih mangthang mi hontalpi amuh ciangin ki thakhauhsak pong hi. Langdona khawl nailo dingin, hih “minamte” khem dingin kuankhia hi. Pasian gam lawnthal dingin a nunungpen khatvei hanciam ding ci in Satan in khem hi. Khang tawntung pan a gupkhiat ngahlo teng leh Satan ki gawmkhawm pen “Gog leh Magog” kici hi. Satan leh a nungzuite khempeuh in “misiangthote omna ithuai khuapi” kiim-uum uhhi (Mang. 20:9).

Kumtul abei ciangin, migilote hong thokik bek thamlo, Khuapi Siangtho, Jerusalem Thak zong vantung pan leitung ah hong tuaksuk hi (Mang. 21:2)! Misiangtho teleh Christ in Jerusalem Thak sungah kum tulkhat maang khin uhhi. Kum tul a beiciang ahihleh, tua khuapi in Pasian, Zeisu, vanmite leh tatsa khempeuh tonkhawm in leitung ah hong tuaksuk uhhi. Tua a nunungpen kidona lianpi sungah mimalkim in kihel kimciat uhhi. Mawhna cih peuhmah ki hemkhia siangta ding hi!

`A nunungpen thukhenna in Pasian’ omzia bangteng pulak hiam?`