---
title:  Teci Nihte
date:   05/05/2024
---

`Mang. 11:3–6 simin. Hiteng a teci nihte a kiciatna thu namnga gual dih o.`

Zechariah 4 sungah, kamsangpa in kham meivak khuam langnih tuakah nisuk kung khat tuak mu ci a – tua limpua mah Mangmuhna 11 sungah zong om hi. Zechariah in hih limpua pen “leitung khempeuh ah nasem dingin Pasian teel sathau a nilhsa minih te” (Zec. 4:14) cihi. Tua nisuk tegel in khuamtung a meivakte sathau thun cihi. Laphuakpa lamal bang phawkkik zawzen hang e: “Nangma’ Thu in lam hong lak meivak, ka paina lampi ah khuavak hi” (Late 119:105) cihi. Sathau in Kha Siangtho (Zech. 4:2, 6) hi. John in a muh Mangmuhna 11 in, Pasian’ Thu pen Kha Siangtho vangliatna in leitung buppi tangsak ci hi.

Hih teci nihte in, amau’ gensa bangun guah zong amau cihbang in zusak thei cihi. Tui zong sisan piangsak a, pul natna tawh leitung vat hi cihi. Pasian’ Thu tawh, Elijah in guah zulo ding acih ciangin, kumthum leh a lang guah kang (James 5:17) hi. Baal kamsang te in, keugawtna tawpsak theihloh ciangun, Elijah in Pasian’ Thu mahtawh guah hong luang kiksak hi (1Kumpi. 17, 18). Pharaoh in Pasian’ mite paikhiat sakding a nial ciangin, Moses in Zong Pasian’ Thu tawh Egypt tungah pulnatna namkim tungsak (Pai. 7) hi.

Laisiangtho sukkhak a sawmte peuhmah, amau’ kamsung pan hong paikhia mei mah tawh kangtum ding cihi. Pasian in “tuabang in kampau nahih manun, Keima’ kammal te note kamsung ah mei bangin ka kuansak Ka Thute sing tawh kibang hih mite kangtum ding hi” (Jer. 5:14). Pasian’ Thu in meikuang bang hi a, a nialmi peuhmah kangtum ding in Pasian’ Thu in thukhen khin hi.

Zeisu in John 5:39 ah, Laisiangtholui in Keima’ thu teci pang cihi. Lungdamthu zong leitung khempeuh ah “teci pang ding” (Mate 24:14) ci ahih manin, laisiangtho thak leh Laisiangtholui a nihgel un tuathu teci panna bulphuh uhhi. A pianna bulpi aki batpih sihna leh teci a nihgel un Mangmuhna 11:3 sungah omkhawm uhhi.

Hih teci tegel kuate hiam? Mang. 11 sunga Laisiangtho bulpi leh omzia teng en leng, thupiang tangthu tawh lahtheih lianloh hang, Laisiangtho lui leh thak tegel in, Pasian’ khuavak leh thumaan leitung ah apuak teci nihte ahi uhhi.

`Christian tampi in Laisiangtholui neuseh in, laisiangtho thak neingawn hang e ci uhhi. Tua ngaihdan koibang in lauhuai nasa hiam?`