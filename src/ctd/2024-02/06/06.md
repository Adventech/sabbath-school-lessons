---
title:  Thumaan in Gualzo
date:   09/05/2024
---

Galte langdona kawmkal mahah, Pasian’ nasepna in minthanna sangpen ngah veve ding hi. Lungdamthu ahihleh “mi namkim, pau namkim, tungah kihilh ding” (Mang. 14:6) hi. Christ leh Satan kikal kidona lianpi pen Christ mahin hell vangliatna teng zogawp in beisiang sak ding hi. Pasian’ gam in gitlohna tungah gualzo ding a, mawhna peuhmah in vannuai panin beisiang kilkel ding hi. Mangmuhna 11 zongpen, French Tualgal zang in Christian te Pasian sungah upna Satan in a suksiat nopna tawh hong kipan a, a tawpna ah Pasian’ gam mahin tua gitlohna tungah gualzo teitei cihthu tawh hong tawp hi. Christ leh Ama’ thumaan ading in meikuang a phul ding mite hanthot thapiakna vive ahi hi.

`Mang. 11:15–18 simin. Hih munte cihbang hileh, hun nunung pengkul kitum ciangin bang piang ding ci hiam?`

Hih leitung kumpi gamteng pen i Topa’ gam suakta ding hi. Christ in gualzopa ahi hi. Gitlohna ki susia siang hi. Zeisu in zo a Satan in lel hi. Dikna in gualzo hi. Thumaan maang hi. Eite’n anuai a lamlahna hoihtak zuih kul hi: “Mihing’ thuneihna tungah a kilam peuhmah kilawnthal ding a; Pasian’ suangpi kip tungah a kilam peuhmah ding paisuak ding hi”—Ellen G. White, The Great Controversy, p. 288.

`Mang. 11:19 simin. Van kihong a John in bang mu hiam? Vantung a etleh bang mu hiam?`

John muhna vantung Pasian’ biakinn mu hi. A siangthobel mun a etleh, thuciam singkuang mu hi. Vantung biakinn limpua ahi Laisiangtholui biakinn sungah, Pasian hong ompihna pen, vanmi nih in thuciam singkuang a uapna lim tawh lak hi. Tua singkuang sung ah Pasian thukham om hi. Upna hangin hehpihna tawh hong honkhia citateu zongin, Pasian thukham in upna citak hong lak hi. Pasian thukham pen thukhenna ah bulphuhpi (James 2:12) ahi hi. Hihthu pen hun nunung ading in zattaak leh thupi mahmah ta hi (Mang. 12:17; 14:12).

`French Tualgal in Pasian a uploh daan leh Mangmuhna 11 in a gen gual zawhna tegel in eite koibang in hong thuhilh hiam?`