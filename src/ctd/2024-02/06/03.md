---
title:  Genkholhna Hun Ciangtan
date:   06/05/2024
---

`Mangmuhna 11:3 leh 12:5, 6, 14, 15 pen Daniel 7:25 tawh enkak in. Hih hun ciangtan te kibatna bang namu hiam?`

Teci nihte in “puan hampi silh in, ni tulkhat zanih sawmguk sung Pasian’ Thu gen ding” (Mang. 11:3) cihi. Dawibia “Gentile” te in siangtho khuapi kha sawmli leh nih sung tuancil gawp ding (Rev. 11:2) acih pen tawh hun kibang ahi hi. Pasian’ galte in ni 1,260 sung (42x30= 1,260, nikhat pen kumkhat) Pasian’ Thu leh; tua hun sungmah in amau langpang in thu a gengen, Pasian’ teci nihte ahi Laisiangtholui leh Laisiangthothak tegel, nuaisiah in tuancil ding cihi.

Sinna liina sunga Daniel 7:25 in kiineu vanglian khat hong po ding a, Rome’ vang liatna kuaitan in Pasian’ mite “hunkhat, hunnih leh hunlang” sung bawlsia ding cih i muhsa ahi hi. Hunkhat pen kumkhat ni 360 hi a, kum thum leh a lang ciangin ni 1,260 pha ding hi. Mangmuhna 12:6, 13 in zong ni 1,260 sung Pasian’ mite bawlsiat ding thu gen hi. Mang. 12:14 in hunkhat, hunnih leh hunlang cihi. Mang. 13:5 in kha 42 cileuleu hi. Kha 42 leh ni 1,260 cih namnih in Mang. 11:2, 3 in gen leuleu hi. Hih genkholna khempeuh in, amau munsan ciat ading in gen uhhi.

Laisiangtho thuneihna awlmawh lo in, mihing in thu neinuam pahpah uhhi. Tua in Pasian’ Thu a laamsang nuamte tungah bawlsiatna tungsak hi. Pope vangliat hun AD 538 pan AD 1798 kum kikal sungteng in tangtung a, hun laizang pawlpi in zong, khalam khua mial thukpi phukha hi. Pasian’ thukham dinmun ah mihing thu lian sakzaw hi. Lungdamthu a baihlamna tengah mihing’ ngeina koih uhhi. Roman Pawlpi in ama’ aana kipna dingin leitung kumpi tawh hong kipawl hi.

Hih kum 1,260 sungteng in, Pasian’ Thu – Ama’ teci nihte in puanham silh uhhi. Amau’ thuman teng lah mihing’ tang ngeina in deepcip lel hi. Hi taleh hih teci nihte in thu genlai hi; Laisiangtho paulai hi. Hibang kha khuamialpi lakmah ah, Pasian’ Thu kipkho hi. Hoih asa a pakta mite in a sunga thupiakte nuntakpih hi. Ahihhang Europe a mipi teng tawh tehkak leng tawmlua lel hi. Waldenses, John Huss, Jerome, Martin Luther, Ulrich Zwingli, John Calvin, John Wesley, Charles Wesley leh puahpha mite in Pasian’ Thu sungah thumaan uhhi.

`Tulai in, Pasian’ Thu a bulphuh mello Christian tampite thuhilhna mihing ngeina bang teng peuh omthei ding hiam?`