---
title:  Teci Nihte
date:   04/05/2024
---

### Tukalsung Simding
Mang. 11:3–6; Zech. 4:14; Mang. 12:5, 6, 14, 15; Dan. 7:25; Isa. 54:17; Late 119:89; Mang. 11:15–18.

> <p>Kamngah</p>
> “Lopa vul a, pal pulh hi. Ahihhang Pasian’ Thu kho tawntung ding hi” (Isaiah 40:8).

Zalom tampitak sung, Pasian’ Thu pen, kisemgawp, kilunghiang in kipaai gawp hi. Biakna innte sungah kihencip, mipi mitmuh in kihaltum in kibalnen gawp hi. A umte zong ki zahko, ki simmawh, thong kikhia in kithat hi. Tua khempeuh kawmkal mahah Pasian’ Thu kipkho hi.

Hun laizang pawlpi in mi citak laisiangtho um Christian teng bawlsia hi. Tua pipi mah Pasian’ Thu in khuamial vut teitei hi. Pasian’ Thu a tangko te nenniamna leh bawlsiat kikhawl hetlo hi. Mikang pau in a letkhiapa William Tyndale’ upna a ki sittel lai in, tua Pasian’ Thu na tangkona ah kua in hong panpih pen hiam cih kidong kha citciat hi. Tua dotna tawmveino dung ngaihsun phot a, tua khit ciangin “Durham a Bishop” ci in ana dawng hi. Tua ciangin ukpite patau lua mahmah uhhi.

Hong panpih theihna thukhat ci in Tyndale in hilhcian zawsop a, Durham Bishop in Mikang Laisiangtho a letkhiatsa te hong lei in mipi muh in haltum hi. Tualai in Bishop pa in hong huh mahmah ahihlam amah’n zong thei khalo hi cihi. Tua laisiangtho bute pen nidang sangin man tamzaw in hong lei ahih manin, ama’ haltum teng sangin a tamzaw ka bawlkik thei leuleu hi cihi. Thuman peuhmah leivui sungah ki tuancil mahleh, hong thokik teitei in a taantheih tawp in taang teitei hi.

Tukalsung teng, laisiangtho leh Christian upna pen, hihtheih tawp in a kidona teng kisin ding hihang. French gam tual galpi sungin, zinpi dung teng ah sisan luang zihziah hi. Ngawng-tanhna setpi bang pen khualai tualpi ah kikoih liang a, mi tampi kithat ziahziah hi. Pasian umlo mite in kumpi sem in biakna makaih uhhi. Ahihhang, Pasian’ Thu teci pang te ki gamdai sak zolo hi.