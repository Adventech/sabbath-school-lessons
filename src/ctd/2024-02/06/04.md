---
title:  Teci Nihte Kithat
date:   07/05/2024
---

`Mangmuhna 11:7–9 simin. Hih kammalte pen limpua vive cih theisa in, hih munte in Pasian’ teci nihte ahi Laisiangtho lui leh thak tungah bang piang ding ci hiam?`

AD 538 kumin, Roman empire pi kisia hi. Emperor Justinian in, ukna aana mipi tungah aap a, biakna pen Pope Vigillis tungah aap hi. Tuahun panin hunlaizang pawlpi’ ukna saupi hong kipan a, AD 1798 ciangdong ahi hi. French galkap mangpa Berthier in Napoleon thupiakna tawh Rome sim ding in 1798 kum February kha ni 10 ni in hong kuan hi. Pope Pius VI vaman in France ah ciahpih a, tua gam mahah Pope si hi. Hih nimit in gen kholsa mahbang in Roman pawlpi in kum 1,260 sung ukzawhna a beina ni hipah a, Daniel’ leh Mangmuhna laibu sunga genkholsa teng a tangtunna ahi hi.

Laisiangtho genkholna limlim vanglian lua e! Christ pianma kum 500 lai a Daniel mahin mailam kum 2300 sung thupiang ding genkhol hi. Muanhuai mahmah lel hi. Tua lungdamthu pen Thu’ teci mahin nungta sakden hi.

Tua sangin a lianzaw tham thumaan lauhuaina khat ah; mong neilo dumthuk sung pan hong kahto sapi (Satan) in laisiangtho galbawl hi. 1789 kum, French tualgal pan kipan laisiangtho thuneihna pen athak in hong bawlpha hi.

French tualgal panin, kumpi’ thu tawh amau’ pasian umlo, Tang Ngeina pen gam-biakna suaksak uh a, Christian biakna laihna ding cihna ahi hi. 1793 kum November 10 ni in tua Ngeina ading in pawipi khat gambup in khaam uhhi. France gamsung biakinn khem peuh Ngeina Biakinn suah uh a, numei nungta khat pen Ngeina Nusian ci in liatna pia uh hi. Laisiangtho bute lampi tungah haltum uhhi. Pasian omlo a, sihna zong ciangtan omlo ihmutna ci uhhi. Pasian’ teci nihte a that dingin, Satan in, pasian umlote hong zang hi. Amau’ misiluang te zong “singlamteh tungah eite Topa kithahna Sodom ahih keileh Egypt minkhem a pua khuapi kongzing ah a luanghawm uh kipai dak ding hi” (Mang. 11:8) cihi.

Egypt in Pasian maan nialzaw in pasian nono tampi nei hi (Pai. 5:2). Sodom zong pen zualzangna nasialua mai hi. French tualgal in, Pasian’ teci nihte ahi – laisiangtho lui leh athak sisak in, pasian uplohna leh zualzangna gulpi awmtal bangin hong lut a, mi dingtang te ahihleh sisan luanlawh zawsop hi.

Mang. 11:9 in, Pasian’ teci nihte’ siluang ahihleh a kiphumlo in “nithum leh alang” sung omding cihi. Genkholna “nite” in kumthum leh alang a cihna ahi hi. Pasian uplohna pen France Tualgal pan kipan in kumthum leh alang sung sitset laang hi. A nimit enleng 1793 kum November 26 ni in Paris panin Biakna khempeuh phiatsiang a, 1797 June 17 ni ciangin, French kumpi thak in, tua biakna hoihlo teng phiatsiang kik leuleu hi.