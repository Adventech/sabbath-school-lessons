---
title:  Laisiangtho pan a Pialkhia Mihing’ Ngaihsutna
date:   17/04/2024
---

Kha Siangtho in lungsim sungah nasem hi. Vannuai a thuthuk te va zongkhia ding in hong sam hi. Mikhat in, “Biakinn kongpi ah i khuakte ki sittel selo” cihi. Thumaan cih peuhmah pen mihing ngaihsutna bang hiziau hetlo hi. Vantung in hong lahna bangbang hi bek hi.

`Pau. 16:25; Thukhen 21:25; leh Isaiah 53:6 simin. Satan’ hong khemdan bang teng hong lak hiam?`

Kha Siangtho in Pasian’ Thu tawh kituak in lamlahna omlo, mihing ngaihsutna bek upna pen, dawi hong khemna lakpan muibun penpen hi. Eima muhna leh mipi ngeina tawh kituak in thumaan mahmah ding bang napi, Pasian’ maiah pumkhialh thei hi.

Khatvei lai, hotel khatah kagiak uh a, tua hotel gei gam lakah ka nupa un lamsiau ding in ka khensat uhhi. Kei pen lampi khawng a telmahmah pa kahi a, naikhat sung bang kana vak khit uh ciangun, ciahkik na’ng lampi telmahmah ding in kaki upleh, gam lakah lam-et bei in a gammang peuh kana hi mawk uhhi. Ni hong tum ciaiciai a ka lausemsem hi. Kamphatna tawh, lampi thei lamsiau midang kamu dihdih uhhi. Hotel pan tai-nga bang paikha khin ung a, zinpi gei khat kana tung bilbel uhhi. Zinpi gei ah amau mawtaw koih uh a, hotel dongmah hong puak thei uhhi. Lampi a thei khat, leh komau mungtup hong tun thei ding mi kamuhna un, ko ading in nakhempeuh hong khelsak hi.

Vantung lam khualzinna lampi ah Pasian in eiguak hong nusialo hi. Kha Siangtho in zong laisiangtho tawh vantung lamah hong makaih hi. Thumaan thukhial, adik akhial, apha asia – cihte zong Pasian’ Thu khuavak sungbek ah kitelcian thei hi. Pasian leh Ama’ Thu tawh a kituaklo peuhmah thukhial hi a, thukhial peuhmah lauhuai hi; Pasian tawh a kituak peuhmah thumaan leh hoihna ahi hi. Thumaan leh eima nuntakzia kikal ah Pasian’ Thu bekmah palai in koih ding bangzah thupi hiam?

`Kha Siangtho panpihna lotawh mihing lungsim in banghang in thumaan telcian zolo hiam? Mihing’ ngaihsutna leh vantung lamlahna koici kizop naci hiam? Ngaihsutna in vantung lamlahna koibang in huhthei hiam? Daniel 2 enpak leng, Babylon pan a mailam khempeuh ading leitung tangthu genkhol hi. Hih genkholhna in koibang in mihing hong zolpha mahmah hiam?`