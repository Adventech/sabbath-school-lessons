---
title:  Lungsim Galphual
date:   18/04/2024
---

`2Corinth. 4:3–6 simin. “Hi leitung pasian gilote in a lungsim mit uh taw sak ahih manin thu-umlo” acihteh bang a cihnopna hiam (2Cor. 4:4)? Koibang in amau’ mit uh taw sak hiam? Mit koibang in kihong hiam?`

Greek pau in “lungsim” pen noema hi. Eima ngaihsutna leh siamna teng a cihna ahi hi. SDA Bible Commentary in hihmun deihtak in hong gentel hi. Christ leh Satan kikal a gal kidona zong pen mihing lungsim sunga kido hipeuh hi (Rom. 7:23, 25; 12:2; 2Cor. 3:14; 11:3; Phil. 2:5; 4:7, 8). “Satan’ nasep bulpi pen mihing’ lungsim mittaw sak mialsak ahi hi. Tua bang ahihna dingin Pasian’ Thu simlo sak, leitung nate sung bek ah lung lutsak in, kha leh pumpi mahmah tha kiamsak in, kiphatsakna neisak hi”—Volume 6, p. 854.

Mihingte mangthang cih limlim, a theihloh manuh hi tuanlo hi. A theih noploh man uh hizaw hi. Mi tampi in theihna ding hunlem nei mahleh, uploh lam pang zaw uh a, Satan in a mit uh tawsak hi. Satan’ gam pen khuamial gam ahi hi. SDA Bible Commentary mah in, “Lungdamthu mahmah pen, Satan hong dawi’ khemna teng hong pholak sak pipen hi a, khuamial lakpan khuavak sung hong musak thei zong tua lungdamthu mah ahi hi” —Vol. 6, p. 854. Laisiangtho thak ah a thupaipi pen Zeisu’ nuntakna, sihna leh thawhkikna ahi hi. Zeisu in lungdamthu’ laigil hi a, laisiangtho thu bulphuhpi ahi hi. Lai Siangtho buppi in Zeisu’ teci pang hi (John 5:39).

`John 1:4, 5,9 leh 14 simin. Hih munte in Zeisu koici gen hiam? John 1:14 enpha diak in.`

Kum zalom masa lam pawl a Christian pawlpi, Laisiangthothak thu-umte in, khuamial sunga khuavak ahi Christ tungah ki pum-aap mahmah uhhi. Ama’ hehpihna tawh a tatsate hi a, Ama’ itna sungah kalsuan uhhi. Christ tungah amau cihtakna pen sihna in zong sutat zolo hi. Dawi’ khemna leh lungdamthu’ khuavak khentel siam mahmah uhhi. Christ in Ama’ thumaan ading in hangsan takin a dingtang ngam pasal numei nei kinken hi. Hihbang hun in Christ hong itna, hehpihna leh thumaan in khuamial sungah taang hi.