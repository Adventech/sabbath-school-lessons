---
title:  'Kiholem: Satan’ Pilvang Nasepna'
date:   14/04/2024
---

`John 14:6 leh John 8:44 simkak in. Zeisu’ omzia leh Satan’ omzia aki keelkitna bang peuh namukha hiam?`

Zeisu in thumaan phuangpa ahih manin thumaan gen hi. A pil cingtak, a it cingtak leh athei cingtak pa’ lungtang panin thumaan hong phulkhia hi.

A ki kelki in, Satan in zuau’ pa ahi hi. Pasian’ mite a lampial theihtheihna ding in khem ding, lehbawl ding leh thukhial gen ding in kiging sitset hi. Eden huan sunga Eve in Pasian gensa teng a thalnial dingin, thumaan susia in lunghianna guanin khem hi. Singgah tawh kisai Pasian gensa teng lumlet in, Satan in “nasi taktak kei ding uhhi” ci in khem hi. Kum zalom tampi sungmah tua lampi zui in khem hi. Pasian in Ama’ deihna a pulak sitset teng muanglah zawsop in, Laisiangtho kammal susia in, ama’ phattuam na’ngin leh gen hi.

`Paunak 23:23; John 17:17; leh John 8:32 simin. A kibang Pasian’ thumaan bang om hiam? A pulak nop bulpi bang hiam?`

“Satan in ama’ khemna leh ama’ vangliatna teng a nangzo dingin mihingte thahatsak cih theitel hi. Leitung Honkhiapa nangawn in Pasian’ kammal mahtawh Satan do hi. Galmai khempeuh ah, ‘Laisiangtho in ci’ cih kammal pen tawntung kidalna lum Christ in zang hi. Galpa a maingatna mun peuhmah tua thu tawh do ngiat hi. Satan in mihing a lam pial theihna ding leh pope khutsung a tun theihna dingin, laisiangtho mangngilh sak zawzen hi. Laisiangtho in Pasian lamto a, mi citakte zong mundik ah koih ahih manin; tua thumaan peuhmah seelcip ding hi. Hiteng pen Roman pawlpi in semsak hi. Kum zatampi sungmah laisiangtho hawmkhiat ding ki phallo hi. Mite in simlo ding a, innsung ah zong neilo ding, banah siampi ginalo tengin amau letkhiatna bangin hilh a, amau kineih khemna kipsak hi. Tuabang in pope pen leitung buppi in Pasian aiawhpa bangin musak uh a, pawlpi leh gam tungah ukzawhna neisak hi”—Ellen G. White, The Great Controversy, p. 51.

`Tuni tuhun in Satan in Pasian’ thu susia in, aleh amak in koici bawl hiam?`