---
title:  Zeisu, Thukhenna Sungah Eite’ Palai
date:   23/05/2024
---

`Hebrew 10:9–14 simin. Hihmun in leitung biakbuk sunga siampite’ nasep leh vantung biakbuk sunga Zeisu’ nasepna koici ki lamdang hiam?`

Christ in, i vekpi ading khatvei bek singlamteh ah si a, a picing mawh thoihna hipah hi. Vantung ah siampi a sepna in hong siansuah hi. Tu in Siangtho Bel munah lut a, thukhen na maiah eite hong palai sak thapai hi (1John 2:1). Christ in hun khempeuh ading khatvei hong kipiakna tawh mitampi’ mawhna lakkhiat sak hi. “Amah hong paikik ciangin, mawhna thutawh kisai nasem ding hi nawnlo, lawptak in Amah a ngak mite honkhia ding ahi hi” (Heb. 9:28). Hong kipiakna leh hong palaina hangin mawhna’ siangta hi. Ama’ hong pai ding a lawpte ading hong pai ding hi (2Tim. 4:8).

`Hebrew 6:19, 20 simin. Banghang in Amah zui ding hong sam a, Amah zuihna tawh bang mukha ding ihi hiam?`

“Christ in mi’ ading vantung ah hong palaina pen singlamteh tungah a sihna mah bangin hotkhiatna ngiimkholna sungah kihel hi. A sihna tawh nasep kipan a, a thawhkik khit vantung a kahtoh ciangin tua nasep picin hi. Tua ahih manin, ‘eima maiphulpa lutna puandal sunglam’ ah upna tawh valut ding hi hang (Hebrew 6:20). Tualai ah Calvary pan a khuavak hong lengkik ding hi. Tua ciangin tatkhiatna sunga thuthuk thusim teng teltaktak ta ding hihang. Hotkhiatna manh pen vantung in manpha takin hong piaksak a; hong kipiak khiatna in zong Pasian’ thukham palsatna pan a zaipen kalhna hipah hi. Zeisu in A Pa tokhom kiang lampi hong honsak zo a, Amah hong kipia leuleu ahih manin, upna tawh Pa kiang a tung nuam khempeuh in a tunna ding ahi hi” —Ellen G. White, The Great Controversy, p. 489.

Hotkhiat ngiimna pen hih leitung mahah kidona lianpi do ding a, Satan’ hong hen cipna pan hong honkhia ding ahi hi. Zeisu’ nuntakna in a zawngkhal hih leitung leh a encik gige vannuai bup tungah Pasian itna pulak hi. A sihna in mawhna pen a haihuaina hong lak in, mikim ading in hotkhiatna hong vaihawm sak hi. Vantung ah Ama’ hong palaina in zong, upna tawh mawh thoihna a sangnuam te ading phattuamna apia hi.

`Singlamteh tungah Christ hong sihna in vantung ah Ama’ hong palaina tawh koici kizop a, banghang in hotkhiat na’ng ngiimna sungah thukhenna kisam thei hiam?`