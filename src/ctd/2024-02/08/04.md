---
title:  Thukhenna Hong Tungta
date:   21/05/2024
---

`Daniel 7:9, 10 leh Mang. 14:6, 7 enkak in. A kibatna bang om hiam?`

Thukhenna pen laisiangtho sung tawntung in thupisak hi. “Apha asia ihih na khem peuh Pasian in thukhen kik ding hi” (Ecc. 12:14). Zeisu in a thungai te in, thukhenna masuan gige ahihlam theihsakna in, “thukhen ni ciangin phattuamna omlo in kampauna te bangin thusitna thuak ding” (Mate 12:36) cihi. Paul in zong “Topa hongpai ciangin thu khenna omding a, Amah in thusim te hong pholak in, mihing te in a lungsim sunga a ipcip thute hong telkheh ding hi” (1 Cor. 4:5). Vantung thupuakpa John in “Pasian thukhen hun hong tungta hi” (Mang. 14:7 cihi.

`Mang. 22:10–12 simin. Zeisu hong paikik ciangin, mihing khempeuh in bang masuan ciat uh hiam? John tungah kiteltak in bang thu kipia hiam?`

Christ in a nunungpen thaman hong pua hita a, tua-maa in thukhenna omasa ding a, mimal in bang thaman sang ding cih khensatna hiding hi. Christ hongpai ni ciang, nihvei na teeltheih na’ng hunlem omnawnlo hi. Mi khempeuh in, Christ lam in pang maw panglo cih, a kikhel kikthei nawnlo a nunung pen thukhenna thuak ding uhhi. 

`Mate 25:1–13 simin. Zeisu in hih mipawl kibanglo nihte a kibanglo mah in bang hang in thukhen hiam?`

“Dawpkhol thukhenna a kizawh ciangin, khang tawntung in Christ nung a zuiden mite ahihna kipsakna a bawlkhit ciangin, hun kikhak ding a, hehpihna kong kikhakta ding hi. EGWhite in ‘A kisakhol mi peuhmah Amah tawh mopawi lut thei a: kongpi kikhakta hi,’ Honpa in a nunungpen hotkhiatna lianpi azawh hun a tung hita hihang”— Ellen G. White, The Great Controversy, p. 428.

`Thukhenna lau kullo hi. Christ hangin mawh hong kimaisak a, mawhna pan suahtakna in ei a hita, Pasian’ deihna nuntakpih ding ei a, leh a tawpna gualzawhna in ei a hita hi.`