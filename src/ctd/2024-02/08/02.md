---
title:  Vantung Biakinn
date:   19/05/2024
---

`Paikhiatna 25:8, 9, 40 leh Hebrew 8:1–6 simin. Bang biakinn namnih pulak hiam?`

Adventist thu-um masate in, 1844 khitnung in, laisiangtho simna tawh, Moses’ biakinn leh biakinn bulpi taktak van biakinn ci in biakinn nih om ahihna hong phawk uh hi. Laisiangtho in “biakinn” a cih zel pen bel, Moses in alam biakbuk hi a, vantunga pen limpua hibek hi. Leitung a biakbuk in vantung biakbuk a kawk hibek hi. Christ sihna in, a limpua bek ahi biakinn nasepna teng thupi nawnlo sakta hi. Vantung “biakinn taktak” pen thuciamna thak biakinn ahi hi. Daniel 8:14 a genkholna teng hih hun sungteng in tangtung ahih manin, a biakinn gengen pen thuciamna thak biakinn ahi hi.

“Ni 2300 hunbi a tawpna 1844 kum hi a, zalom tampi sungmah leitungah tua biakinn omngei hetlo hi. Ahihhang genkholna in “Ni tulnih leh zathum ciangin, biakinn ki siansuah ding” ci a, tuapen vantung biakinn hi cihpen dotdot zong omnawnlo lel hi”—Ellen G. White, The Great Controversy, p. 417.

Gamlak a biakinn ahihleh vantung biakinn limpua hipeuh hi. Leitung biakinn sung a nasepna khempeuh in Hotkhiat na’ng Pasian’ ngiimna teng a lakkhol hibek hi. Sagawh biakpiakna khempeuh in Calvary singlamteh tunga Zeisu’ sihna teng limpua (John 1:29) hi. Christ hong kipiakkhiatna hangin, mawhna’ dan panin ki suakta hi. Mawhna teng hong ki maisak hi. Eite’ mawhna ading Zeisu hong kipiakna sangpeuh leng, i mawhna teng paikhia pah hi (1John 1:9). Zeisu pen eite ading in asi Tuuno cihciang bek hilo, eite ading a nungta Siampipa zong ahi hi.

Hebrew 7:25 ah: “Mite ading a thumsak thei dingin Amah nungta tawntung a, Pasian a zuan mi khempeuh tu a kipan a tawntung in honkhia thei hi” cihi. Mawhna vang panin hong hotkhiat na’ngin mawhna teng hong paihkhiat sak hi (Rom. 8:1–4; 2Cor. 5:21). Vantung biakinn sunga Zeisu’ nasepna peuhmah eima ading vive ahi hi. Amah’n hong palai sepsakna in mawhna khauhual sutat hi. Mawhna huamsung leh saltanna sungah i om nawnkei hi. Christ sungah ki suakta hi: mawhsakna leh a ukzawhna pan ki suakta hi. Upna tawh Christ lenkip peuh leng, hotkhiat na’ng lungmuan ompah hi.

`Zeisu in, vantung ah nang ading in palai hong sepsak lam na theihna in nang a ding in bang khiatna nei naci hiam? Nang ading banghang in palai kisam thei hiam?`