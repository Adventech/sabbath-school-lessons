---
title:  A Siangthote Lakpan a Siangsawn
date:   20/05/2024
---

`Siampi. 16:21, 29–34; Siampi. 23:26–32; leh Hebrew 9:23–28 simin. Israel ading in mawhthoih ni pen banghang in thupi hiam?`

Siampite in kumtawn nisim in nasem hi taleh, Mawhthoih Ni, Hebrew pau in Yom Kippur, ni ciangin Israel mi khempeuh mittang in biakinn lam nga uhhi. Siampi laibu 16 leh 23 tegel in Mawhthoih Ni a nimit pia sitset hi. Nisim tual nasep khempeuh khawl uhhi. Mimalsim an-tang uhhi. Siampi lianpa in a Siangthobel Mun a om Pasian maiah valut a, tua laitak in mipi in amau’ lungsim kisittel uhhi. Ki niamkhiatna leh lungsim takpi tawh Pasian zong uhhi. Tua mawhthoih ni in a “kideek lo” mi peuhmah teeltuam minam lakpan ki “hawlkhia” (Siam. 23:27, 29) ding hi.

Mawhthoih Ni in, Siampilian in Topa’ kel sisan tawi in biakinn sungah lut a, a sisan hehpihna tokhom tungah a thehkhit ciangin, kham biakna tau’ khuam sumngo tungah a zut khit ciangin, biakinn a siansuah khinzo taktak ahi hi. Siampilian in “palai nasep azawh” ciangin, Siampilian in kel tungah akhut nga in Israel mawhna teng suan hi. Tua khit ciang in, giahphual tawh a kikhen paisuak thei dingin gampa lakah kipaipih hi (Siam. 16:20-22).

Mawhna ciaptehna in, nisim in biakinn sungah sisan kilutpih a (Jer. 17:1), tuani pan kipan a kisiansuah nidong Pasian’ khutsung ah ki-aap hi. Mawhthoih Ni ciangin, tua mawhna teng khempeuh a beisiang dongin a puakhia ding Satan limpua Azazel kel tungah suan khin hi.

Mawhthoih Ni nitak in hih kel gampa lakah a paipih manin, Pasian in misiangtho silsel leh biakinn siangtho sitset neithei ta hi. Vantung biakinn sungah, Siangtho munah nasem masa a, kum 2300 beina 1844 pan kipan eite ading in, Siangtho Bel munah nasem ta hi.

Hih thukhenna lianpi pen Eite Palaipa Zeisu hangin kantan ding hihang. EGWhite in, “eima’ hihtheih omvetlo Ama’ dikna hang liauliau tawh siansuah hi” —The Desire of Ages, p. 25. Hih dikna eite sungah hong thunsuk manin – i kha kideek sak in mawhna nung heisan hihang. Tua ahih manin siatna sung khawngah gualnuam lel ding, mawhna khawng paulam denkeei ding i hikei a, hehpihna khantopih in siangthona nuntakpih ding hihang.

`Tuni eite nuntak sungin Mawhthoih Ni koibang in thupi hiam? Hihthu in eite nuntakna a dingin bang hong lamdang sak thei ding hiam?`