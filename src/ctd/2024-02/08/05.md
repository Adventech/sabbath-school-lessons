---
title:  Siangthobel mun pan Lungdamthu
date:   22/05/2024
---

`Read Hebrews 4:14–16 and Hebrews 10:19–22. Hihmun te in mimal ading bang lungmuanna hong ngahsak naci hiam?`

Hebrew sungah Paul in eite’ Siampilian Zeisu upna lam peuhmah “kiplet” ding “muangtak in zuan ding” “lungkia ngeilo ding” cihi. Zeisu sungah lungdeih teng lii bang cing hi. Zeisu in hong honsak sa “nundanthak” lampi tawn in upna bektawh vantung biak- inn sung lut ding hihang. Huangsung lutcil limin biakna-tau’ sumngo kiite tungah sisan kitaat namu ding hi. Siangtho munah paknamtui-tau’ kham kiite tungah zong sisan na kitaat ding hi. Hehpihna tokhom puandal tungah zong sisan mah kitheh namu ding hi.

Zeisu’ sisan in kalsuan sim hong makaih hi. Tua in lam-etna hong pia a, Zeisu in mawhna hong paihkhiat sak ahih manin, Pasian tawh hong kilem kiksak hi. Pasian hong hehpihna in mongnei lo a hinapi, a thutang in nei mawk hi. Eima mawhna teng Christ in thoihsak masa ding hang a, Zeisu in hong maisak in hong paihkhiat sak dingin hong sang photphot leh, tualo peuhmah in thutang in Christ kipiakna hong sansak nailo ding hi.

`Mang. 11:19 simin. Kidona lianpi tawh a kizopna ah, banghang in hih mangmuhna thupi ding hiam? Thukham leh lungdamthu koibang in kikhen theilo ci hiam?`

Hihteng ah, vannuai khempeuh a ukna Pasian’ tokhom pan a vangliatna tezialzial nuai ah, Pasian’ thukham singkuang kikoih kimu hi. Hih a Siangthobel mun ah, Pasian’ thutangna leh hehpihna hong kilangh hi. Pasian thukham pen vantung thukham Singkuang sunga kikoih ngiat ahih manin; leitung vangliatna khat peuh in khel themthum zolo hi. Paul in Hebrew 8:10 sungah: “Amaute sungah ka thukham kaguang ding a, amaute’ lungtang tungah gelh in, amaute’ Pasian kahi ding a, amaute zong Keima’ mi ahi ding uhhi” cihi. Vantung biakinn sungah upna tawh lut kawmin, i mawhna lui teng hong kimaisak a, eite a dingin sihna a thuak, eite lungtang sungah thukham hong gelhsakpa Zeisu in, Ama’ thu mangin nuntak theihna tha hong pia hi. Zeisu in “a tawpdong” in hong honkhia hi (Heb. 7:25). Zeisu in mawhna dan leh a vangliatna panin hong honkhia siangtho sitset hi.

`Zeisu hong palaina in banghang in lungdamthu hi sese hiam? Dikna dinmun ahi thukham maiah i din ciangin, lungdamthu lotawh bang lem-etna i neithei diam?`