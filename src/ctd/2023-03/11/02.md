---
title:  Tate tungah Ngaihsut Piakna
date:   03/09/2023
---

`Paul in tate tungah bang ngaihsutna pia a, tua ngaihsut piakna pen laisiang tholui sungpan koibang in kipkhosak hiam? Eph. 6:1–3. (Mate 18:1–5, 10; Maku 10:13–16).`

Tate tungah Paul’ thuhilhna sangsiam ding in, Ephesus khuapi lianmahmah sung a pawlpi neuneute’ tangthu simphat kulding hi. “Tate” (Greek, ta tekna) pen, kum tampi sungzong hithei a, Greek mite ngeina ah pa in kum 60 a phakdong tate tungah thunei a, Roman mite ahihleh asihdong in thuneisak hi. Hih tate in a naupang lai in nulehpa’ khut nuaiah omding (Eph. 6:4) himah taleh, hong khankhin uh ciangun amau’ thuneihna tawh kizui in nungzuite suakthei uhhi.

Paul in, Christian huamsunga tate peuhmah in “Topa Christ sungah” nulehpa’thu mangin zahtakna piangiat ding (Eph. 5:22; 6:4, 5, 7–9) cihi. Ei picingte in zong tate pen Christ’ Nungzuite ahihna uh phawk in, biakpiakna sungah gamtangsak ding cihthu zong hong phawksak hi. Hihthu in, biakna sungah tate hoihtak in makaih theihna’ng tawphah hongpia ahi hi.

Paul in thumanna ah pum-man ding cilo hi. Nulehpa thupiakte in “Christ’ deihna tawh hong kikelkit ciangin, lungsim nathuai mahleh, tate in Pasian’thu mah mangzaw henla, a nungthu piang ding teng Topa muanglel ta uhhen” —EGWhite, The Adventist Home, p. 293.

Paul in tate a thapiakna pen thukham a ngana tawh thukhup hi. Tua in thukhamte pen Christian thu-umte ading amanpha makai khat ahihna teci apang ahi hi (Eph. 4:1–6:9; 4:25, 28; 5:3–14). “Na nulehpa uh zahtak un” (Eph. 6:2) cihtawh panngiat in, a thukhupna ah “leitungah nakhansau ding uhhi” (Eph. 6:3) cih thukhamna teng lakpan kamciam ommasa pen tawh athukhup hi. Thukham ngana in, nulehpa zahtakna pen mihing ading Pasian geelsaksa ahihna teci kip ahi hi. Nulehpa, bangzah in kicinglah taleh, zahtak teiteina pen cidamna leh daupaina ahi hi.

`Hihthute in innkuan sung kizopna pen bangzah in thupisak naci hiam?`