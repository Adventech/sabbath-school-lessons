---
title:  Kipawlkhawm dingin Hong Tankhia
date:   25/09/2023
---

`Ephesians 2 simsuk inla, hih dotna dawnsawm in: Pasian in a Tapa Zeisu Christ tungtawn in eite ading bang hong hihsak hiam?`

“Pasian in…” acihden kammal nihin mihing adingin lam-etna kidim penpen ahi hi. Paul in Ephesians 2:1-10 sungah, amipite’ beisa hunsia teng pulaksak hi. Mihing ading a lauhuaina teng pulak kawmin, Pasian a langdona uh, mawhna leh Satan’ ukcipna zong theisak (Eph. 2:1–3) hi. “Hehpihna tawh akidim Pasian in …” acihteh Pasian in amau leh ei bang hong hihsak hiam? (1). Christ tawh hong nungtasak – Christ’ thawhkikna in ei’aa hita. (2). Christ tawh hong thokik khawmsak – Christ’vankahna ei’aa hita. (3). Vantungah Christ tawh hong tukhawmsak – Christ’ kumpi lukhu ei’aa hita hi. Christ’nunna tawh vannuai puahphatna sungah eite in pawi enlelte hilo hihang! Pasian hibang a nasepna ah, eite’ hoihna kihel kilkel lo, Ama’ hehpihna liauliau bek hi (Eph. 2:8, 9) hi a, thu-um peuhmah Zeisu pumkhat suak in “gamtat hoih” ding hong deihsak (Eph. 2:10) hi.

Ephesians 2:1-10 in Zeisu tawh pumkhat suak ding ci ahihleh, Ephesians 2:11-22 in zong Ama’ pawlpimi ahi midangte tawh zong pumkhat in nungta ding hong cilai hi. Zeisu’ sihna in a tunnglam in hamphatna omsak, thu-umte leh Pasian kizopna kipsak (Eph. 2:1–10) a, apheiilam in zong, eileh midangte kizopna hong kimatsak (Eph. 2:11–22) hi. Ama’ singlamteh tungtawn in, Zeisu in, Greek thu-umte leh Jew mite a deidan, Thukham a zangkhial den kuamzaipi pen, paai khia (Eph. 2:11–18) hi. Tua banah Zeisu in, thu-umte kigawmkhawm in biakinn thak alamdang mahmah khat lam hi. Khatveilai in biakpiakna leh siangtho munte ah akihel khalo Gentile mite in, tu in, Jew mite tawh thu-umkhawm uh in pumkhat hongsuak uhhi. Eite zong Pasian’ pawlpi sungah hong kihelsak theita a “Topa sungah siangtho biakinn” (Eph. 2:19–22) hong suaksak hi.

Pasian’ hehpihna hangin, Zeisu leh thu-um lawmleh gualte tawh pumkhat theita hihang.

Ephesians 2:8-10 in mitampi kikhelna thu ahi hi. Martin Luther in zong hihmun panin a muh hehpihna in alungsim zo a, Kipuahphat nading thubulpi pawlkhat bang hong muhlawh hi: hotkhiatna peuhmah upna hangbek, hehpihna tungtawn, Christ tawh, leh Pasian’ minthanna ding bek ahi hi. 1738 kum, London khuapi, Aldersgate lampi tungah, John Wesley in Oxford University ah “lungtang panin kahna” leh “kalsuanna thak pulakna” cih thulu tegel tawh thuhilh hi. A laisiangtho mun, Ephesians 2:8 hi. (See A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984]).