---
title:  Christ Sungah Thupha I Sang uhhi
date:   24/09/2023
---

Mikhat leuleu in Ephesians pen Laisiangthothak ah Alps mual hi cihi. Mual tungkah makaipa Paul in hong kahtohpih nawhlua liangin chapter khatna pan mualdawn hongtun pah zaw zen hi. Mualdawn tungbaih mahmah in i khua-etna khempeuh in hong dipkuasak mahmah hi.

`Ephesians chapter 1 simin. Bangin hong huup phadiak a, bang mualdawn namu hiam?`

Ephesians 1:3-14 in, hotkhiatna ngiimna teng a zaipitak in Paul in hong telciansak a, eima manphat penna munteng pen, gamlim sunga, vanlaizang a mualdawn omteng kilang bangin hong lakkhia hi. Hotkhiatna tangthu a khaapcing in, abeisa hunpan kipan Christ sungah Pasian in hong hehpihna tawh tawntung hun huamin anasepna teng khempeuh hong musak hi. Pasian hong tatkhiatna pen “leitung pianmapek” (Eph. 1:4) pan hi a, tuni ciangdong mah eite sungah nasem gige lai hi (Eph. 1:7, 8, 13, 14).

Piansakmaa laipekpan ngiimsa tengpen hunbei ciangin picingsak ding hi (Eph. 1:9, 10). Tuaciang in, “nakhempeuh, vantung leh leitunga omteng” ahun atun ciangin Christ sungah gawm khawm ding acihzong tangtung ding (Eph. 1:10) hi. Tuabang in Pasian ngiimna thukpi teng ki telsiang ding (Eph. 1:9) hi. Tumahmah in, Christ sungah hong hotkhiatna zong, “nakhempeuh” a hotkhiat ding in Pasian’ ngiimna zaipi sungah a thupi mahmah khatmah ahi hi.

Mualdawn ah omna in lungdam hong kosak hi. Ephesians 1:15-19 ah, Paul in, thu-umte hotkhiatna ding Pasian in ngiimna neikhin ahih manin, Pasian tungah lungdamkoh thungetna nei hi. Tua panin mualpang langkhat ah hong kahpih ciangin, athokik, van akahto, a kipahtawi leh theihzawhloh vangliatna tawh nakhempeuh a ukpa Christ hong musak leuleu (Eph. 1:20–23) hi.

Christ Zeisu sungah Pasian hong hehpihna tungtawn in, tua mualvum ah i teeng uh hi.

`Ephesians 1:4 in, Christ in “leitung pianmapek panin eite hongteelzo a, Ama’ maiah siangtho mawhbaanglo in omding hongkal hi.” Bang acihnopna hiam ngaihsun in. Leitung nangawn omnailo in Ama’ sungah hong teelzo! Pasian in hong hotkhiat nopzia tungtawn in bang lam-etna lian nangah thei hiam?`