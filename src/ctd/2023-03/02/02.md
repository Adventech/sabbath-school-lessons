---
title:  Christ Sungah Kiteel in Kisangkhin
date:   02/07/2023
---

Lungdam kohna kammal limlim pen letsong khat sangleng akipia ahi hi. Paul in zong, Pasian’letsong lungdamthu adingin lungdam kohna saupi khat Ephesian 1:3-14 sungah helsuk deudau hi.

Pasian in “kha tawh kisai letsong namkim hongpia ahih manin” Paul in Pasian aphat hi. Tua thuphate in khalam hi a (Greek, pneumatikos), Kha (Pneuma) hong piakmah ahihna Paul in a thupha saante pen Khasiangtho tungtawn in thu-umte nuntakna sungah hong kipia ahihlam tawpna ah pulak hi (Eph. 1:13, 14).

Ephesian 1:3-6 sungah, Pasian in Christ sungah eimah hong muhzia teng omhi. Leitung pianma in, Pasian in, Christ sungah eite hongteel khin a, “siangtho paubaanglo” dingin hong sehsa (Eph. 1:4; Eph. 5:27), Christ sungmah ah hong Piansaksa leh hong Tatkhiatna Ama’ tapate leh tanute hong suahsa (Eph. 1:5) ihi uhhi. Ni a taanmapek panin “Ama itpa sungah hong sang” (Eph. 1:6) hi. Tomgen ziau leng, Pasian in hong gumnuam hi. Eima’ mawhna kidim teelna in tua gupna hong taansak zawsop hi.

`Ephesian sungah “vantung munte ah” acihcih penin bang khiatna nei hiam? (Laisiangthothak sungah hiteng bekah kizang hi) A kammal a zatdan kantel in. (Eph. 1:3, 20; Eph. 2:6; Eph. 3:10; Eph. 6:12; “vantungah” peuh cizel hi. Eph. 3:15, Eph. 4:10, Eph. 6:9.)`

Ephesian sungah “vantung munte ah” cihleh “vantungte ah”, “vantung ah” acih ciangin Pasian maanna mun acihna hi a (Eph. 1:3; Eph. 6:9), kha vangliante omna (Eph. 1:10, 20, 21; Eph. 3:10, 15; Eph. 6:12), Pa’ taklam ah laptohna angah Christ’ omna ahi hi (Eph. 1:20). Thu-ummite in “vantung munte” pen Christ tungtawn in angahsa daanun a kingaihsutna mun (Eph. 1:3; 2:6) ahi hi. Vantung munte in thu-umte a dingin thupha saan na’ngmun ahihtei hang, tu tadih in Christ in Topa ahihna mahmah zong gitlohna vanglian tetawh kituh tangtang lai (Eph. 3:10; Eph. 6:12) uhhi.

`Ephesian 1:4 in “leitung pianmapek panin” Christ sungah eite hongteel cihthu lungngai lecin, tua in bang khiatna nei naci hiam? Tuathu in Pasian hong itna leh hong hotkhiat nopna koibangin hong lak naci hiam?`