---
title:  'Khasiangtho: Ciaptehna leh Piakkhiatna'
date:   06/07/2023
---

`Ephesian 1:13, 14 sungah, Paul in ama’lai simmite tangthu tomgelh hi. Bang cialteng peuh hiam?`

Thu-umte in amau’ nunna sungvuah Khasiangtho a thupitzia kantel nading in, Paul in Kha pen lim namnih tawh genteh hi. Ciaptehna (seal) tawh genteh masa a, kikhel nipan kipanin Kha in hong ciamtehpah cihi. Tanglai in seal pen tangzaitak in kizang a: thukham leh thukimna vangkipna, vankhawng ahihleh bangzah omkha cihkhawng (Ezek. 28:12), langnih ki thukimna laipi (Jer. 32:10–14, 44), nasep kithukimna lai (1Kumpite 21:8), gamhpiakna cihkhawng in kizangpha mahmah hi. Van khatpeuh tungah tua seal a kitupleh neihna leh kepcinna hipah hi. Amau’ nuntakna sungvuah Khasiangtho a omnak leh, amaute pen Pasian’aa hita uh a, Pasian’ kepcinna tawh tonkhawm tawntung ding uh hi (Eph. 4:30 enkak in). Amaute pen “kamciamsa ombang in Khasiangtho tawh kiciamteh hi” (Eph. 1:13).

Paul mahin, “mikhat peuh in Zeisu upna tawh ama’ nuntakna a kipiak phetleh, tua mipen hotkhiatnani adingin Khasiangtho in ciamtehpah (Greek verb: sphragizô) cihi. A lamdang suahtakna leh thukip thumaan hi! Pasian Khasiangtho in Christ’ nungzuite peuh mah pen amau’ upnaneih pan kipan hotkhiatna seal tawh ciamtehpah ngiatngiat hi” cihi. —Jiøí Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, no. 1 (2017), p. 95.

Paul in azat, Khasiangtho limpua nihna pen “aamahkhan” cihi. Khasiangtho pen eite’ gamhluah na’ng aamahkhan hi a, mailam hunah gamhluahte apicing takin a kipiakni dong lungmuan na’ng aamahkhan hi cihi (2 Cor. 1:22 leh 2 Cor. 5:5 simkak in).

“Aamahkhan” icih kammal pen Hebrew pau in (arrabôn) hi a, leitawina kammal, Koine Greek Laisiangthothak hunlai in, leitawi ding khatpeuh a omciangin lungmuan theihna ding in nakhat peuhpeuh “piamasa, pia khol, kholkhol” cihbang in a hihna uhpen acihna hi.

Hih piakkhol pen thu-umte in pia-kholzaw hetlo in Pasian kiangpan saangkha zawsop uh hi. Thu-um mite sungah Khasiangtho hong omna a manphatzia pen, Paul in, hotkhiatna leh tatkhiatna picing takin gamh iluahna hi a, Zeisu hong kumsukni ciangin hong tangtung ding hi cihi. Ei’ lampan ei hihtheihsun pen, Zeisu sungah hong kipia peuhmah lungdam kipak takin sangding hihang.