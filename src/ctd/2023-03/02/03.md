---
title:  'Manpha Tatkhiatna: Ciillo Maisakna'
date:   03/07/2023
---

Paul’ mite nunna sungah mawhna pen khuamial ukte’ vangliatna ahi hi. Paul in tuate pen misisa gamtangte ci a –”mawhna sungah asisa” hinapi “gamtang” in Satan sawl bangin nungta uh (Eph. 2:1–3) cihi. Mawhna leh Satan’ sila suakuh a, amau leh amau suakta zolo uhhi. Hotkhiat kisam uh hi. Tuapen Pasian in Hehpihna lianpi tawh Christ sungah hongsem a, Paul in, thu-umte nunna sungah Pasian’ hehpihna thupha namnih pawikhaam sak a: tatkhiatna leh maisakna ahi uhhi.

`Ephesians 1:7, 8 simin. “Tatkhiatna” pen laisiangthothak sungah a omden thukhat ahi hi. Colossian 1:13, 14; Titus 2:13, 14; leh Hebrews 9:15 cihteng simkak lecin, Ephesians 1:7, 8 tawh akibang ngaihsutna bangpeuh hongpia naci hiam?`

Greek kammal ah “tatkhiatna” pen Ephesian 1:7 ah apolutrôsis hi a, a bulpipen in sila leh galmatte suahtak na’ng kitatkikna ahi hi. Sila zuakte’ kihona aw leh sikkol gingte aw kizathei pahlel hi. Laisiangthothak in tatkhiatna a genciang in, silate suahtakna manphatzia tawh genteh pahpah hi.

Eite suahtakna pen mantampi tawh hongpiak hi a: “Zeisu sungah, ama’sisan hang in hotkhiat” (Eph. 1:7) ihi uhhi. Tatkhiatna cihthu in amantam mahmah eite suahtakna’ng in phaltak in hongpiaksak cihna ahihi. Pasian in eima suahtakna leh minhoihna hongpia hi. Tu in sila ihi nawnkei uhhi.

“Tankhia cihciang in mihing a kisim, nakhatpeuh in simlo cihna hi. Vantung gammi suakta, leitung sila hinawnlo cihna ahi hi.”—Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

Theih huai mahmah thukhat panin, Pasian in Satan kiangah tatkhiatman pia cihpen, tanglai AD 500 pan 1500 kiim hunlai upna hi a, laisiangtho paizia zong hilozaw hi. Pasian in Satan tungah leibaa bangmah neilo hi. Calvary hamphatna mahmah pen “eite’ mawhna hong maisak” (Eph. 1:7) ngiat hi. Singlamteh tungah Christ in eite mawhna thaman, a beisa leh maihun a dingteng hong puaksak a, “eite a dingin a hoihlo, i mawhna a kiciamtehna khempeuh hong phiatsak a, tuate khempeuh singlamteh tungah kilhcip in a beisakta hi” (Col. 2:14). Christ sungah hih tatkhiatna leh maisakna nasepna ah, Pasian in “a kicing hehpihna” tawh “ciil hetlo” in phaltak in eite hongpia hi (Eph. 1:7, 8).

`Christ’ hong kipiakna tungtawn in mawh maisak leh tatkhiat ihihna in nang ading bang khiatna nei naci hiam? Nangmah tuatawh kiphu kei lecin bang nacih tam? (A kiphulo takpi mah nahihi; tuapen singlamteh vaipuakpi ahi hi.)`