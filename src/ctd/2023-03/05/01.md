---
title:  'A Pheiilamin Kithoihna: Singlamteh Leh Pawlpi'
date:   22/07/2023
---

### Tukalsung Simding
Eph. 2:11–22; Rom. 3:31; 7:12; Isa. 52:7; 57:19; John 14:27; 1Cor. 3:9–17.

> <p>Kamngah</p>
> “A gamlapi a omngei hinapi, tu in Christ Zeisu tawh nakipawl manun, Ama’ sihna in Christ Zeisu kiang hong tunpih hi. Amahmah in eite pawlkhat in hongbawl in, nopsakna hongpiapa ahi hi.” Ephesian 2:13, 14.

Gentile nahi a, Greek nahi zongun, Jew mite’ Pasian’thu nasinkhin zo uhhi. Khat bekmah ahi Pasian taktak hongpom uh a, pasiante biakna nanusia khin uhhi. Jerusalem biakinnpi huangsung nalutsuk ciangin, biakpiakna awgingte in nangma phatna hong konlawh cih phawk in. Pi 4 bang asang kidaalna suang kiciang in namai hongkhak ding hi. Tawmnota hal in Latin pau leh Greek pau in: “Biakinn huangsungah minamdang lut kiphallo hi. A lut hongkimuh leh sihna in hong zuipah ding hi” kici hi. Tua namuhlian leh nang hong kipaaikhia, hong kideidan, hong kihemkhia cih natheipah ding hi.

Paul in Ephesians 2:11–22 sungah, Christ’ singlamteh in kideidanna huang uumna daai teng khempeuh sukham khinzo cihi. A kitunglam in singlamteh in kideidanna teng hemkhia a, Pasian tawh hong kilawmta sak hi. A pheilam in, mihing khatleh khat hong kilawmta sakkik hi. Singlamteh in kihuatna hemkhia a, Jew mileh Gentile mite kilemsak, “minamthak” (Eph. 2:15) khat hongsuah hi. “Pasian’ Khasiangtho tenna” (Eph. 2:22) biakinn thak hong suakkhawm uh hi.

Tuni eite ading in bang khiatna neithei ding hiam?