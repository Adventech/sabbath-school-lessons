---
title:  Tanglai Galphual ah Dingtang
date:   13/09/2023
---

`Ephesians 6:10–20 sim inla, Paul in ding cih kammal azatna munteng na lungngai in. Banghang in ama’ ading hih ngaihdan thupi thei hiam?`

Paul zat tanglai gaplphual leh galvai limpuate telphat kulmahmah hi. “Ding” acih pen (Eph. 6:11, 13, 14) bang acihna hiam? Kidal ding ciangbek mah acihna maw? Gal-kammal limlim, galvai lai-aat siam laikungpu Thucydides in agelhna ah, galzawhtheihna ding in hihding namthum gualsuk hi: (1) galkap peuhmah in galte tawh akituah theih mateng mainawt in “galte vanaih ding”; (2) tua khitciang in galte do in “dingkip”, “mun sikkip in ding” in, galte tawh kilai ngiatngiat ding; (3) A tawpna ah, “galte zogawp in nungkinsak ding” (Thucydides, The Peloponnesian War [New York: E. P. Dutton, 1910], 4.10.1–5) cihi.

Tanglai gal kisimna peuhmah ah, a tunga thumteng lakpan anihna pen kizangpha mahmah a, galkaphon langnih tuak hong kivaat uh ciangin tau, sing leh cilehsa kisukna awging namkim gingziazua pen, tang-laikungpu Xenophon in “a cikziathuai ginngaih” naci hi —Victor Davis Hanson, The Western Way of War (New York: Oxford University Press, 1989), pp. 152, 153. Hihbang hun ciangin amau’mun ciat sikkip in dingtang cihpen tanglai galphual ah tona lianpen ahi hi. Kinaitak in a kisual ngiatngiatna sungah alangkhat tuak in “mailam phuut” ding hanciam uhhi.

Paul’ sapna aw in galkapte kidona ah “ahonpi mah kinai takin kivaatgawp” (—Victor Davis Hanson, The Western Way of War, p. 152) uh cih hong musak hi. Tuamah zong Paul mah in, pawlpi’ galdona pen kilaaina (wrestling) pawi tawh genteh zel hi (Eph. 6:12) a, ama’ kammal zatzel “dingtang” cihpen taang 13 ah: “haksat hun hong tunciang in galte hong sukna teng a nangzo ‘dingtang’ dingin” cihi.

Hihpen nopdinna hikhollo hi! Tua “ding” cihpen galmai nasiatak in pang, galvan namkim tawh naitak in vaphu, galsim taktak mahbang in Paul in ngaihsun in “lungdamna thutawh kipawl upnathu ah ngiimna kikhat in kiptak in omding” (Phil. 1:27) cihi.

`Hebrews 12:4 simin. Hihmun in Topa sungah dingkip cihpen bang cihnopna ci hiam? Dingkip cihteh bang acihnopna zong hithei lailai hiam?`