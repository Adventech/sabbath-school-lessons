---
title:  'Paul: Gentile mite Hangin Thongkiapa'
date:   30/07/2023
---

`Ephesians 3 nasim kawm in, a thubulphuhpi khat lehnih peuh zong sinin. Paul in bangpeuh thupisak pen naci hiam?`

Ephesian 3 sungah alunglut huai thukhat omhi. Paul in a thupatna kammal “No Gentile mite hangin Zeisu Christ thutawh kisai in thongkia keimah Paul in” (Eph. 3:1) cihi. Tualai panin ama’ thukawng hei in, Gentile mite adingin sawltak asepna thuteng tawh zomsuk hi (Eph. 3:2–13). Tua thudangteng khitciang in, ama’ gennoppi pen tawh zomkik leuleu in “Tua thute hangin” (Eph. 3:14) ci in, tang 14-21 sungteng ah ama’ thunget sakna tawh zomsuk hi.

Ephesian 3:1 sungmah ah, “Christ Zeisu ading in thongkiapa” kici leuleu in, amah pen Rome thukhenzum maiah ding laiding hinapi, tua zong ama’ nuntakna tawh Pasian in a thukzawtham in ngiimna nei hiding cihi. Romete thongkhiat kicilozaw in “Zeisu Christ’ thutawh thongkia” (Eph. 4:1) kici zawsop hi.

Paul in ama’ “thuakna” gen (Eph. 3:13) a, sikkol a kibulhna (Eph. 6:20), thonginn sungah nuamtak in khawlhithiat a kikoih hi lo (Sawl. 28:16) a, deineu sungah kikhum ahihna gen hi. Kum zalom masalai khawng in deineu sungah kikhumcip cihpen thuakhak mahmah hi. Roman kumpi in tua deineu tepeuhmah siangtho takin koihkhollo leh nekleh dawn zong ginapiak lo uhhi. A gamun bel thong deineu kisapna omveve tham a, thong khiatnapen mawhna daanpiakna in zangkhollo zaw uhhi. Thu sittel ding hun leh a kithah ding uh hun ngakna in deineu sungah kikoihkha bek hi. Tua thongkiate peuhmah nekleh dawn akipan akisam bangpen sanggam unaute in vaihawmsak uhhi.

Paul hunlai in thongkiatna peuhmah pen vangkiam mahmah leh zumhuaithu ahih manin, ama’ thongkiatna hangin thu-umte’ lungsim a sukkhak ding lung himawh hi. Mi khatpeuh in “a kilamto Christ’ sawltakpipa in koibang in ginalo thongkiapa hong suak thei hiam” acihkhak ding patau mahmah hi. Tua ahihman in, ama’ thongkiatna zong Pasian’ ngiimna khat omhi cih thu-umte’n amuhtheih dinguh deihsak hi. Amaute ading in thuak (“note ading thuakna”) ahih manin tua zumhuaina khempeuh zong amau’ “minthan” na’ng (Eph. 3:13) mah hizaw ding cihi.

`I kimkot sittelna a hanmahmah laitak in koibang in Pasian leh Ama’ lampi muangthei ding ihi hiam?`