---
title:  'Pawlpi, Christ a ding Mo: Khen 2'
date:   29/08/2023
---

`Paul in Corinth khuami Christiante a hanthotna in tanglai mopawi bawlzia koibang in zang hiam? Ama’genthu banghun in piang hiam? (2Cor. 11:1–4).`

Paul in, tanglai mopawi tawh genteh in, Ephesian 5:25-27 sungpan, Christ in 6 veitak Amah Mopa kici hi. Tanglai in, monu peuhmah pen, beh-upa aihke’h apa tekin piakhia ngiat hi. Mo-liahte khawng in piakhia mawkmawk ngeilo hi! Paul muhna ah Zeisu in pawlpi pen Ama’ tungah mo hi cingiat hi.

Paul in kitenna ngeina leh thukhun tengpen Christ leh pawlpi kizopna sungah a khang akhangin genteh suksuk a:

_1. Zuthawl piakna._ Christ, Amahmah in pawlpi a ding in “mo’man” apiak manin, pawlpi in zuthawl sangsa (Eph. 5:25) hongsuak hi.

_2. Mopawi ading kiginkholna._ Mopa’ lungsim khempeuh pen monu a siansuahna ding vive lunggulh in nei hi (Eph. 5:26).

_3. A mopawi mahmah._ Christ in, mopa in a mopawi tungtang ah lunglutna nei ahihna hong pulak hi (Eph. 5:27).

Hih anunungpen thu in tua alian mopawi pen, Christ Mopipa hong tuaksuk ciangin, Ama’ pawlpi mahpen Ama’aa suaksak ding cihi (Eph. 5:27; 2Cor. 11:1, 2; Col. 1:21–23, 28).

Tanglai in mopawi peuhmah zanlam hiphadiak hi (Mate 25:1–13). Mopa leh ama’ pawlteng in mopa’inn ah hong kikaikhawm uh a, pawi nasiatak tawh hong kipan uhhi. Lungdamna tawh meisel vak uh in, la leh tumgingte tumin gingsak ziahziah in, mihonpi in monu’pa innlam zuanin tawnsa lamsa in hongpai uhhi. Mopa kiangah kikaikhawm uh in, mopa deihna bangin lampi tungah hihzuaizuai uh in, monu pen mopa khutsungah aap ding in, amau’ innthak lam hong manawh uh a, lenglate in kaalkhat bang taam uhin pawikhaam uhhi.

Christ in pawlpi Ama’ aading in alakni ciangin, mihon tampitak tawh limpuasak hi. Tuabangin Christ nihveina hongpai ding pen hong tungding mopawi naci a, sawtpi tak a zuthawl a kipiasa Christ leh a pawlpi in apicing mopawi bawl in kigawmkhawm theita ding uhhi.

`Hih thuhoih, lungdamna leh lam-etna adim hihbang limpuate panin bang thupuak peuh i ngahkha thei ding hiam?`