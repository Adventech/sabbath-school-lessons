---
title:  Eima Lunggulhna peuh Hailawh Ngei
date:   17/07/2023
---

> <p></p>
> “Eite khempeuh zong amau tawh i kibang ngei a, i pianpih lungsim zui in nungta in pumpi leh lungsim deihna bangin i gamta hi. Tua hi a, eite zong Pasian’ hehna hangin gimthuak dingte ihi uhhi” (Eph. 2:3).

Pasian honglutvat keileh bel, Ephesian 2:2 ah, mihing pen apualam thahatna in ukcip bekthamlo, asunglam panin zong “i pianpih lungsim zui in nungta in pumpi leh lungsim deihna bangin gamta” (Eph. 2:3; James 1:14, 15; 1Pet. 1:14) cihi.

`Paul mah in ama’thu angaite pen “amaute mah bang ngei a, thumanglote nahi uh” acihpen bang a cihnopna ahitam? (Eph. 2:3) Etkak ding Ephesian 2:3 leh Ephesian 5:6.`

Tu in nuntakna khat supna in dahhuai mahmah hinaven, ani-nunung ading pen a lauhuai thukhat ahi hi. Mihing lelbel, “midangte mahbangin pianpih thumanglote” (Eph. 2:3) kihi lel a, nitawpni ciangin Pasian’ thukhenna maiah adingding kihilel hi.

“Pianpih thumanglote” cih kammal in thu-lauhuaipi khatmah hong phawksak zel hi. Pasian’ limmel suun hihang a, eite sungah akikheek kawigawp khat omcih theihhuai hi. Christian nunna cihpen, “gamtatsia” khatpeuh, nihpeuh zosiang cih hi ziaulo a, “thumanlohna leh mawhna” (Eph. 2:1) zawhsiangna ahi hi. Eite in mawhnate tawh lungkim beklo in mawhna tawh i lungkimlua hi. Pasian langdona lam leh eima siatna ding lamah kisawitai ta hi. Mihing in ahilolo in, eima’ kisiatna’ng peuh, mawh gamtatna peuh, Satan ukna peuh (Eph. 2:2) a, eima’pianpih lungsim, mawhnopna peuh kizui mawkmawk hi (Eph. 2:3). Thu-umte pen khatveilai in “thumanglote hingei uhhi”.

Paul kammal in a beisathu ahihzong thupi hi. Eite in “pianpih thumanglote ihingei uhhi” (Eph. 2:3) cihi. Hihthu hangin thu-umte pen gitlohna gamhluahte hi cihna hituanlo hi. Paul in thutampi mah gen a, Ephesian 4:17-5:21 sungah, tua mawhbawl nopna, mawhna sungah zungkha in Christian hihna pen lauhuai ahihlam vauna pia hi. Hih i “pumpi-lui” in, thu-umte ukcip nawnlo ding a, Christ’vangliatna hangin hih “pumpi-lui suahkhia” in, Pasian limmel a suun, dikna taktak tawh siangtho “pumpi-thak silh” ding cihi (Eph. 4:22–24).

`Zeisu tungah ikipiak khit nangawn in eima pianpih pumpi in siatna kidim ahihlam a phawkkhalo a omding hiam? Hihthu in i hunneih khempeuh Amah i belh thipthep lelding a thupitna bangpeuh honghilh naci hiam?`