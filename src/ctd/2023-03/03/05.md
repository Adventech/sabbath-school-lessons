---
title:  Vangliatna Khempeuh Tungsiahah Christ
date:   12/07/2023
---

Paul in Zeisu kilamto a, vantung ah Pa’ tokhom tungah tu cihi. Christ ommun pen Pa’ tawh kizom a (vantung Pa’taklamah tu Eph. 1:20), Paul in Zeisu leh “vangliatna” hong zomleuleu hi. Na khempeuh “tungsiah ah” Pa’ tawh ukna neikhawm (Eph. 1:21) uhhi.

`Paul in gitlohna agengen pen leh Ephesian 1:21, Ephesian 2:2, leh Ephesian 6:12 sunga kha’vangliatna agenpen enkak dihin. Paul in hih vangliatna sungah lunglut mahmah cih nakoici theihthei hiam?`

Sawltak 19:11-20 sungah Sceva tapa sagih tangthu in, Paul hunlai a Ephesus khua pen bumtawi aitawite phualpi ahihna gen hi. “Hellenist gamhuam sung khempeuh ah bum leh aitawi nasia mahmah a kha tawh kisai huzaap khempeuh a kitheihkhiatna zong hong hipah hi. Bum leh aitawi a ngiimna bulpi pen, kha-hoih leh kha-gilo khentel theih na’ng leh, tuate ukzawh thahatna teltheih na’ng ci uhhi. Hih pilna pen lai tawh ahi a kam kigensawn ahizong in, nakhat peuhpeuh kepkhinkhianna tawh tua khate khentelthei ci uhhi. A paidan hoih in paileh, kha-gilo hangin natna piang damthei, leeng kidemna khawng zong zawhpih thei hi” —Clinton E. Arnold, Power and Magic: The Concept of Power in Ephesians, p. 18.

Ephesus khua ah, a pasiante min leh vangliatna khawng tawh khimcip cihkhawng pen laangmahmah a (Sawl. 19:13), tulai nangawn in zong omlai hi. Paul in tua “vangliatna” teng leh Christ akizopna telgen nuam a: a kilamto Zeisu pen “vantung ukna aana a neite khempeuh tungah Christ in ukna aana neilai” (Eph. 1:21) cihi.

Zeisu lobuang vanglian dang bangmah omlo cih amite’n a theihsakna dingin, Paul in pasiante leh akhim theihnate pawlkhat khawng pulak in amin uh lo a: “min khempeuh tungsiah ah min lianpen” (Eph. 1:21) aci hi. Tualai hun ading ahihna a genkhit ciangin, Paul in Zeisu’ ukzawhna hunpen ciangtan omlo ahihna tawh a thukhupsuk hi. Zeisu’ ukzawhna pen “hih hunsung bek hi lo a hongpailai ding hun khempeuh zong hilai” (Eph. 1:21) cihi.

`Tulai hunin zong tuabang dawigilo’ nasepna koibang khawng omthei a, tuate tawh iki khimcip saklohna ding bangcih ding ihi hiam?`