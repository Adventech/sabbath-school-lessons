---
title:  Khasiangtho tungpanin Lungpilna Ngah
date:   10/07/2023
---

> <p></p>
> “Tawlnga lo in note ta’ngin Pasian tungah lungdamna kana pulak tawntung hi. I Topa Zeisu Christ’ Pasian ahi a minthang Pa Pasian in note tungah Khasiangtho, tua Khasiangtho in note tungah lungpilna hongpia in, note in Pasian natheihna dingun note tungah Pasian hong kilatsakna ding kong thungetsakna ahihi.” (Eph. 1:16, 17).

Paul in ama’ thungetna a pulakna ah, ama’ thungetna thulaigilpen Pasian tokhom maiah kakoih cihi. Thu-umte a kikhel phetun Khasiangtho in amau ciamtehpah cih zong hong theisak khinzo hi (Eph. 1:13, 14). Tu in ama’ thungetna pen, lungsim sungtawng a thukpen in Zeisu telcianna Khasiangtho in hongpiakna ding angen hi (Eph. 1:17).

`Khasiangtho in bang thuthum hongpiakna dingin Paul thungen niloh hiam? Eph. 1:17–19.`

Paul in amaute lungpilna angetsak ciangin “note lam-et dingin hongsapna” (Eph. 1:18) ci a, abeisa hunin Pasian in amau kihotkhiat na’ng vaihawmsak khinzo cih (Eph. 1:3-9; 11-13) ahizong in, Amahmah in amaute’ mailam ading a geelsa vangliatna teng zong phawkden ding (Eph. 1:10, 14) in thungetsak niloh hi.

Lungpilna ding a thunget ciangin “misiangthote a ding a lian aminthang gamh” (Eph. 1:18), laisiangtholui lai a thu-umte Pasian’ gamhluah dingin a kizolna banglian ahi hi (Thuhilhkikna 9:29; 32:9; Zech. 2:12; leh etkak ding Eph. 1:11). Pasian kiangpan gamhkhat luahkha cihciang bek hi lo, Pasian’ gamhluah hingiat cih a theihding uh deih a, Pasian’ maiah amau’ manphatna theitel saknuam hi.

Paul in Khalam lungpilna ahi “thu-umte ading alianlua Ama’ vang” (Eph. 1:19) anget ciangin, Khasiangtho in tehtheihloh khop in Pasian vangliatna theitel sitset in amau nunna sungmahah zong nasemsak pahnuam hi. Hih thungetna teng khempeuh sungah, Zeisu sunga hong kipia khempeuh pen hih mite in nuntakpih ngiatngiat ding in deihsak hi.

`“Thu umte adingin alianlua Ama’vang” acihpen koici lecin nuntakpih thei takpi ding nahi hiam? Nisim nunzia sungah bang khiatna nei ding hiam?`