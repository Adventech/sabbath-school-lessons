---
title:  Tualpi sungah Kitomna
date:   26/06/2023
---

`Sawl. 19:21–20:1 simin. Hih tangthu pan bang pilna ngahthei ding ihi hiam?`

Pilna hauhna tawh a kidim Ephesus khua a Paul’ teci panna pen muibun mahmah a, sumbawl siamna lamah khantoh lawhmahmah uh a, khualzin mite in Artemis taattung hong zuanmahmah pah uhhi. Bang taattung himawk hiam! Hih pen khuam 127 tungah ki lam hi a, 60 ft. sangin, Parian suangkaang sitset manpha mahmah tawh akilam ahi hi. A khuam sawmthumlehguk tengpen khamtawh aki tuamsitset manin taanglai leitung nalamdang sagih lakah khatmah hong hipah hi.

Paul in tua milim biakna teng a langdo manin biakinn panpihna sum kiamtuam mahmah (Sawl. 19:27) a, ngunseekpa Demetrius bangpen hehphangphang lua kisa a lawm ngunseekpih pawlkhat saatgawp mawkmawk hi. Khuasungpan mipite manlangtak in hong kikaikhawm uh a, tua tualpi, mi 25,000 bang kikhop theihna ah hong tolhsuk gawp uhhi. Tua laiah buaihenhan lianguh in nainih sung bang kiko uh a, “Ephet khua mite’ Artemis mah lianpen hi!” (Sawl. 19:34) ci in awng uhhi. Khua lai-aatpipa in mipi a ciahsak khitciang in, Paul leh thu-umte kimukhawm uh a, tuakhit ciangin paikhia uh hi.

`A thumveina khualzinna Tawpna ah, Paul in Ephesus pawlpi upate tawh kimu thei hi. Paul ngaihsutna koibangin i tomgen thei ding hiam? (Sawl. 20:17–38)`

Paul leh Ephesus mite tawmveino sung a kikhawlhna uh:

* A.D. 52: Paul in Ephesus a hawh kipatna (Sawl. 18:18–21).
* A.D. 53–56: Paul in kumthumsung Ephesus ah anasepna (Sawl. 19:1–20:1).

Hiteng a taam nununglam in 1Corinthian gelh hi. (1Cor. 16:5–9).

* A.D. 57: Miletus ah a omlai in, Ephesus upate tawh kimu hi. (Sawl.20:17–38).
* A.D. 62: Paul in Rome ah khatguak akikalhkhum napan hih Ephesians laikhak gelh hi.

`“Tua ahihciang in limtak in kiging unla, kumthumsung tawntung khitui naptui tawh note khempeuh kahong thuhilhna naciamteh un” Paul in cihi. (Sawl. 20:31). Tuni eima pawlpi zong Paul in koibang in hongvau ding in nangaihsun hiam? Banghang hiam?`