---
title:  Migitna (Huatna Hilo)
date:   17/08/2023
---

“Tatkhiatna Nidong” (Eph. 4:30) acih ciangin, Christ hong paikikni dongmah acih nopna hipahlel hi. Ephesians 4:31, 32 pen, tua thupiangpi kinaih semsem ahihna hong tel sak semsem hi.

`Christ hong paikik ding cihthu hangin, koibang gamtat leh kampau hepkhiat tuak hiam? Koibang lungsimpuak leh gamtatzia pomtuak hiam? Eph. 4:31, 32.`

Ephesian 4:17-32 sunga anunung hanthotna ah, asia khamna thupiak khat “hemkhia in” (Eph. 4:31); ahoih sawlna thupiak khat “hehpihthei ding, lungnem ding, mawhna maisak ding leh ahoihlam ngiimna nei ding” (Eph. 4:32) cihi. Thu-ummi peuh mah “Pasian in zong Christ sungah note’mawhna hong maisak mahbang in” khatleh khat mawhna kimaisak ding (Eph. 4:32) cihi. Kammal malguk gualsuk in a taangpi in thukhup kik hi: “kimuhdahna, hehna, thangpaihna, kitotna, kikona, kilungsim neihna” khempeuh beisak ding cihi. Tuateng kikal ah kammal li “hehluatna, sinsona, hangawpna leh kigen siatna” (Eph. 4:31) cihteng zong guang hi.

Greek pau in blasphemia cihpen, mikangte’n zong kawmin Pasian kosiatna lamah kizang kammal suak hi. Greek pau inbel Pasian kosia bek hilo mihing mahmah zong “gensiatna” acihna ahi hi. A kigualsuk tengsung ah (kimuhdahna, hehna, thangpaihna) cihteng pen, (hangawpna leh gensiatna) piangsak hihtuak hi. Cihnop bulpi pen, Paul in Christian kampauna limlim sungah galvengsak hi. Hehna bekbek tawh kampau nopna lungsim peuhmah pen Christian galvan sungpen hemkhia limlim ding hi. Christian veng sungah hihthu teng hepkhiat khitciang bek in pawlpi pumkhatna (Eph. 4:1–16) omthei ding hi.

Kamsia pauna pen ki beengdaai khinzolo kikhel taktak zolo phial himah taleh, ei kampau leh gamtat peuhmah pen, Christ’innkuan sung ahih nakleh, hehna sungpan khang khia saklo ding hang a, hehpih theihna, lungnemna leh mawh maisakna cihte bulphuh in, a sangthei penpen in Pasian in Christ sungah eimah hong hihsak bangin (Eph. 4:32) hih ding hihang. Paul in “atunglam maisakna” (Pasian hong maisakna) leh, “apheiilam maisakna” (mi khatleh khat kimaisakna; Col. 3:13; Mate 6:12, 14, 15) ci in namnih hong hilhzo hi.

`Nangma’ kammalte vangneihna phawk in. Laptohna, thapiakna leh upna kilamthakna ding in nakoici zat theih ding hiam?`