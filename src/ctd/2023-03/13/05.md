---
title:  Lum, Siklukhu leh Namsau
date:   20/09/2023
---

`Kidona lianpi sungah, thu-umte in lum, siklukhu leh namsau cihte tawh bang hun ciangin galdokha ding hiam? Eph. 6:16, 17.`

Paul in lum cihpen, kiuli anei Roman galkapte zat lum acihna ahi hi. Sing tawh kibawl a, savun tawh kituam in, ageilam pan dona teng adal thei dingin, amonglam teng a sunglam ah kuum sak hi. Tuisung ah kipap suk leh, “meikuang thaltang mitsak thei” hi. Paul in “upna lum” a cihciang in, laisiangtholui sungah Ama’mite a kemtawntung Pasian’ lim puasak hi(Pian. 15:1; Late 3:3). “Upna lum” (Eph. 6:16) silhna zong, thu-umte ading in galdopa (Eph. 6:10), galvan hoihpen teng hong sikpa (Eph. 6:11, 13) Pasian sungah lungmuang peuhleh Amah in hong zawh pih taktak ding hi.

Roman galvan siklukhu zong sik aihke’h tau tawh kibawl hi. Lutang atuam haikuum a tungpan in, anunglam ah ngawng dalna, apangtuak panin bildalna, mitkhu dalna leh kha dalna a kikhepthei in kibawl hi. Tua siklukhu in a daltheih teng piasitset in “hotkhiatna siklukhu” (Eph. 6:17) in, sihna zo in athokik, vantung akahto leh a kipahtawi sang Christ (Eph. 2:6–10) sungah, thu-um mite in lungmuang takin a omna uh limpua ahi hi. “Hotkhiatna siklukhu” khukna in ahun hun in hong laang kha-gilo vangliatna nial in, vanglianpen Christ sungah lungmuang takin omna (Eph. 1:15–23; Eph. 2:1–10) ahi hi.

Galvan nunungpen “Pasian’ kammal ahi Kha Siangtho namsau” (Eph. 6:17) hi a, Roman galkapte zat langnih hiam temtom acihna ahi hi. Galsim taktak ciangin teipi-nih khawh a (Paul in genkhalo), tuakhit ciangin a tem dok in, tua temtawh gal mailam kawksa in thupia zel hi. Thu-umte tem cihpen Kha Siangtho mahin hongpiak “Kha Siangtho tem” hi a, “Pasian’ kammal” gal-van ahi hi. Paul in, a mailam ah hong kahto in galvan silh ding a sapna ah, Makaipipa Christ hangin lam-etna leh galzawhna hong kamciam khol hi. Ama’ kamciamte pen Ephesian 6:10-20 sungteng a “Pasian’ kammal” teng hi a, dawimangpa dona ding ahi hi. Tua “Pasian’ kammal” icihzong pen laisiangtho sunga a tangzai mahmah lungdamthu kamciamte acihna hipah hi.

`Galvai mitkha in muhden ding utkei phial mahleng zong, hih limpua tengin, kidona lianpi pen bangzah dipkuathuai cih hong phawksakthei naci hiam?`