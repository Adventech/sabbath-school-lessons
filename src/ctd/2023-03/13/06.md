---
title:  Galphual Thungetna
date:   21/09/2023
---

Gal hanthotna a thukhupna ah, thu-umte peuhmah galkapte mahbang in “misiangthote a ding” (Eph. 6:18), leh thongkia taangmi (Eph. 6:19, 20) ahi amahmah ading tatsatlo in thungetna Paul in kal hi. Hih thungetna cihzong, tanglai galphual azuat uh ciangin Pasian (pasiante) kiang ah thunget pen ngeina in akinei ahi hi. Laisiangtho sungpan khat enpak leng: Jahaziel tawh akido dinguh ciangin, Jehoshaphat in “a maitang lei ah kuunsuk in, Judah gam leh Jerusalem a tengte khempeuh zong Topa maiah puk in Topa abia uhhi” (2Khang. 20:18) cihi. Thungetna pen galvan a sagihna zong hituanlo napi, Paul in galvai hanthotna apiakna sungah a thupi mahmah khatmah a nahi hi.

Thunget ding ngetna nihlakpan amasa sungah, Paul in deihtakpina, thu-kin leh tawlngalo in “misiangthote ading” (Eph. 6:18) thungen ding cihi. Pawlpi in dawi vangliatna tawh kidona ah gualzawhna dingin, Kha Siangtho tawh kidim thungetna tawh Pasian tungah kingakna neihkul hi.

Thunget ding ngetna anihna pen ama’ading hi a: “kei ading zong” (Eph. 6:19) cihi. Pasian in thupuak-maan apiakna ding “ka thugen ding hong hilhna ding”, ahun kituak in “kakam kahon theihna ding”, hunhoih kangahna ding “hangsan takin tangko”, a thupi mahmah “lungdamna thusim” (Eph. 6:19) ading in thu nangetsak un cihi. Hih a nunungpen kammalteng in; Jew mite tungtawn in Pasian in Christ sungah Gentile mite atatkhiat na’ng “thusim kihongkhia” (Eph. 3:1–13) acihpen hi a, “minamthak suaksak” (Eph. 2:15; Eph. 2:11–22) ahih manin, Christ sungah “na khempeuh gawmkhawm” (Eph. 1:10) ding acihpen a tangtunna hita hi.

`Anuai a laisiangthothak sungah “thunget cialna” pen enkik in. Koipen in banghang in nang’ lungsim hong zopen hiam? Luka 18:1–8; Phil. 4:6; Col. 4:2; 1Thess. 5:16–18.`

Banghang in thu-ummi peuhmah tatsatlo thungen dending in kicial hiam? Paul’ galvai limpuakna in dawnna nihtak hongpia: (1) khalam gal lauhuaina pen a taktakmah hi a mihing khengval galte hi; (2) Pasian hong kamciamsa kha thahatna leh gualzawhna pen Paul in galvai limpua tawh hong musak khinzo (Eph. 6:10–17) hi. Lungsim takpi leh tatsatlo thungetna tawh hih kamciamte phawkden in Pasian’ hong hehpihna lungdamko niloh ding hi.