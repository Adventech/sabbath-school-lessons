---
title:  Khaici Vawhpa Thu Gentehna
date:   21/07/2024
---

`Mark 4:1–9 sim in. Lei kibanglo te in bang hi uh a, tuate tungah akia khaicite bangci ci hiam?`

Lungdamthu sunga Zeisu gentehnate a simte in, Zeisu’ cihnopna akhiatna gen masa nuam pahpah uhhi. Hiteng khempeuh pen Christian nuntakna sungah Kha thumaan hong hilhna vive ahi hi. Hi napi, gentehna pawlkhat “Pasian gam in… tawh kibang”, “Zak na’ng bil anei te’n za uh hen” cihte khawng ahihleh Zeisu in a khiatna gen selo lel hi.

A tangthu a malmal in ensuksuk leng, a cihnopna hong kilang deudeu hi. Tuabang hileh, khaici vawhpa thu gentehna pan bangin thu tampi hong piangkhia hi. A khaici bel mun khempeuh ah kibang lel hi napi a kibanglo lei munli ah kia uhhi. Tua a lei nam tengin khaici po dan ki lamdang sak hi. Tangthu khatbek hilo in, a picing mahmah tangthu khenli in kikhen kik hi. A hun sawtna zong amau picin ciangdong hun laciat uhhi.

Lampi tunga kia khaici ahihleh vasate in netum pah hi. “Khaici a vawh ciangin pawlkhat lamdung ah tu a, vasa hong leng in tawmin a ne uhhi” (Mark 4:4).

Suang tunga tu khaici ahihleh hongpo in, ni tawmvei a kaalsim phial in nungta uh hi napi nisa in kaang in keutum pah uhhi.

Lingbulsum omna ah atu khaicite nuntak hun sawtzaw veve lai hi taleh, ling in depgawp a hih manin, bangmah gah zolo hi.

Leihoihna a tu khaicite nuntak sawtpen a, amau khuahun cingin nungta, amau ngeina bang in anlak hun om hi.

Hih tangthute lakpan thum pen lelhna hi a; a nunungpen bekmah gualzawhna, an tampi lakna ahi hi. Hih tangthu teng hun sawtna ahihleh khatkhit khat sauzaw semsem a, tangthu khatbek mahin gualzawhna a ngah hi.

Hih thugentehna tangthu in nungzuihna sungah haksatna tampi om ahihhang, Zeisu hong piak thaman in tamlua cihna ahi hi.

`Hibang lei pianzia a dangte panin bang khalam pilna peuh ingah thei tam maw?`