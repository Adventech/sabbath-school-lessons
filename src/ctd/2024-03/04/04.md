---
title:  Gentehna a Hangthu
date:   23/07/2024
---

`Mark 4:10–12 sim in. Bang hangin Zeisu in gentehna tawh thuhilh se hiam?`

Zeisu thugentehna teng a puatham in simziau leng, midangte pen khuamial lakah nusia ziau tawh kibang hi. Ahihhang hih muhdan pen Mark sunga Zeisu nasepzia tawh kituaklo zaw hi. Mark 3:5, 6 sungah, biakna makaite’ thu phawk theihlohna hangin khasiat zaw hi. Mark 3:22-30 sungah zong, laitheite in a ngawhna teng zong thupi sim in, amau’ khialhna teng telgen zaw hi. Mark 12:1-12 sungah biakna makaite in, Zeisu’ gentehna sunga inntekpa pen amau mah hipah dingin ki ngaihsun uhhi.

Zeisu a suksiatna dinguh a thaangzaak uh zong masuan gige a, tua ading sulzui Omteng zong a hilhkholna hipah hi. Amaute awlmawh lolel hileh hihbang in hilhkhol hetlo ding hi. Mark 4 sunga Zeisu’ thugen teng peuhmah, nai entel pha mahmah leng, Isa. 6:9, 10 sunga kammal teng a lakik ahi hi.

`Isa. 6:1–13 sim in. Isaiah tungah bangthu piang a, Israel mite ading a thupuak bang ahi hiam?`

Isaiah in biakinn sungah Pasian a minthanna tawh om mu a, ama’ niinnoina zong mu hi. Pasian in amah siansuah in, a lauhuai thupuak khat pia hi. Mark mahbang in, Pasian’ mite lungnop kidimna pualam ding bang hihtuak hi.

Isaiah 6 sunga tua thupuak pen, gitlohna lampi a tawn mite khanglo in a lampi uh a nutsiat nading hanthotna lauhuai thupuak ahi hi. Mark sungah Zeisu kammal telcianna taktak pen Mark 3:35 sungah om hi. Zeisu’ kammal leh thuhilhna telcian cih ciangin, Pasian deihna bangin hihna ahi hi (Mark 3:35). Tuabang hihna in tua mipa Zeisu’ innkuan sungah paipih hi. Zeisu in dawiveii hi aci mite in Ama’ thu manglo lel ding uhhi.

Isaiah 6 sunga kammal Zeisu’ lakkik tengin, Pasian in mi pawlkhat a pualam a koih cihna hilo a, amau’ neih kholsa ngaihsutna leh lungsim khauhna in, thumaan saanna ding panin daltan sak hi.

Hih thumaan in khaici vawhpa thu gentehna sungah thubulpi mah ahi hi. A kuama peuh in bang lei hih ding cih teel ding uhhi. Mi khempeuh in Zeisu tungah ki-aap ding maw ki-aap lo ding cih teel ding uhhi. A tawpna ah mimal in teel ding hihang.