---
title:  Khaici Khangto Gentehna
date:   25/07/2024
---

`Mark 4:26–29 sim in. A deihna bulpi bang ahi diam?`

Mark lungdamthu a tamzaw in Mate leh Luka tawh kibang phial hi. Hih gentehna ahihleh Mark sung bekah om hi. A gentehna bulpi in khantohna ahi hi. Pasian’ gam a khantohna Zeisu in a gennopna ahi hi. Mihing in sepding mun nei veve a, khantohna takpi pen Pasian’ nasep ahi hi. A khawl thei nawnlo zong hi tuanlo hi. A khaici khankhin ciangin tangthu a tawp hi tamai hi. Tua mahbang in, Christ nihveina hong paina in leitung’ tangthu thakhat in tawpsak vat ding hi.

`Mark 4:30–32 sim in. Ankam tang thugentehna bang thupi sakpen hiam?`

Hih gentehna in, aneu mahmah khat zong a liankhom khatin khangto cih bulphuh pen hi. Ankam tang pen a khuangmai millimeter 1 pan 2 bang phabek hi. Hiteng ah agen pen ankam-vom hi phadiak a, (Brassica nigra) kici, khaici neu gram khat sungah tang 700 bang omthei hi. Leitung ah khaici neupen zong hi tuan samlo napi’n, pi 10 or meter 3 bang a sangthei, amau’ sungpan hong piangkhia kung tawh et-kakna in neu veve hi.

Ankam kung tungah vasa in bu nangawn bawl thei cih Zeisu in gen hi. Hih thu pen, Late 104:12 leh Daniel 4:10-12 sunga thute tawh kizawitawn mahmah hi. Late 104 in, leitung a piangsak Pasian’ vangliatna pulak a, Daniel 4 in zong Nebuchadnezzar pen leitung khempeuh in a liimnuai ah beelin anek adawn theihna, a lian mahmah singkung tawh genteh hi.

Zeisu in a gennop thubulpi pen Pasian’ gam, a neu mahmah pan hong kipan khia a, gen zawhloh in lian ding cihi. Zeisu’ hunlai mahmah a mite in, Galilee panin nungzui tawmno liklek tawh leivui sunga khual zinzin lel ci in neumuh mahmah ding uhhi. Ahihhang hun hong kikhel in Ama’ gamin leitung buppi kidim dongin khangto cih in mitmuh ahi hi.

`“Pasian hong ukna hangin a lungdam huai thu, leitung khempeuh ah kihilh ding hi. Tuakhit ciangin beina hong tung ding hi” (Mate 24:14). I “pawlpi” in, Zeisu’ genkholna bang lian hiding cih ngaihsun dihin. Upna tawh a kip thei hih genkholna banghang in thupi sathei ding ihi hiam?`