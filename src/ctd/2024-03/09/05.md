---
title:  Leitung Siah leh Vantung Thunung
date:   28/08/2024
---

`Mark 12:13–27 sim in. Hihteng ah bang thu piang a, Zeisu in thumaan nahilh hiam?`

Biakna makaite in Rome kumpi tungtawn ahi a mipi tungtawn ahi zongin, Zeisu a suksiat theihna ding lam zong thapai uhhi. Hih kidona sungah, siah piakna tawh kisai dotna ahi hi. Ahun leh amun tawh kizui in, siah piak ding nialna in, Rome kumpi langdona lianpi suak ding hi.

Zeisu’ dawnkikna Caesar tawh kisai teng Caesar mah pia ding, Pasian tawh kisai teng Pasian mah pia ding cihna in, amau’ thaang panin suakta sak bek thamlo, thu-umte in kumpi tungah hihding teng hong hilhna zong hipah hi.

“Rome kumpi ukna sunga om ahih nungsang un, tuate ukna mah panpih pahlel ding a, hih pen ukna neite langdona ding hilo cih hilh hi. Gam leh lei thukham nuai ah lungnuam takin omtheih laisiah, Pasian zaktakna masak den ding cihi” —Ellen G. White, _The Desire of Ages_, p. 602.

Tua nung hong zuipah dotna khatin misite thawhkikna ahi hi. Sadducee tepen siampi nam hi uh a, Moses’ laibu nga teng bekmah laisiangtho in sang uhhi. Misi thawhkikna zong umlo uhhi. Zeisu kiang hong puak uh thu zong upmawh thusuut hilel hi. Unau pasal sagih leh numei khat kihel sak uhhi. Moses’ thukhamna sungah, khanggui ciaptehna dingin, mikhat ta neilo in si, a naupa in azi teenpih ding a, hong piang ta peuhmah pen misipa’ ta kici ding (Thuhilhkikna 25:5–10) cihi.

Thawhkikna upna mawhsak nading in, Sadducee te in, thawhkikna ciangin, a kuazaw zi hiding cih a ngaihsut haksa mahmah dotna khat dong uhhi. Zeisu in amau’ dotna pen cialnih tawh dawng a, Lasiangtho leh Pasian’ vangliatna cihi.

Amasa in, thawhkikna pen Pasian’ vangliatna hang bek hi a, vantung ah kiteenna om nawnlo cihi. Tuakhit ciangin thawhkikna upna thugui pen Paikhiatna 3:1-22 sungah Pasian pen Abraham, Isaac leh Jacob Pasian hi cihi. Pasian pen, a sikhin sa Abraham, Isaac leh Jacob te’ Pasian ahih nakleh, tuate in sihna sungah om paisuak theilo ding uh a, thokik teitei ding uhhi a cihnopna ahi hi.

`Mi khatpeuh in, “Pasian’ vang na theikha hiam?” cih hong dong leh koibang in dawngkik ding nahi hiam?`