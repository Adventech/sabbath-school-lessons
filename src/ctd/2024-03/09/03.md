---
title:  Singkung Samsiatna leh Biakinn Siansuahna
date:   26/08/2024
---

`Mark 11:12–26 sim in. Hiteng ah thupiang thupi bang om hiam?`

Zingsang in, Jerusalem pan tai nih bang agamla Bethany khuapan hongpai a, Zeisu a gilkial hi. Theikung khat a the kidim mu a, a gahmasa peuh a omkha diam ci in a va-en hi. Hihthu pen, guksim lam hi hetlo hi. Laisiangtholui thukham sungah, gilkial ciangin mi’ losung panin kiallap nektheih (Siam. 19:9; Siam. 23:22; Thu. 23:25) cihi. Singgah a muhloh ciangin, “Nang tung panin kuamah in nagah ne nawnkei tahen” (Mark 11:14) a cihi. Zeisu a dingin a tuampian gamtatna hi napi, a nunglam ah tua sangin a kicianzaw thute omlai hi.

Tuakhit a thupiang teng pen Gentile te’ munphual tawh kibang liang, biakpiak na’ng ganno zuakna mun hi a, tuapen Siampilian Caiaphas patsak ahi hi. Gamdai takin biakna piaktheihna ding in, tua ganno zuak khempeuh Zeisu in hawlkhia mang hi. Tuabang a nasepna in biakinn ukte talsik in langdona hong hipah hi.

Zeisu in Laisiangtholui sungpan a siangtholo gamtatna nihtawh hong kizomsak hi. Biakinn cihpen minam khempeuh thungetna inn (Isa. 56:7), Gentile mite nangawn kihel cihi. Makaite in biakinn pen guta buluh te kua suaksak cihi (Jer. 7:11). Tua nitak in a nungzuite tawh tua khuapan a paikhia uhhi (Mark 11:19).

A zingciang in tua khuapi ah vapai kik laitak in (Mark 11:20–26), nungzuite in theikung a zung panin keutum mu uh a lamdang sa mahmah uhhi. Zeisu in tua thupiangte tungtawn in thunget na leh mawhmaina lim khat hongpia hi gige hi. Bangteng a cihnopna ahi diam?

Hih tangthu nihgel pen, mark sunga tangthu kithuap liina ahi hi (sinna 3 enkik). Hihbang tangthu sungah, thu lehgenna peuh kihel a, kilehbulh hinapi a ki zawitawn gamtatzia namnih om hi. Hih tangthu sunga theikung leh biakinn tegel in a deihna ki zawitawn hi. Zeisu in theikung Samsia hi napi biakinn ahihleh siansuah a, nasepna kikelkii hi. Tua thute hangin biakna makaite in Zeisu thahna ding ngiimna thak hong geelpah uh a, tua ngiimna ading seplehbawl tengmah in, biakinn nasep teng tawp sak ding a, Zeisu’ sungah picing sakta ding hi.

`Nangma nunna sungah Zeisu’n hong siansuah sakding bangteng peuh om hiam? Hong koici hihsak ding hiam?`