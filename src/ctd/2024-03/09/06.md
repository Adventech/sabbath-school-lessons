---
title:  Alianpen Thukham
date:   29/08/2024
---

`Mark 12:28–34 sim in. Laithei alawm khat in bang dotna thuk khat dong a, Zeisu in koibang in dawngkik hiam?`

Lungdamthu Mark sungah, biakna makaite tawmno khat lobuang a tamzaw in Zeisu hua uhhi. Thu kipsakna, Jerusalem ah biakinn biakpiakna vai in Judah biakna lungsim neite tawh makaih tuhna phukha hi. Zeisu’ dawnkikna teng aza Laitheipa adingin, thumaan leh hangsanna tawh a kidim Zeisu’ maitang pen huatna leh muhdahna in neizaw hi. A nunglam khawngah ding maimai in enlel leh hoih hi napi, hih mipa in tuacih hetlo hi.

Laitheipa in biakna thulaigil laizang pan khenkham in koi thukham thupipen hiam cih dong sese hi. Zeisu in olnotak leh kician takin Shema acih, Thuhilhkikna 6:4, 5 sunga Judaism upna thukhun siksan in dawng hi. Zeisu in, a lianpen thukham in lungsim, kha, pilna leh thatang khempeuh tawh Pasian itna hi a – pumpi buppi huam cihna ahi hi. Zeisu in Laitheipa ading in a thupipen nihna thukham piakbeh lai a, Siampi laibu 19:18 sungah, na vengte nangmah bangmah in it in cihi.

Khatveivei ciangin mite in itna thukham lamdang peuh sa uhhi. Thuhilhkikna in hong thu piakna pan kician mahmah lel hi. Tua kammal pen tanglai a pawl tuamtuam te in, a kipawlna uh a kiptheih na’ngin, thukimna lai peuh a bawlna pan hongpai ahi hi. Lungsim thuk taktak sung a lut zawhloh teihang, tatleh hekna ah tua pawlte thumaan sakthei uhhi.

Laitheipa zong a lungsim siangtho hi. Zeisu’ dawnna pen kician a telnop ahihna phawk hi. Biakna makai dangte in sinsona teng theihsa ahihhang, khatpa in Zeisu’ dawnna tengpen kipkho a, kuamah’n a hih noploh thute ahihlam thei hi. Zeisu in zong tua Laitheipa’ thudikna kipsakna in, vantung gam tawh na kigamla kei hi cihsan hi. Gamla lo cihpen a sunglam cihna hi tuanlo hi. Laitheipa in Zeisu kua cih thei in Ama’ nung zui ding a, upna sungah khualzin ding kisampha hi.

`Pasian in eite hong itna leh, eima vengte eimah bangin itna koibang in i kisin thei hiam?`