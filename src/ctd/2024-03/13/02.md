---
title:  Thawhkikna hanga Lungdamna
date:   22/09/2024
---

`Mark 15:42–16:6 sim in. Bangthu piang a, thawhkikna tawh a kizawitawnna bang hiam?`

Lungdamthu laikungpu khempeuh in Zeisu pen “Kiginhni” a si ci uhhi (Mate 27:62; Mark 15:42; Luke 23:54; John 19:14, 31, 42). Tuathu agen mi a tamzaw in Thursday nitum leh Friday nitum kikal sungteng thupiang hi cihi. Friday nitum kuan in Zeisu si a, nitumma in nawhvui liang uhhi.

Sabbath hun sungteng, han sungah Topa tawlnga a, nungzuite zong tawlnga uhhi. “Amaute un thukham ombang in Sabbath ni in tawlnga uh a” (Luke 23:56), omdan tumdang deuh mah hiven, Zeisu in amau’ lungsim sungah thukham liina zuih ding hilh khin hiding hi.

Saturday nitak in, numeite in paknamtui kiging uh a, Sunday zingsang in, Zeisu pumpi bup sathau zutlua ding kisa in hanah hong pai uhhi. Hi taleh, Zeisu na omnawnlo zaw hi. Zalom nihna pan kipan, Christian peuhmah in Zeisu Sunday ni in thokik cih kician takin ciamteh uhhi. Sunday tanna hangthu pen hiteng hang ahi hi. Ahihhang tuabang dingin Laisiangthothak in hong hilh kha hiam?

`Colossians 2:10–12 sim in. Laisiangthothak in Zeisu’ thawhkikna phawkna bang cizaw hiam?`

Laisiangtho sungah thawhkikna hangin Sunday siangthona malkhat zong gen khalo hi. Tua phawkna pen tuiphumna ahi hi. “Tuiphumna tawh sihna sungah Amah tawh i kiphum khawm a, Pa’ vangliatna tawh sihna pan Christ a thawhkik sak mahbang in; eite zong nuntakna thak sungah kalsuan ding hihang” (Rom. 6:4) cizaw hi.

Ei Adventist te in Sunday siangtho cih upkhialhna khawng neilo lel leng, Zeisu’ thawhkik ni Sunday zingsang in zong lungdam ding hihang. Ama’ sihna leh thawhkikna tawh sihna tungah gualzo khin a, Ama’ thawhkikna tawh eite thokik teitei ding cih lungmuang thei hihang.

`“I Topa Zeisu Christ’ Pa Pasian tungah lungdam ni. Ama’ hong hehpih mahmahna hangin, sihna panin Ama’ Tapa neihsun a thawhkik sakna tawh eite tungah nuntakna thak hongpia hi” (1Pet. 1:3). Paul in Zeisu thawhkikna sungah lungmuanna a neihna en in. Tua lungmuanna eite’n zong koibang in neithei ding hiam?`