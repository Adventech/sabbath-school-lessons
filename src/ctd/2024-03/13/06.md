---
title:  Leitung Khempeuh ah Pai
date:   26/09/2024
---

`Mark 16:14–20 sim in. Zeisu in nungzuite tawh kimu in bangteng gen a, tuate in eite ading bang khiatna neithei hiam?`

Nungzuite tungah Zeisu gen masakpen thu pen Mark 16:14 sungah kiciamteh hi. Amau’ uplahna leh lungkhauhna ading in taai hi. Uplohna tawh dotna pen tu a piangpan hilo hi. Zeisu’ nungzui taktak temah in upna tawh na buailua mahmah uh a (Mate 28:17; John 20:24–29), Zeisu tawh cilehsa in kikhawl uh ahih manun, na lamdang khempeuh mu in thei uhhi.

Amah thokik takpi ahihlam teci tampi mah hong lak hi. Amaute’ teci panna tengtawh Monday sinna sungah om uh a, upna thu bulkip hong suak uhhi.

Tua ciangin nungzuite in leitung khempeuh ah lungdamthu puak ding in thu pia hi. A thu piak zailua mahmah hi. Leitung buppi ah pai in lungdamthu hilh kawikawi ding uhhi. Amaute’ na sepna tungtawn in leitung ah gimna natna tuamtuam tung mahleh – thu-um mite baanlo ding a, thu umlo mite ahihleh kisia ding uh cih Zeisu in hilhcian hi.

Zeisu in nungzuite nasepna ah lim lamdang in zui ding a, dawi hawlkhia, pau dangte pau thei, lauhuaina pan suakta in damlo te damsak ding cihi. Mi pawlkhat in Mark 16:18 pen zangkhial uh a, upna lahna in gul gunei khawng lawng uhhi. Hiteng ah thu khengval bangmah hong pialo hi. Paul’ nasepna sung bangin (Sawl. 28:3–6) Pasian’na sepna ah kepcinna om ding cihna hibek hi.

Cihtei hang, Laisiangtho in Christian te peuhmah siatna pan hong kem pahpah ding zong ci tuanlo hi. A kisapna bangin Pasian in lungdamthu ading in na lamdang hong semthei mah hi. Hi taleh Christian te in teci panna hangin thuaklawh thei uhhi. Hibang munte ah, amau’ thuak zawhna pen, thu-umlote a dingin limhoih teci hikik bilbel hi.

Tuateng a hihkhit ciangin, “Amah vantung ah kilato in Pasian’ taklam ah a tu hi” (Mark 16:19). Zeisu in gitlohna khempeuh tungah gualzo khin ahih manin, Pasian’ taklam, vangliatna khempeuh omna mun ah tu dingin Zeisu kahto hi.

Tang nunungpen enin. Lungdamthu hilh in “mun khempeuh” a pai uh ciangun, amau bek pailo uhhi. “Topa in lim lamdang tampi tawh tonpih tawntung hi” (Mark 16:20). Amaute tawh a omkhop mah bangin, nasep a kipan eite zong hong ompih den ding cih hong kamciam hi.

`“Hun bei dongin note Ka hong ompih tawntung ding hi” (Mate 28:20). Lungdamthu “mun khempeuh” ah i puak ding ciangin, atung a kamciam hangin bang hehnepna leh lungnopna ingah thei tam maw?`