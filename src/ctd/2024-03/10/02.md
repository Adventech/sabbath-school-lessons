---
title:  Sumpi Sungah Sumnen Tangnih
date:   01/09/2024
---

`Mark 12:41–44 sim in. Meigongnu in bangzah pia a, Zeisu in bang gen hiam?`

Jerusalem biakinn pen hoih khialua mahmah hi. Biakinn zong khuapi tungsiah ah sangto venvan a, a suangtumte pawlkhat bang ton zaval bang gikuh a, tuhun dongmah in lamdang kisa thei mahmah hi. Biakinn a kithak lam ding pen Herod kumpipa hun BC 20 lai hi a, a kizawhsiang nading in AD 60 ciangdong sawtto hi.

Biakinn huangsung tengah sumpi bung 13 bang aki koih sak hi a, mi tampi in sumpi tampi hong paipih uhhi. Zeisu in munkhat ah tu in a omlaitak in meigongnu khat hong pai in, sumtang nih hong khia hi. Tua sumtang tegel pen denarius khat khen 32 suah khen khat bang phabek a, nitha kuante’ nikhat thaman zah hibek hi. Meigongnu sumpi taktak pen tawm khialua lel hi.

Bangpeuh ahi zongin Zeisu in tuanu’ sumpi lunglut lua hi. Mihau tampi te in sum tampipi hong paipih venvan uh hitaleh, tua mite sumpi khiatna vai bangmah genna neilo lel hi. Meigongnu sumpi pakta mahmah sese hi. Mi khempeuh sangin tam khia zaw cihi. A hithei diam? Tua mihaute in a neihsa tampite lakpan in hong khenpiak uh hi a, tuanu ahihleh a neihloh kawmkal ah a neihsun apiak ahi hi. Mihaute in innah tampi siitlai uh a: meigongnu in a neih khempeuh apiak ahi hi. Tua nu piakkhiat sumpi in tawm nocik hi tamahleh, a thu in thu lianpi suak hi.

Hih tangthu in neihsa kepcinna ding pilna thuk mahmah hong pia hi. Pasian ading piak khiatna peuhmah, makaite’ kipsak zong akul hituanlo hi. Biakinn ah biakna makaite in tatsia lua mahmah hi taseleh, Zeisu in sumpi pia kei un zong cituanlo hi. Biakna makaite Caiaphas leh Annas bangin a tatsia omphial mahleh tua hun lai a makaite in sia phadeuh cih Zeisu in zong thei gige lel hi.

Makaite in sumlehpai peuhmah Pasian’ deihna tawh kituak in zangthei himah tase leh, a zat kei zenzen a leh zong, Pasian ading a piakhia mite peuhmah, tua meigongnu’ piakna mahbang in amau piakkhiatna ah thupha om mahmah hi.

Makaite in a deihhuai lo na khatpeuh hong bawl manin, sawm a khat leh sumpi peuhmah piaklohna pen, Pasian tungah lungdamna tawh piak ding sangsik in, mihing’ gamtatna tungah a kinga piakkhiatna hong suak hi. Tuabang in hihding hong kizol khak leh khialhna hi.

`Hih tangthu in, Topa’ nasepna dingin cihtakna tawh i piakkhiatte tawh kisai bang hong hilh naci hiam?`