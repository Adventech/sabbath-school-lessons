---
title:  Mihing’ Tapa Hongpai ding
date:   05/09/2024
---

`Mark 13:24–32 sim in. Hiteng ah alian thupiang bang om hiam?`

Minthanna tawh Zeisu Christ hongpai ding lobuang, ni, kha, aksi te in limtawh laklo uhhi. Laisiangthothak in hong tung ding thute genkholna tawh kidim phitphet hi. Sawltak Paul bangin 1Thess. 4:13-18 sungah a kicing dildel in pulak a, Christ sungah a ihmu sate nangawn thokik ding uh a, a nungta lai misiangtho tetawh vanlai ah Christ dawnto ding cih hi. 1Corinth 15 sungah zong sawltakpa in Christ hong paikik ni ciangin misite’ thawhkikna ding kicing takin gensuk dildel hi.

Peter in zong tua nilian’ thu 2Peter 3:3-13 sungah pulak a, Pasian in Ama’ kamciam sate ziakai saklo in mi khempeuh kisik ding hong deihsak hi. Mangmuhna in zong Christ hongpai kik ding thu veiina taktak tawh hong pulak hi (Mang. 1:7; 6:12–17; 14:14–20 leh 19:11–21 enin). Laisiangthothak in Christ hongpai ding pen a mimahmah mitmuh bilzak in hongpai ding cihi. Mimal kimin Amah mu ding uhhi.

Zeisu in “hih khang, tua ni, tua hun” a cihpen bang a cihnopna hiam? Zeisu in hih kammalte a paukhiat lai a mite a sihna sawtta ahih manin, mi tampi lungsim buaisak hi.

Hihthu hilhcianna nam tampitak mah om hi. Pawlkhat in “hih khang” a cihpen, minam khat cihna hi a, Jew mite hiding ci uhhi. Tuabang hileh, Christ hongpai masiah Jew minam kisia lo ding hi. Minam a cih ciangin, Christ hong paima in a piang limte khempeuh amu a thei a sinailo teng hiding ci hi.

A baihzaw gentelna khat pen, Mark 13:30 sungah Zeisu in “hih” kammal pen “hih khang” cihbang in zang a, Mark 13:32 sunga “tua” cih kammal penin “tua ni leh tua hun” ahi hi. Mark 13 sungah “hih” cihpen (houtos, hautç, touto) hi a, 1-13 sungah Jerusalem kisiatna ding tawh kisai in kitamzat phadiak hi. Chapter 13 a tawpna lamteng omzia hi phadiak hi.

“Hih khang” cihpen, Mark 13:30 sunga Jerusalem a kisuksiat mittang tawh amu, zalom masa lai a mite hihtuak pen hi. Ahihhang, Mark 13:32 in Christ nihveina hong paiding a gen pen, zalom masa tawh a kigamla mahmah mailamthu hilailai hi. Tua hi a, Mark 13:32 in “hih” kammal a zat ciangin, zalom masa tawh a kigamla mahmah tetungah zang hi.