---
title:  Nungzuihna Man
date:   12/08/2024
---

`Mark 8:31–38 sim in. Zeisu in Christ’ nung zuihna bang sem ding ci hiam?`

Nungzuite in Zeisu tawh a kizopna vuah ngaihsut phamawh ding thu hong omta hi. Amah Messiah ahihlam zong hong theita uhhi. No laisimte inbel acil apat (Mark 1:1) panin na theihsa uh hi a, a haibuatbuat nungzuite’ tangthu zong na simkha khin uhhi.

Nungzuite a sapcillai in Zeisu in, mibengte kong suaksak ding hi a cihsa ahi hi (Mark 1:17). Haksatna bangmah gen selo hi. Tu in ahihleh Amah kua cih theitelta uh a, Ama’ nasep mungtup zong hilhcian hi – Amah thuakna tampi nei ding, nial thuak ding, kithat ding, nithum khit ciangin thokik ding cih pulak hi.

Patauh huailua hiven. Messiah nahi hi a cikhin pa Peter in, Zeisu paikhiatpih in tuabang thu genlo dingin taii hi. Hiteng khempeuh talsik a kihona uh hi a, Lungdamthu gelhpa in Zeisu’ kammal a genna ah Peter sukha lua hihtuak hi. Zeisu in Peter pen Satan aw ci in, ama’ sungpan paikhia dingin thupia, hibang Pasian’ deihna tawh a kituaklo ngaihsutna neihloh ding thuhilh hi.

“Peter’ kammalte pen Zeisu thuak ding lungkham haksatna sungah lung nopna pialo hi. Pasian in a puk leitung ading a hehpihna tawh kizawitawn lo, Zeisu in Ama’ pumpi hong piakkhiat na’ng sinna tawh zong kituak mello hi”—Ellen G. White, _The Desire of Ages_, p. 415.

Zeisu’ nungzui peuhmah tua mungtup mah – singlamteh pua in Amah zui ding hi. Kikhai cihmawk peuhmah ngongtat pen, simmawhna, nuaisiahna tawh Rome te mithah dan ahi hi. Mi khempeuh in singlamteh pelh nuam uhhi. Tua hi a, Zeisu tungah kipiakna ci in, a kua in singlamteh puanuam mawk ding hiam?

Zeisu in nungzuih man bek thamlo man tamlua cih zong genlai hi. Christian upna thugui sungah, nuntakna suplawh leh ngahkik na’ng lampi hizaw hi. A langkhat ah leitung buppi thalawh leh tawntung nunna suplawhna hi zawsop hi.

Missionary Jim Elliott in zong, October 28, 1949 a, a laigelhna sungah “Ama’ mansuah theihloh khat ngahna dingin, ama’ kepcin theihloh khat a piakhia mipa, mihai hilo hi” cihi.

`“Leitung nuntakna a itte in, a nuntakna taktak taanlawh ding a, hi leitung nuntakna a itlote in, nuntakna taktak nei tawntung ding hi” (John 12:25). Hih kammalte na bangci ngaihsun hiam?`