---
title:  Kua Lianpen Hiam?
date:   14/08/2024
---

`Mark 9:30–41 sim in. Zeisu in a sih ding leh a thawhkik ding nihveina agen ciangin bang kilamdang pah hiam (Mark 8:31)? Nungzuite bang teng kinial a, Zeisu in koibang in hilhcian hiam?`

Genkholna masa lai in, Zeisu in Amah nial in a that ding te a cihna ahi hi. Genkholna nihna ah, Zeisu in Amah ki lehhek ding cihi. A lehhek dingpa kawk nailo phot hi napi, Judas ahihlam hih laisimte in na theihsa uh ahi hi (Mark 3:19). Tuakhit ciangin, Amah kithat ding a, nithum khit ciangin thokik ding cih Topa in genpha hi. Ahihhang a gen masaklai sangin tutung in nungzuite in lunglut tuaklo zaw uhhi. Zak noploh thute kuppih khollo uhhi.

Mark 8:27 sungah, Zeisu pen Galilee bualtui saklam Caesarea Philippi khua naina ah om hi. Mark 9:30 sungah, Amah Galilee gam kantan in pai a, Mark 9:33 ah Capernaum ah lut hi. Sak lampan khang lam zuanin a zinsuk zong haksatna tuak hetlo lel hi. Nungzuite a ziakai manun, Capernaum khuasung ah Amah guak lut hi. Inn a tun uh ciangin, lampi ah bangteng kiho uh cing dong hi. Apau aham khat zong a omlo pen, tua dotna zanuam phalo hipah a, naupangte in a gamtat khialh uh aki theih ding alau uh mahbang ahi hi. Kua lianpen ding cih ana kikum uh hihtuak hi. Mite in a pulak nop kholloh manbek hi a, a lianpen dongmah mikim in ut ciatlel uhhi. Ahihhang Pasian’ ukna gam ah hihthu in alu ataw kilumlet hi.

Zeisu in tua buaina cialnih in dawng hi. Amasa, amaute lakpan a lianpen nuam in sawltak hi masa ding cihi. Thupiang khat tawh gentehna pia hi. Tuanai ah naupang thungai khat nading a, tua naupang la in mipi lakah a koih hi. Naupang bel patau dipkua ngel ding hi. Zeisu in tua naupang Ama’ angah a lak ciangin naupang lungnuam sakpah hi. Naupang hibang in nasaan uhleh Keimah na hong sanguh cihi. Keimah na hongsaan uhleh Ka Pa zong na sang uh cihi. Tuabang in a neupen naupang zong Pasian tawh kizom gige ahi hi.

John in zong a pualam mite’ thu dong hi. Zeisu in eimah hong langdo lo peuhmah eima lam ahi hi. Christian nunna sungah, thu neupen nangawn zong, vantung in mansuah hetlo cih Topa in kipsak hi.

`Leitung ngaihsutna leh laisiangtho deihna koibang in kikelkii naci hiam? Koizaw na lunggulh hiam?`