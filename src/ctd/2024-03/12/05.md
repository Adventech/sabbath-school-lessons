---
title:  Ka pasian, Ka Pasian, Banghang Hong Nusia
date:   18/09/2024
---

`Mark 15:33–41 sim in. Mark sungah singlamteh tungah Zeisu’ kammal bangteng hiam? Christ’ sihna in eite khempeuh ading bang khiatna neithei hiam?`

Mark lungdamthu in singlamteh pen pumpi lam khalam ah khuamial sak mahmah hi. A vanglian mahmah khuamial in Friday ni sunkim panin nitaklam nai 3 pm dongin Calvary ah hong tuaksuk hi. “Tua ciangin sunkim nai sawmlehnih panin kipan naithum sung leitung khempeuh ah khim a zing hi” (Mark 15:33).

Singlamteh tunga Zeisu’ kammalte pen “beidong takin kikona” hi a, Pasian aw bang dingin hong taisan nahiam a cihna hi. Late 22:1 a kammalte ahi hi. Mark 15:24 leh 29 sungah zong om a, Zeisu’ sihna sungah laisiangtho picing ahihna ahi hi. Mihing in gitlohna tawh a thaangkamna ah zong Pasian’ deihna picinna hithei veve hi.

Singlamteh tunga Zeisu kammal tepen Aramaic pau vive ahi hi. “Ka Pasian, ka Pasian” a cihna ah Eloi, Eloi naci a, Aramaic pau ’elahi panin letkhiatna ahi hi.

Zeisu in Elijah sam hiding hi cihding baih mahmah hi. (Aramaic pau ’eliyyah pen “YHWH in ka Pasian hi” a cihna hi). A geia ding mi pawlkhat telkhialhna tua ahi hi.

Hiteng a thupiang teng tawh a tuiton mahmah thukhat pen Mark 1:9-11 sunga Zeisu’ ki tuiphumna ahi hi.

| Tuiphumna: Mark 1:9–11 | Singlamteh: Mark 15:34–39 |
| --- | --- |
| John in Zeisu tuiphum | Zeisu’ tuiphumna (Mark 10:38 enkak) |
| John (Elijah limpua; Mark 9:11–13) | Elijah a sapna |
| Vantung kihong | Inndei kihong |
| Kha (_pneuma_) | Zeisu sita (_expneō_) |
| Pasian’ aw “a it Tapa” | Za ukpa in “Pasian’ Tapa” ci |

Hiteng a tun theihna uhpen Mark 1 sunga Zeisu’ ki tuiphumna in, Ama’ nasep kipansak, Daniel 9:24-27 sunga genkholna pen Mark 15 sung singlamteh tungah picing ta, Ama’ ngiimna bulpi in mi tampi tatkhiatna dingin sihna (Mark 10:45) ahi hi. Singlamteh tungah sihna in Daniel 9:24-27 tangtung sak hi. Biakinn puandal ki balkeekna in, biakpiakna thak kipanta, limpuakna pan a taktak tungta, hotkhiatna tangthu thak kipanta cihna ahi hi.

`Mihing in a siahuai thaang zaak mahleh Pasian deihna picing veve hi. Hibang thute awlmawh hetlo in Pasian muangin Ama’ hoihna kip tawntung cih uptheihna ding koibang in hong huhthei hiam?`