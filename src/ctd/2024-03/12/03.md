---
title:  Jew Kumpipa, Khansau Tahen!
date:   16/09/2024
---

`Mark 15:15–20 sim in. Zeisu tungah galkapte’n banghih uh a, bang ciapteh huai hiam?`

Rome te in thongkia te a thahma in nakpi takin satna ciing mahmah uhhi. Thah ding pa a puan suahkhiatsak uh, khuam tungah hencip in, savun khau dawn ah saguh bawk, limlang, suang tang leh sikzum peuh a kikoih tawh sat uhhi.

Zeisu a kisatkhit ciangin, galkapte in khai ding lam manawh pih in, amah neusehna in puan sandup silhsak, alu tungah ling lukhu khusak in, Jew kumpipa aw ci in zahko uhhi. Galkap hon pen battalion khat hi a, 200 pan 600 bang pha thei hi.

Zeisu in Kumpi hi takpi ahih manin, a thu lehgenna uh pen a takpi mah nahi zaw a, a zahko galkapte in zong thumaan a tangko nahi zaw uhhi. Galkapte’ gamtat kampauna tepen, Roman emperor pa tungah a hihdan teng hi a, “Caesar Kumpipa aw, Khansau ta in” cihna ahi hi.

Zeisu a zahkona vuah galkapte in alu pumpeng tawh “sat” in, “cilphih”, zahpihna tawh Amai ah “kunsuk” uhhi. Hih gamtatzia namthum tengmah pen Greek pau in a picing nailo picing nailo bangin gen hi. Hiteng ah, a kizom toto lai ding bangin gen hi. Amah satsat zeluh, cil phihphih zel, Amai ah zahtakna pia in kunkun zeluh hi. Zeisu ahihleh gamdai dide lel in, dawng vetlo lel hi.

Rome te in a mi khailup ding peuhmah pen, a puan hawkkhiat sakin a kikhaina ding mun dongah amah mahin singlamteh puasak uhhi. Tua pen, mipi maimah ah simmawh bawl in a zahko dikdekna uh ahi hi.

Hi taleh Jew mite in tangguak om hua uh ahih manun, a puan sandup hawkkhia kik in Ama puanmah silhkik sak uh cihi Mark 15:20. Tuabang hihdan pen tualai hun a Jew mite in langdona pan a lungkiat theihna dingin a bawldan hihtuak hi.

Hiteng ah thu kilehngat teng ngaihsun in: Zeisu kumpipa hi ci in “zahtakna” piakna in a kun uh, zahpihna a hihhang Zeisu in Kumpi hi takpi, Jew tebek hilo amau’ Kumpipa zong hilailai hi.

`Hih mite in bangmah ngaihsutna nei mello in ahihuh vive ahi hi. Thukhen Ni ciangin, amau’ theihlohna in banghang in suahtak tuanlo ding hiam?`