---
title:  “Jew Mite Kumpi Nahi Hiam?”
date:   15/09/2024
---

`Mark 15:1–15 sim in. Hiteng ah thu kilehngat koibang om hiam?`

Pontius Pilate pen AD 26-36 sung Judea gam mangpipa ahi hi. Amah migi vetlo ahihman in ama’ gamkee sung gammite in nuamsa hetlo uhhi (Luke 13:1 enkak in). Jew mite in Zeisu a thubawlna sungah min daisakna hangin sihna ahi hi. Ahih hangin Rome ukna sungah Jew mite in mi khatpeuh mawk thah theilo uh ahih manun, sihdaan ngahna dingin Pilate kiangah Zeisu hong paipih uhhi.

Pilate maiah a mawhsakna uh kipulak lo ahihhang, Pilate in “Jew mite kumpi nahi hiam?” (Mark 15:2) cih a dotna mah hihtuak pen hi. Laisiangtholui hunlai in, Israel in ama’ kumpite sathau nilh ahih manin, Messiah i cihcih zong (Sathau kinilh Pa) mah hi a, ki kumpi sakna tawh emperor pa khawng demna cihtawh mawhsak ahihlam telhak selo lel hi. Tua hi a, Sanhedrin maiah a mawh- paihna uh zong min daisakna, gamkee ukpa maiah zong kumpi langdona kampau hi a, sihna a tun thei thute vive ahi uhhi.

A thu kilehngat pen Zeisu in Messiah lah hi Jew mite kumpipa lah ahi hi. Pasian’ min daisakna leh ukna langdona teng kitelkhial hi; Amah in zahtakna biakna ngah ding hizaw hi. Hi mahleh Zeisu in kumpi khat mahbang in om dide hi. Pilate tungah “Na cihbang kahi hi” (Mark 15:2) ci in dawng a, mawh bawlna om saklo hi. Tua dinmun nial lo kipsak selo hi. Hih a kam dawnna tungtawn in Amah kumpi hi takpi ahihhang, a tuampian kumpi hi (John 18:33–38 enkak).

Mark 15:6 in zong Paisan pawi hunsim in thongkia mikhat khahkhiat ngeina om cih hong theisak hi. Mark 15:9 sungah, Pilate in “Jew mite Kumpipa” na khahkhia nuam uh hiam cih a dotna pen, thu lehdotna hizaw a, Zeisu’ langkhat panin a lehdotna hihtuak zaw hi.

Mark 15:9, 10 pen teltheihna leh teltheihlohna ahi hi. Biakna makaite in Zeisu tungah hazatna nei uh cih Pilate in telthei hi napi, mipi a thudotna hangin biakna makaite’ khut sungah Zeisu a guang hizaw cih Pilate in teltheilo leuleu hi. Mipi sinso gawp in Zeisu khai ding in ngen uhhi. Pilate patau kik leuleu hi. Ama’ muhna ah mawhnei a sakloh mikhat tuabang sihna a thuak ding lipkhaphuai salua hi. Milimbia ukpipa in Messiah suahtak nuamlua hi napi, biakna makaite in khailum nuamzaw cih peuhmah thu kilehngat sinsen ahi hi.

`Mipi in hong huzawh gawp ciangin bangin nang hong kembit thei ding hiam?`