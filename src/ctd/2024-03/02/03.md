---
title:  Mangngilh Theihloh Biakpiakna Khat
date:   08/07/2024
---

`Mark 1:21–28 sim in. Capernaum biakinn sunga mangngilh theihloh biakpiakna sung pan bang khalam thahatna kingah thei hiam?`

Christian tampi takte in zong Zeisu’ nung a zuihna vuah mangngilh theihloh tampi nei uh hi. Ki tuiphum ni, Pasian ompihna a phawkna uh sermon vanglian azak ni cihbang ahi uhhi. Tua bang ni tepen mangngilh theihloh bek thamlo nuntak kikhelna zong hithei lai hi. Mark 1 sunga Capernaum khua a Sabbath ni in pawlkhat a dingin “a thuhilhna a za mikhempeuh in ama’ thugen zia hangin lamdang a sa uhhi. Amah in thukham hilh siate bangin thugen lo in, aana nei mite bang in thu hilh hi” (Mark 1:22) cihi. Zeisu in a thuhilh laitak in, dawivei mipa in “Nazareth khua mi Zeisu aw, kote tawh nang bangci kisai ihi hiam? Kote hong susia dingin hihlai ah hong om nahi hiam? Pasian’ misiangtho na hihlam kong thei hi” (Mark 1:24) cihi. Tua ciangin Zeisu in dawi hawlkhiat sak hi.

Hih kammal te dawi kiangpan hongpai ahihlam phawk in.

Amasa in, dawi in Zeisu thei a, “Pasian’ misiangtho” cihi. Satan’ mite a siangtholo tetawh tehkak leng, Zeisu pen Pasian sawltuam siangthopa cihi. A siangtholo a kihhuai hilo, a siangtho nate mah biakpiak dingin kilawm kisa tek hi. Hih tangthu sungah zong ahoih vangliatna leh gitlohna vangliatna pen kiteltak in ki enkak thei hi. Kidona lianpi a taktak in kimuthei hi. Mihingte in Zeisu tel taktak nailo hi napi, dawi gilo in Zeisu pen mipi zak dingin tangko masa zawsop hi.

Azom in, mipa lakpan hong paikhia dingin thupiakna pen telhak kawmkal ah, banghang in Zeisu in “paukei in” cithei hiam? Hitak ah Mark in ciapteh huai thutawh thupan hi: Zeisu in Amah kua cih a genpa gamdai sak hi. Laisiangtho siamte in tuapen “Messiah’ thusim” ci uhhi.

Zeisu in gamdaih ding a sawlna hangin, tualai gamvai tawh Messiah a na lam-etna luatna uh zong phadawm sakthei hi. Messiah khat hihding haksa mahmah hi. Tua hangmah in zong gam- dai ding sapna in Zeisu pen kua hi hiam cih pulakna ah khial theilo pah hi. A hunzui in a kitelcian thu pen, Zeisu’ dinmun ki seelcip theilo a, Ama’ hihna thumaan in lungdamthu thulaigil ahi hi. Mihing a dingin Zeisu’ theihtel ding bek thamlo, Ama’ hong paikikna sang ding khensatna in amaute ading bang khiatna nei cih zong thupi hi.

`Midangte tungah teci pantheih nading in, bangci bang hun ciangin, “tulai thumaan” khempeuh pulak khia khin lo in ipp khilkhial ding kisam thei hiam?`