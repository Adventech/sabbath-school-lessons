---
title:  Thusim Na Imm Thei Hiam?
date:   11/07/2024
---

`Mark 1:40–45 sim in. Hiteng panin Zeisu in mipi tawh a kizopna koibang in ciangtan neisak naci hiam?`

Phak natna pen hiteng bek hilo, laisiangtholui sungah zong om khin a, tulai a Hansen’ natna cihpen tawh zong kibang khinlo hi. Laisiangtholui sunga natna pen ahihleh “ a lauhuai vun natna” cih ding, vun tungtham natna ciangbek ahi hi. Hansen’ natna ahihleh, BC zalom thumna khawng ciang in, tanglai nisuahna gam kiim tengah hong piang natna ahi hi (David P. Wright and Richard N. Jones, “Leprosy” The Anchor Bible Dictionary, vol. 4 [New York: Doubleday, 1992], pp. 277–282) sung enin. Tualai a mite’ thuaksiatna ciang a kitheihcian zawhloh manbek hi a, tulai a phak natna icih Hansen’ natna mah zong hilel khasop ding hi.

Mi phakpa in Zeisu in siangsak thei cih um ngiat hi. Siampite 13 sungah, miphak khat pen siangtholo ahih manin, midangte tawh kizom saklo hi (Siam. 13:45, 46).

Zeisu in bel tua mipa veii luatna tawh a valawng hi. “Zeisu in hehpihhuai sa in a khut zan in lawng a ‘Nang kong damsak nuam hi’ (Mark 1:41) a cihi. Zeisu in tuabang in a hihna hangin, tua nitak dongmah sianglo pah ding a, nitak ciangin zeh ombang in tui tawh ki sawpsiang in siang kikpan ding hi (Siampi 13–15 tawh etkakna). Hi tamah leh Mark muhna ah Zeisu’ lawnna hangin miphakpa siangtho pah lian cihi. Tua ahih manin Zeisu in miphakpa a lawnna hangin niin baanglo cihna hipah hi.

Zeisu in siampipa kiangah pai in, Siampi laibu 14 sunga Moses thupiakna ombang in, biakpiakna bawl dingin a sawl hi. Mark lungdamthu sung tawntung ah, Moses’ thuhilhna teng khempeuh Zeisu in, a kipsak tawntung hi (Mark 7:10; 10:3, 4; 12:26, 29–31). Tuabang muhdan pen Mark 7, 10 leh 12 sunga ombang in, biakna makaite tawh ki kelkii linlian a; Moses’ thuhilhna bangin makaite thuneihna teng a lumlet gawp ahi hi. Tuabang thute hangmah in Zeisu in tua mipa gamdai dingin a sawl hizaw hi (Mark 1:44). Zeisu’ damsakna tangko ding hileh, siampite’ thuneihna leh Zeisu’ kikal ah ki lungkaa thei ding hi. Miphak damkikpa ahihleh, tuathu telcian mello a, Zeisu’ thupiak manglo in, a gamla naina ah tangko gawp ahih manin, khuasung ah Zeisu suakta takin tum theilo sakzo hi.

`Eima omdan bangzah in hoihmah taleh, lungdamthu tangkona a khak-hal thei ding bangteng kidophuai nasa hiam?`