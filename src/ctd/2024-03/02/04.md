---
title:  Sabbath Nasepna Dangte
date:   09/07/2024
---

`Mark 1:29–34 sim in. Zeisu in Peter innkuan koici huh a, bang khalam thahatna ingah thei diam leh?`

Biakinn ah biakpiak khit ciangin, Zeisu in a neihsun a nungzuite (Peter, Andrew, James leh John) Peter’ inn ah, Sabbath tang ding leh, an-ne tuidawn khawm dingin tawlnga khawm uhhi. Tua laitakin thu phamawh khat hong omvat hi: Peter’ sunghnu cinapha mahmah a, sihtheih dinmun ahi hi. Tuathu Zeisu kiangah a genuh leh, Zeisu in Peter’ sunghnu khutpan in kaitho hi. Tua ciang in amah in lenglate zindo hong kipan pah hi. Zeisu’ Hotkhiatna ngahsa peuhmah in midangte tung ah phattuamna bawlsak ding limpua ahi hi.

Mark laibu sung tawntung ah Zeisu in a khut tawh lawng in damsakna hizel a (Mark 1:41; 5:41), alawn lohna teng a hihleh (Mark 2:1-12; Mark 3:1-6; Mark 5:7-13) ahi hi.

Tuani in Zeisu’ nasep tuateng bek hilo hi. Biakinn sung a damsakna aza leh amu tampitak in, nitum khit ciangin Peter’ inn ah hongpai uhhi. Lungdamthu laikungpu in, a laisim te’n, Sabbath a theihna dingin, Sabbath hunsung in hongpai nailo uh zong cituanlo hi. Tua bang ahihna zong pen alai simte mahmah zong Sabbath tangte ahih lelna kitelcian zawsop hi.

Mark in tua nitak in khuazang bup phialmah kongbiang ah hongpai uh cihi (Mark 1:33). Zeisu in tua mite khempeuh huhna dingin hun tawmno khat mah alak kul ding hi.

“Naikhat khit naikhat amaute pai in ciah uh a; Damsakpa pen zingciang zong omlai ding cih theilo uh hihtuak hi. Capernaum khua ah tuani zahin teci kipang ngeilo hi. Huih sungah gualzawh lungdamna leh hotkhiat tangkona aw kidim hi. Honpa ahihleh Ama’ bawlsa nopna sungah lungkim mahmah hi. Ama kiangah hongpai thuaksiate amuh ciangin, a lungsim sungah veiina hong om a, Ama’ vang tawh tuate cidam sakikna leh lungnopsak kikna sungah lungnuam hi.

A nunungpen thuaksiate damkik masiah Zeisu in nasep khawllo hi. Zankimpi khit ciangin mihonte ciah khia uh a, Zeisu zong tawlnga thei hi. Khuazang buppi ihmusip lai napi, Honpa on thobaih mahmah in, mi omlohna munah pai in thungen hi”—Ellen G. White, _The Desire of Ages_, p. 259.