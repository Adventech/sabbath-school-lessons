---
title:  Pau-awk Mipa
date:   07/08/2024
---

`Mark 7:31–37 sim in. Zeisu kiang kua hong kipaipih a, Zeisu in bang hihsak hiam?`

Tyre leh Sidon pan Zeisu in Galilee a ciahkik na’ng lamdawt khawng zong selo hi. Tyre saklam pan kualpai in, Sidon gamsung kantan in Galilee bualtui saklam pan hong ciahsuk in bualtui gei hong tungsuk hi. Tuabang a kualpai ciangin lam sauzaw ahih manin, nungzuite tawh kikhawl in a thuhilh hun ding tam ngahzaw lai hi.

A laisungah mikhat kua’n hong paipih cih peuhmah a pulak loh, bengngong pautheilo mikhat hong tung dihdih zen hi. Hipa buaina pen sawt tuakzo hi. Zeisu in hih mipa haksatna telsak ahih manin a tuam vilvel in hopih hi. Topa’n tua mipa a damsak zia pen tulai mite ading tuampian phadeuh hi. A bil sungah Akhutme thunsuk, cilsiat, a lei lawng in khuisak hi. Tua mipa natna omna khempeuh lawng dikdek khin hinapi, bangding in khuisa lai hiam? “Thumaan zakna dingin a kihong lo bilte, Tanpa nialna leii cihte a ngaihsut ciangin khuisa hi”—Ellen G. White, _The Desire of Ages_, p. 404.

Zeisu in lamdang takin tua mipa khua zasak kikin pausak satsat hi. A khuisakna hangthu in, Ama’ septheih na’ng ciang pen mihing’ deihteelna tawh ciangtan sak ahihman ahi hi. Mi deihna sawlngawh hetlo ding hi. Mimal simin amau’ nuntakna a makaih ding suakta takin teelthei a – Nuntakna kumpipa maw, khuamial kumpipa maw hiding hi. Zeisu in bengngong te honsak thei hinapi, a umlote Messiah’ thu up ding sawlngawh lo hi.

Hih tangthu tomno in, Pasian kianglam lungsim taktawh azuan mite ading Ama’ hihsak theihna teng pulakna ahi hi. Nangma upna lungsim khem tawh na pulakna, bangmah gen theilo in naleii awk cihkhawng na thuakkha thei ding hi. Tua na lamdangte in, midangte kisapna phawkpih theihna dingin tha hong guan a, amau’ khualzinna lampi ah kammal omsa khat hong hawmsawn thei sak hi.

`Pasian hong piakkhong zakna leh pauna peuhmah bang hihna in nazang hiam?`