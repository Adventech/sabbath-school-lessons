---
title:  Uite ading Khateh
date:   06/08/2024
---

`Mark 7:24–30 sim in. Hih tangthu sungah bang pilna thupi namu hiam?`

Zanni sinna sunga tona teng a sul zuikik leng, hih tangthu in buaikhop ding dotna pawlkhat nanei gige hi. Zeisu in, tua numei pen ui peuh ci in banghang in kamkhauh pai gamgam hiam? Amah’n a gencian loh hang, tuanu ngaihsut piakna a dawn kikna sungah thunih omthei lai hi. Mark 7:27 sungah, naupangte gilvah sak “masa” ding cihi. A “masa” a om nakleh, a “nihna” om hamtang hi.

A dangkhat pen Zeisu in a neuseh ui a cihteh, uino peuh, lampi dung a ui vakthap peuh a cihna hilo a, innsung a khawi ui a cihna ahi hi. Numei nu in zong hihthu tegel tungtawn mah tawh Zeisu kam a dawnkikna ah ama’ deihna telgen thei hi. Numei nu’ dawnkikna thupi bilbel hi. “Topa aw, uite in zong naupangte’ khateh sabuai nuai a kiate nethei sam hilo hiam” (Mark 7:28) cihi.

Hih numei in koi bangin tuaci dawn theih hiding hiam? A tanu a itna mahmah in pumsawl hithei ding hi. Zeisu in zong hanthawn veve sam hi. Zeisu in a “masa” a omleh a “nihna” om ding cisam hi. Zeisu inbel numei nu pen sabuai nuai a ui bangsak hi. Innsung a khawi ui in sabuai nuai ah a ommah bangin, tuanu zong ama’ tanu a dingin a thumsak hi. Tuabang in ui dinmun ah sual a kia teng tawm dingin kal hi.

Numei nu dawnna in ama’ upna lak hi. Gamlapi panin lamdang takin a tanu a damsakna pen, alian mahmah Zeisu’ vang panin “khateh” kia bek hi a, tua damna in khateh ciangbek ahih peuhmah leh anlum buppi in nasia mahmah ding hi. Tuanu’ ngetna a piak teng pen Zeisu a dingin neucik bekmah hipeuh hi. Zeisu’ lungsim zo a ama’ ngetna pia hi.

“Tua nu tungah ahihna khempeuh tawh, tuanu bangin Israel lakpan in aki pampaih, innkuan pih ahi lote zong, Pasian’ innkuanpih hiveve lai cih hong hilh hi. Pasian’ ta hihna tungtawn in, Pa’ piak theih teng a sangthei ding ahi hi”—EGWhite, _The Desire of Ages_, p. 401.

`Minam ki deidanna peuhmah pen, hih Zeisu’ thuhilhna taw, banghang in kikelkii thei ding hiam? Hih gitlohna koibang in kihemkhia thei ding hiam?`