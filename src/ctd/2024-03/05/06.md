---
title:  A Tuampian Messiah
date:   01/08/2024
---

`Mark 6:34–52 sim in. Zeisu leh nungzuite in bang buaina masuan uh a, koici siansuah uh hiam?`

Nungzuite mission kuan hong ciahkik uh ciangun, Galilee bualtui gei nisuahna lampang munkhat ah Zeisu tawh pai uh in tawlngak hun la uhhi. Ahihhang amau’ tunma un mihonpi tulnga kiim ana tungkhin zawsop uhhi. Zeisu’ muhna ah tuucing neilo tuuhon tawh kibang sa a, tuani sun niloh in thu ahilh hi.

Nitaklam ciangin nungzuite in tua mihonpi an-ne dingin ciahkhia sak nuam hi napi, Zeisu in anvak un cizaw hi. Tua vai a kihona (Mark 6:35–38) tengin haksatna khatpeuh a omciang mihing in amau hihtheih bangin hih sawmpah cihna ahi hi. Ahihhang Zeisu in ahihleh anlum nga leh ngasa nih bek tawh lamdang takin vakziau leuleu hi.

Hibang nasepzia-te in Messiah Zeisu hunlai in laang thei mahmah hi. Amau’ lam-etna ah, Messiah in galte khutsung pan Israel honkhia ding a nopsakna pia ding cih ahi hi. Tua sehnel gam ah mihon tampi takin, a kumpi uh langdo nopna lungsim pua ciat uhhi (John 6:14, 15; leh Sawl. 21:38 enkak in).

Hibang a ngaihsutna mahmah uhpen Zeisu’ muhna ah “tuucing neilo tuuhon” acihcih, Gamlakvakna 27:17 sunga Moses in Israel makai dingin ama’ nungah midang khat teel ding a ngetsak lai in a kammal zat kippha semsem hi. Hih Pasian mite tuucing tawh kisai, laisiangtholui sungah, Israel mite in makai ahi a kumpi ahi zongin a kisapna thu gen hi (1Kum. 22:17; 2Khang. 18:16; Ezek. 34:5, 6 simin).

Zeisu in amau’ lam-etna picing saklo zaw hi. Mipi ciahsak in nungzuite sawlkhia zawsop hi. Rome langdona sungah makaih ding sangin, bang hihzaw ding na um hiam? Midangte lam-et hetloh dingin mualtung ah paito in thungetpih hi. Mi tampi in Messiah pen Israel a suahtak ding kumpi khat in a lam-et mahbang in, mihingte’ mawhna panin a suahtak dingin Amah hongpai ahi hi. Tui tungah a lampaina in, Amah pen piansak sate’ Topa ahih taktakna lahna ahi hi. Ahi zongin a uk dingin hongpai hi zawlo a, mitampi nuntakna tan ding hongpai hizaw hi (Mark 10:45).

`Hih tangthu in, genkholna te diktak in telcian ding a thupi mahmahna koibang in hong hilh hiam? Christ hongpai masakna telkhialhna in mitampi lauhuaina a tut mahbang in, nihveina hongpai ding diktak in tellohna in bangzahta in lauhuai semlai ding hiam?`