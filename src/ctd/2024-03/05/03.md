---
title:  Awsa Lakah Huauna Nazathei Hiam
date:   29/07/2024
---

`Mark 5:1–20 sim in. Hiteng panin Kidona lianpi leh Zeisu vangliatna zong koi bangin telcian thei ding ihi hiam?`

Bualtui tungah a omma uh zanhun mangngilh theihloh a hihleh, Gadarenes a tunni zingsang phawk-huai sem ding hi. Dawiveiipa’ tangthu zongin lungsim sukha mahmah hi. Midang tawh ki zopna khempeuh nusia in, han lakah omin, amahmah suang tawh ki liamsuah hi. “Kuamah in amah kem zolo uh” a – Zeisu tawh hong kimu uhhi.

Tua pa Zeisu kiang hong nawhtai ahih manin, nungzuite in bangmah pau manlo uhhi. Zeisu kiang hong tun ciangin, kunsukin Amah abia hi. “Kunsuk” icih kammal pen Greek pau in proskyneô hi a, “biakna pia” cihna ahi hi. Tua pa in Zeisu pen amah a huhzo dingpa cih thei hihtuak hi. Ama’ kam a honphet leh, dawi gilote lutpah uh a, Zeisu tungah kiko hi. Mihing in sung-aw tawh a tauna nangawn a zatheipa in, dawi gilote kikona za peuhmah lel hi. Vok hon sungah lut ding a ngetuh ciangun, Zeisu’ phalna tawh vok sungah lut uhhi. Vok tulnih bang a om hi a, tuidal tungpan kantan in tui sungah lutsuk uhhi. Vok neite’n suplawh dikdek uhhi.

Dawi gilo te’n Zeisu kua hiam cihpen tellua liang uh a, Zeisu’ maiah vangliatna bangmah neilo ahihlam uh zong tellua ahih manun, nihvei tak a “thuum” lianguh hi zawsop hi (Mark 5:10, 12). Amau sangin vanglian zaw cih thei gige uhhi. Tua tangthu sungah khengvalna namnih om hi. Amasa penin laisiangtho thukham ombang in kihhuaina tawh kidim hi. Han leh misite in sianglo uhhi (Gam. 19:11, 16). Sisan luanna in niinsak hi (Siampi 15). Vok siangtho lo hi (Siampi 11:7).

Anihna ah, hih kihhuaina lianpi in, sialehpha kikal a kidona lianpi nungah a om khilkhial thu ahi hi. Zeisu in dawite hawlkhia (Zeisu’n matnih ngah), dawi-gilote in vokteng that (Satan in matnih ngah) hi. Khua’ mite in Zeisu paikhia sak (Satan matnih ngah), ahihhang Zeisu in a damsak mipa pen Ama’ teci in sawlkik thei (Zeisu’n matthum ngah) hi. Munkhat khat ah hih mipa pen a kideihlo pen missionary pa hi zawzen a, ahihhang, a lamdang tangthu gen ding a neipa ahi hi.

`Nangma nuntakna sung haksatna ah nang hong huh thei Zeisu vangliatna koici lam-et thei ding nahi hiam?`