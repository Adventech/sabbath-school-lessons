---
title:  Levi a Sapna leh Antanna thu Dotna
date:   15/07/2024
---

`Mark 2:13–22 sim in. Levi pen, Alphaeus’ tapa hi a, banghang in Zeisu’ nungzui hong hih kulthei hiam?`

Zeisu’ hunlai a siahdongte pen Rome kumpi khutnuai a om taangpi nasemte ahi uhhi. Jew mite lakpan in a kisam zah sangin tamzaw ngen zel in hauhlawh lianguh ahih manun, mi’ lakah thawl khollo uhhi. Biakna thukham lai, Mishnah thuciam sungah Tohoroth in, “Siahdongte hong lutna innkhat peuhmah siangtholo hi” cihi.

Tua hang hiding hiven, makaite in lungkim lohna tawh “Hih mipa in bang dingin siahdong mawhneite tawh an nekhawm hiam” ci uhhi.

Zeisu in amau’ dotna koici dawn hiam? Nialvat hetlo hi. Nial lozaw in siahdongpa’ lutang tungah ngazaw a; cidam te in doctor kisamlo a, cinate bekin doctor kisam uhhi cizaw hi. Khalam doctor a cihnopna hi a, a cina khate damsak theipa a cihna ahi hi. Cinate kiangah doctor a pai ding mah hilo hiam?

Mark 2:18-22 sungah thuthak khatmah omkik hi. Tangthu nga teng in a thu bulphuhpi, kidona tangthu ahi hi. A kipatna ah Levi in pawi bawl hi. Hih tangthu sungah an tanna thu dotna hong om hi. Zeisu’ nungzuite in, Tuiphumpa John leh Pharisee-te bangin, banghang in antang lo uh hiam cih dotna ahi hi. Zeisu in Ama’ kihelna mopawi khat tawh gentehna khat zang in dawng hi. Mopawi siim mi khempeuh antang peuhmah leh haivai lua ding hi. A hihhang Zeisu in Amah singlamteh ah apai ding ni genkholna in, mopa ki lakhia hi cihi. Tua ni ciangin antan hun tampi om ding hi.

Zeisu in, Ama’ thuhilhna leh makaite thuhilhna a ki kelkiitna pholakna ding gentehna nih gen hi: puanlui pen puanthak tawh kiphop ngeilo a, lenggahtui umlui sungah lenggahtui thak kikoih ngeilo ci in dawng hi. Biakna makaite thuhilhna leh Christ’ thuhilhna kikhai lua hiven. Tua biakna makaite lampi a kisiatdan pulakna zong hipah hi. Mihing in kidopna a om keileh, biakna dik zong khuamial suakthei lel hi.

`Zeisu’ hunlai a te mahbang in, tulai siahdongte cihtheih ding kuate hiding hiam? Eite ngaihsutna koibang in kipuahpha ding ihi hiam?`