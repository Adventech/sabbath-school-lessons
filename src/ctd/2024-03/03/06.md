---
title:  'A Kithuap Tangthu: Khen 2'
date:   18/07/2024
---

`Mark 3:20, 21 sim in. Bang thu omsa khat in Zeisu’ tanaute’ sungah Zeisu lungsim cidamlo ci-in umsak thei hiam?`

Lungsim cidam lohna pen phamawh lua hi. Tuabang thupen, mihing khatin ama’ ombit theihna munah lauhuaina hong suaksak hi. Zeisu’ tanaute in, Amah pen an-ne man loliang in manlah lua ahih manin, a tuaci ding mah hi ci uhhi. Amah ava kemcing ding in kuankhia uh a, tua lai panin, a puanung zaw tangthu khawl phot in, a sungnung zaw tangthu hong lut in, Zeisu pen dawiveii hi ci in ngawh uhhi.

A puanung tangthu leh a sungnung tangthu tegel zong kizawitawnna khatmah nanei uhhi. Zeisu’ tanaute in zong laitheite muhdan pianmah in a muhpih uhhi. Tanau tengin Amah haita ci uhhi. Laitheite in dawiveii ci uhhi.

`Mark 3:31–35 sim in. A tanaute in bang hihnuam uh a, Amah’n koici dawn kik hiam?`

Hihmun san lianah thu tuampi khat om hi. Nanu napa leh tanaute in hong munuam leh, na kimuh kul hilo hiam? A buaina bulpi panin, Zeisu’ innkuanpihte in Pasian’ thumaan tawh kituak lo uhhi. Zeisu in tua thumaan thei khinkhian a, amah tuamtai pah lian hi. Pasian deihna bangin a gamta mite pen keima sanggam pasal numei leh kanute ahi hi cihi. Amah pen Pasian’ Tapa hi a, Amah tawh a kizom peuhmah Pasian deihna bangin Ama’ innkuanpih a suak ding uhhi.

Hih Mark Tangthu Kithuap nihte in deihna thukpi khat neikhawm uhhi. A sungnung tangthu sungah, Zeisu in, innkuan khat amau sungmah aki khenkhap leh kip theilo cihi. A puanung zaw tangthu sungah Zeisu’ innkuan sungah, Ama’ innkuanpihte mahmah khennih kisuah uhhi. Ahihhang tua buaina bel Zeisu mahin siansuah ziau hi. Ama’ innkuanpih taktak pen Pasian’ deihna bangin Amah tawh omkhawm teng ciziau hi (Luke 12:53; Luke 14:26).

Christian tangthu sung tawntung ah zong amau innkuanpihte mah in buaina pia zelzel uhhi. Thu haksapi khat ahi hi. Mark laibu sungah Zeisu in zong tuabang haksatna na thuak cih hong lak hi. Tuabang dinmunte Amah’n telsiam a, tuabang haksatna thuakte Amah’n hehnem hi.