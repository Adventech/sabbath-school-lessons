---
title:  Sabbath’ Topa
date:   16/07/2024
---

Mark 2:23, 24 sungah, nungzuite in Sabbath palsat uh ci in Pharisee te in ngawh uhhi. Jew’ ngeina sungah, Sabbath ni ading thukham 39 om a, tuateng Pharisee te lungsim sungah teng in, nungzuite gamtatna tawh na kituak kha citciat hi.

`Mark 2:23–28 sim in. Pharisee te ngawhna teng Zeisu in koibang in dawnsak kik hiam?`

Zeisu in, David in zong biakpiakna anlum a nekna tawh dawng hi (1Sam. 21:1–6). Tua anlum tepen Sabbath ni ta in a kikhek hi a; tua ahih manin David khualzin ni pen Sabbath ni hilo limlim hi. Zeisu’ cihnopna ah, David leh amite un anlum siangtho a nek manun kimawhsak lo ahihleh, Zeisu’ nungzuite zong buhvui zutna tawh kimawhsak lo hi. Zeisu in Sabbath ni pen mihing phattuam nadingin a kibawl hi ci a, thudang bangmah gen kawikawi tuanlo in, Amah Sabbath Topa ahihna bekmah tawh thukhup hi.

`Mark 3:1–6 sim in. Hih tangthu sungpan, Zeisu in, Sabbath pen mihing ading kibawl ahihna koibang in pulakkhia hiam?`

Khatvei mah Sabbath tawh kisai biakna makaite’ langdona tuakkha leuleu hi. Sabbath cita teu zongin a ni tawh a buai zong hi samlo uhhi. Makaite in Sabbath ni in cina a damsak mawhsak nuam uh hi leltak hi. Zeisu in amaute talsik ding zumhuai sa hetlo hi. A hoih bawlna leh asia bawlna, hotna leh thahna kikal aki langneihna pholak sak hi. Ama’ dotna pen dawn haksa hetlo lel hi; a hoih bawlna nuntakna huutna pen Sabbath tan na’ng in kilawm mahmah lel cihi.

Zeisu in a mi Damsakpa paisuak saklel ahih manin, a langpangte hong hehlua uh a, Amah thahlup liang nading dongmah hong vaihawm pah uhhi. Zeisu in Sabbath palsat hi ci in mawhmat nopna uh pen, Zeisu’ sihna dingin Sabbath tawh thangsiah hong suakzaw tamai hi.

`Hih Sabbath tanna tawh kisai thute panin, tuhun Sabbath tanzia ding bang lampi peuh na muhlawh zawsop hiam?`