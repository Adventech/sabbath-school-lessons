---
title:  Ngaihsutbeh ding
date:   05/07/2024
---

EGWhite, _The Desire of Ages_ laimai 97-108 “The Voice in the Wilderness,” leh _The Acts of the Apostles_ laimai 166,167 “Heralds of the Gospel” sim in.

Mangmuhna 14:6 leh 7 a vanmi masa thupuak leh Mark 1:15 thupuak aki zawitawnna lungngai dih un. Zeisu hong paikikna ding kiginkhol theihna dingin, vanmi masa in tawntung lungdamthu leitung khempeuh ah puak hi. Zeisu’ thupuak leh, vanmi hun nunung thupuak in ki zawitawnna anuai a bangin namthum nei hi:

| Mark 1 | A pawlkhenna | Mangmuhna 14 |
| --- | --- | --- |
| Ahun Cing (Daniel 9) | Hun Genkholna | Thukhen Hun (Daniel 7, 8) |
| Gam Hong Naita | Kamciam Thuciamn | Tawntung Lungdamthu |
| Kisik, Um | Nungzui dingin Sam | Kihta, Phat, Pasian bia |

Vanmi masa in, 1844 kum in akipan, Daniel 8:14 sunga ni 2300 genkholna a dawpkholh thukhen kipatna tangko hi. Thukhenna in bawlsiat thuak Pasian’ mite tungah Pasian gam hong tun hi (Dan. 7:22). Vanmi masa in Pasian kihta ding, phat ding, bia ding leh nungzui dingin hong sam a, Mangmuhna 13 a sapi vangliatna in a diklo pasian kihta, phat in bia dingin hong sawl veve hi.

Mark 1 sunga Zeisu’ thupuak in, lungdam thu tangko kipatna leh leitung bei hun ding Daniel genna tawh ki zawitawn mahmah hi.

**Kikupding Dotnate**:

`Mark 1:1-13 sunga Tuiphumpa John leh Zeisu enkak in. Tuate a ki pulak zia na et ciangin bang pilna ngah nakisa hiam?`

`Tuiphum a khiatna ngaihsun in. Rome 6:1-4 leh John 3:1-8 sim inla, Mark 1:9-13 sunga Zeisu ki tuiphumna saikak in. A kibatna leh aki lamdanna bang namu hiam? Tuiphumna koibang in hong telcian sak sem naci hiam?`

`Mark 1:14, 15 sunga Zeisu’ lungdamthu leh, Mangmuhna 14:6, 7 sunga vanmi masa thupuak enkak in. Hih thute telcianna in tuni na mission nasepna koibang in hong huh thei ding hiam?`