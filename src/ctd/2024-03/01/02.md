---
title:  Nasepna Guallel
date:   30/06/2024
---

`Sawl. 12:12 sim in. Mark in Sawltak laibu bangci gen hiam?`

John Mark kici Mark laibu laikungpu a hihtuak penpa in, AD 40 kiim a Sawltak 12 sung thupiang bang hileh, tangvalno khat hihtuak hi. A tang 12 in amah pen, a hau mahmah pawlpi a panpih den, amau’ innsung ah biakpiak kikhopna abawl sakden nu Mary’ tapa hihtuak hi. Thong pan Peter hong suahtakna leh a gamtat zomna te, Herod sihna tangthu, a nuihzak huai Peter leh kumpipa kikal thute om diudeu hi. John Mark in hih tangthu sungah panmun neilo ahihhang, ama’ genna tengin Barnabas leh Saul tawh a kizopna teng piangsak hi.

`Sawl. 13:1–5, 13 sim in. John Mark in Saul leh Barnabas tawh koici kizop a, bangthu hong piang hiam?`

Sawltak 13 in, AD 46 kumin Saul leh Barnabas mission khualzin kipatna thuteng gen hi. A tang 5 ah John Mark’ thu a pulak lobuang adang pulak lo a, amah pen sawl tangzang hihtuak lel hi. Tang 13 ah Jerusalem ah a ciahkikna lobuang, tua ciangdong zong ama’ thu bangmah gen tuanlo hi.

Ama’ ciahkikna hangthu zong ki pulak selo a, mission nasepna sungah lauhuaina tona tampite hangin ama’ lungsim thanemna hang peuh hihtuak lel hi. EGWhite in, “Mark in Topa’ na sepna sungah lungsim khempeuh tawh kipiak taktak ding pen launa lungkiatna in amah linglawng sak hi. Lauhuaina teng leh ama’ neihsa kicinlahna tawh amah lungkia hi” ci hi—_The Acts of the Apostles_, p. 169. Tomgen leng, ama’ ading haksalua limlim ahih manin kihello mai hi.

`Na khat peuhpeuh sepna, a diak in Christian kalsuanna ah lelhna lungkiatna in a kipelh sak zolo kua om ding hiam? Hihthu in bang pilna ngah nakisa hiam?`