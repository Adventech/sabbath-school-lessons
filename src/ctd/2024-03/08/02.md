---
title:  Pasian’ Geelsa Kiteenna
date:   18/08/2024
---

`Mark 10:1–12; Piancil 1:27; 2:24 simkak in. Kimakna vai Pharisee te dotna sungah bang thaang kizaak khinkhian a, Zeisu’ dawnkikna panin bang pilna nangah hiam?`

Pharisee te in zi kima thei hiam cihthu Zeisu dong uhhi. Zi makna pen Pharisee te in tang phamahmah uhhi. A dotna uh thubulpi tua ahi hi. Shammai sangpi ah hihthu khauhsak phadeuh a – ta neilote, neihsa bangmah neilote, pumpi tawh zi kin lote leh zualzangna cihte bek tawh phal uhhi.

Hillel sangpi in ahihleh nemsak zawdeuh a, thu khatpeuh tawh ma sakthei a, a nungah thubuai tampi in hong zuikik phial zongin, tu tadih in thu daihsakna ding in phal uhhi.

Amau’ dotnop thuthuk phualseel khat nei uh a, kimakna peuhmah kiphal limlim hiam cih ahi hi. Hih dotna sungah, tu laitak in Zeisu omna mun Jordan gun nisuahna lamteng a ukpa Herod Antipas vai tawh Zeisu thaang ah awksak nuam uhhi. Antipas in azi ma a, ama’ sanggampa’ zi Herodias teenpih hi. Hibang a zualzangna Tuiphum John in taai ahih manin a gawl-aat (Matt. 14:1–12) hi.

Zeisu in Pharisee te’ dotna a dawnna in, Moses in bang thu hong pia hiam cihi. Pharisee te dawnkikna pen Thuhilhkikna 24:1-4 sunga, kimak khit ciangin teenkikna tawh dawng uhhi. Moses hunlai a Israel mite in zong kima thei zel uhhi. Tua vai thukham pen Thuhilhkikna 24 ah om a, numei lam kepcinna hizaw pian hi. Tuapen Zeisu’ hun ciangin Hillel sangpi in, bang thu peuh hi taleh kima thei ding ci in nemsak hi. Thukham a bawlna uh pen, numei ki simmawh in aki pampaih khak ding vaukhaamna ahi hi.

Thuhilhkikna 24 sunga thukham kinial pih sangin, Zeisu in Pasian’ gelsa kiteenna Piancil 1 leh 2 sungteng tawh dawngkik hi. Pasian in a kipatcil in pasal khat numei khat, mimal nih bawl ahih thu (Pian. 1:27) pulak hi. Tuakhit ciangin pasal in a nulehpa nusia in azi beel ding a, amau nihgel pumkhat suak ding uh cihi (Pian. 2:24). Hih kipumkhatna in kiteenna kipsak hi. Pasian’ gawmsa mite mihing in khen keita uhhen.

`Note lakah kiteenna thu pen mipi in koibang in thahatsak thei ding hiam? Kiteenna a kitat sak mite koibang in huhthei ding nahi hiam?`