---
title:  “Bang Kong Hihsak ding Deih Nahi Hiam?”
date:   22/08/2024
---

`Mark 10:46–52 sim in. Bartimaeus in Zeisu hongpai laitak in bang hih hiam?`

Lungdamthu Mark sungah tu ciangdong mahin, Zeisu in Ama’ nalamdang bawlna leh Amah kua cih peuhmah tangko loding in mipi khaam hi. Hiteng ah zong, Jericho pan paikhia ding hita a, lamgei ah mittaw khatin khutdawh ngenin om a, Nazareth mi Zeisu hongpai a theih ciangin “David’ Tapa Zeisu aw, kei hong hehpih in” (Mark 10:47) ci in a kiko hi. A laibu piandan limlim in, gamdaih ding thupiak ngah mipi khempeuh in zong, tua khutdawh ngenpa gamdai sakzo tuanlo uhhi.

Bartimaeus in a aw sangkhan zawsop in, “David’ Tapa aw hong hehpih in!” (Mark 10:48) ci in kiko teitei hi. Ama’ kammalte in Zeisu pen Messiah hi a, Amah in damsak thei ding cih upna nei hi. “David’ Tapa” cihpen Zeisu’ hunlai in ngaihdan thunih om a – Israel kumpi’ tokhom puahphat kikna hi a (Isaiah 11; Jer. 23:5, 6; 33:15; Ezek. 34:23, 24; 37:24; Mic. 5:2–4; Zech. 3:8; Zech. 6:12 cihteng simin), tua mipa in zato mangpipa leh dawi hawlkhia theipa hi hamtang ding hi.

Zeisu khawl in mittawpa samsak hi. A ciapteh huai khat mittawpa in Zeisu kiang a zuat kawmin a puan tungsilh suahin lawnkhia hi. Zeisu’ hunlai mittawte in mi’ nuai ah tagah meigongte tawh om uhhi. Hih mite dinmun in taangpi nuaisiah ah omuh a lauhuai dinmun ahi uhhi. A puan tungsilh pen ama’ galdalna hih ding hi. Tua a nutsiat lel pen Zeisu in damsak ding cih upna aneih man ahi hi.

Zeisu lungkia hetlo hi. Lungdamthu sungah huhna kisam in Amah azuan khempeuh in ngah uhhi. Zeisu in James leh John a dot dotna (Mark 10:36) mah dongkik hi; “Bang kong hihsak ding deih nahi hiam?” (Mark 10:51 enkak in) cihi. Thakhat mahin mittawpa in khuamuh ding mah ngen pah a, Zeisu in zong piapah hi. Mittawpa in lampi tawntung ah Zeisu zui hi.

Hih tangthu in Mark sunga nungzuihna thu a tawpna hi a, laibu tawpna dingin mittaw adang khat tangthu Mark 8:22-26 sungah zong omlai hi. Hih tangthu nih tegel in, nungzuihna peuhmah ah mittang thak tawh leitung en uh cihna hi a, acil lamin siangmuh mello ahihhang Zeisu’ makaih namun khempeuh ah zui uhhi.

`Khatveivei koibang in, “Zeisu, David’ Tapa aw, kei hong hehpih in?” ci in na kiko hiam? Bang hong piang a, bang pilna na ngahlawh hiam?`