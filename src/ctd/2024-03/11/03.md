---
title:  A Nunung Nitak An
date:   09/09/2024
---

`Mark 14:22–31 leh Pai. 24:8 sim in. Hih munte ah Christian’ upna sungah thu kician bang om hiam?`

Mark 14:12 sungah, Paisan tuuno emni, silngo sawhloh khomun nek masakpen ni pulak hi. Thursday nitak in tua an kine hi.

A nunungpen nitak annekna ah Zeisu in phawkna thak khat bawl hi. Tua pen Jew mite Paisan-pawi pan in hong piang hi a, Israel mite Egypt nusia in, Sinai a Pasian tawh thuciamna khat a bawlna pan ahi hi. Tua thuciamna (Pai. 24:8) sungah, Moses in biakpiakna ganno’ sisan pen mipi tungah theh in “Hih thute khempeuh tawh kizui in Topa in note tawh a bawlsa thuciamna sisan en un” cihi.

Zeisu in a thakpat sak Topa’ nitak-an a neklai un, paisan tuuno’ sa kibawl selo hi. A hang- thu pen Zeisu mahmah in Pasian’ Tuuno ahi hi (John 1:29 tawh saikak). Topa’ nitak an-nekna sunga khomun in Ama’ pumpi limpua hi. Thuciamna Thak (Jer. 31:31–34) pen Zeisu’ sisan in kipsak a, lengtui hai in tua lim apua hi. Amah in “Hihpen mitampi ading in a luang, thuciamna thak a kipsak Keima’ sisan ahi hi” (Mark 14:24) cihi.

Tuateng khempeuh kawmkal ah, Zeisu in, Ama’ nungzui tengin nusia ding ci talailai hi. Zechariah 13:7 sunga, namsau in tuucingpa satin tuute kitheh thaang acihpen bulphuh in a gen ahi hi. Zeisu tuucingpa hi a nungzuite tuute ahi uhhi. Tuapen a lungkiathuai thukhauh ahi hi. Hitaleh Zeisu in lam-etna kammal tawh zomto in, Ama’ thawhkik ding genkhol hi. Nungzuite’ maiah Amah Galilee ah paikhol ding cihzong genzom lai hi. Tuathu a genkholpa pen bel Mark 16:7 sunga Zeisu’ han a om tangvalpa hihtuak pen hi.

Ahihhang nungzuite in sanhak sa uh a, a diakin, Peter inbel, mikhempeuh in hong nutsiat hang, ke’n hong nusia kei ning aci hi. Bangbang aci uh zongin Peter in aklui nihvei a khuanma in thumvei Amah nial ding cikhol hi. Tua genkholna in, Zeisu aki thusitna leh Peter’ nialna teng hi a, tu mahmah in zong tua mahbang hiding hi.

`Pasian tungah hi ding hihloh ding cihkhawng kamciam napiak samsam napi, na tangtut loh ciang khawngin bang naphawk hiam?`