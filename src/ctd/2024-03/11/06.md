---
title:  Nang Kua na Hiam?
date:   12/09/2024
---

`Mark 14:60–72 sim in. Peter’ gamtatna tawh a kilehngat in, tua thupiang te Zeisu in a dawnna tawh tehkak in. Tua kibatlohna pan bang pilna i ngah thei diam?`

Mark 14:53-59 sungah Zeisu pen Sanhedrin mai ah thusitna masa ding in hong paipih uhhi. Tuapen Zeisu’ mai a khakna ahi hi. Biakna makaite in Zeisu ngiimna tupna a langdo kinken uh ahi hi. Lungdamthu gelhpa in amau’ teci panna peuhmah diklo den ahih manin kisaansak mello hi cihi.

A nunungpen in siampilian in Zeisu thu dong ngiat hi. Acil lamin Zeisu in dawnglo hi. Siampilian in bel Pasian’ maiah kiciamsak a (Mate 26:63), Messiah nahi hiam ci in tangdot hi. Zeisu in zong himah ing cipah set a, Daniel 7:13, 14 siksan in, Mihing’ Tapa in Pasian’ taklam ah tu in van’ meii tawh hong tuaksuk ding hi cihi. Tuapen siampilian ading in khengvallua ahih manin, ama’ puantual balkeek in, Zeisu sihna ding council mai mahah thu pia hi. Makaite in Zeisu’ cilphih uh a, a maitang khuhsa in sat uh in, kua in hong sat hiam ci in dong uhhi.

Zum sungah Zeisu ki sittel in thumaan teci apan laitak in, Peter in zong a pualam ah zuau teci pang hi. Hihpen Mark sungah a kithuap tangthu gukna leh a nunungpen hi a, tuasung ah thu kilumlet teng ki pulak phadiak hi. Hiteng ah gamtatna kiton nih om a, Zeisu leh Peter, a kilehngat in gamta uhhi. Zeisu in thumaan teci pang a, Peter in zuau gen hi. Peter pen agei a om mite in thumvei sitset va hopih uh in, Zeisu tawh kipawl hiteh acih uh ciangun, samsia tomlo liang hi.

Aklui nihvei a khuan lianleh, Peter in thakhat in Zeisu’ genkholsa, tua zan mahmah in a Topa thumvei nial ding acihpen phawkkik vat hi. Lungsim kitam in kapta hi. Hiteng ah a kilehbulh thu, - Zeisu thu kisitna a tawpna ah, Zeisu’ maitang khuhsak in sat uh a, kua in hong sat hiam “gen” in ci uhhi. Kua’n sat cih muthei lo ahih manin a simmawh bawlna uh ahi hi. Tuabang in a hih laitak takmah in Peter in zumhuang sung mahah Zeisu’ genkhol mahbang in nial vanvan hi. Zeisu a nialna tawh, Peter in Zeisu pen Messiah hi cihi.

`Zeisu’ nung zuinuam napi in a guallel denkeei khat, bang lam-etna kammal tawh na hanthawn thei ding hiam? Zeisu’ deihna thei gige napi a zui theilo kuapeuh ki omkha hiam?`