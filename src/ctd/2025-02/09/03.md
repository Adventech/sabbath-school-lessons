---
title:  Buaina lakah Lam-etna
date:   26/05/2025
---

Late’ kammal a tamzaw limpua vive hinapi, hih leitung ki puahphatna ding kammal te mun hong tun ciangin, limpua hipeuh e cih ding haksa veve hi. Late 46 in zong, Christ hong pai ciangin hih leitung pumpi mahmah kikhel ding cih hong phawksak hi. Suangpi te leh tuipi tebek hilo in; leitung’ tangthu sungpan a lauhuai mahmah mihing ki ukna in kum tultampi sung thuaksiatna tampitak tungsak khin ahih manin; leitung’ kumpite pukgawp ding cihi. A tawpna ah, hih vangliatna teng, leh tuateng in mihing tungah hong tunsak gitlohna leh thuaksiatna teng khempeuh beisiang sitset ding hi.

`Jeremiah 4:23–26 simin. Hihthu in mailam a hong piang ding leitung, “vantung thak leh leitung thak” beek ahi zongin koici gen hiam (Mang. 21:1)?`

Laisiangtho genkholna in leitung thupiang ding hong gen hi. Daniel 7 sungah, tuipi tungah huihpi nung lakpan minamte hong pianna thu gen hi. Kidona huihpi in Gentile tuipi (leitung) ah nunga, kumpi khatkhit khat piangsak hinapi khat in zong mihingte buaina veng sak zolo hi. Leitung makaite i muan mahmah te zong eite mahbang in mawhnei angkhual vive mah hilel uhhi.

Daniel muh kumpi khempeuh in Pasian’ mite ading bitna piazo khat zong omlo uhhi (a hoih zawdeuh khat peuh omthei). Ahi zongin eite in vantung gam mite ihi khinzo a (Phil. 3:20), leitung buaina te tungsiah ah a liing theilo kumpi tokhom khat om (Ezek. 1:26). Zeisu in hih leitung in zong Christ hong paisuk kuan ciangin haksatna tam semsem ding (Mate 24) ahihhang, hih leitung bangpeuh piang taleh, upna tawh lenkip peuhleng, Pasian in nakhempeuh uk a, Ama’ kamciam: “Minamte lungkham in kumpi gamte kiling uhhi; Ama’ aw gingkhia sak a, leitung kicimgawp hi. Vanglian Topa eite tawh hong omkhawm a, Jacob Pasian eima’ belh ahi hi” (Late 46:6, 7). Huntom nate sawt omlo ding hi. Hunsau nate bek om ding hi. Zeisu tungah lungdam ko leng nakhempeuh hilel hi.

`Hih leitung in buai niainuai in kep zawhloh hita hi. Daniel 7 sunga genkholna in, thumaan takin om peuhleng na khempeuh ei a ding hoih ahihna koici gen hiam?`