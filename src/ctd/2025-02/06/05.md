---
title:  Zeisu Biakinn ah
date:   07/05/2025
---

Hotkhiatna tangthu sungah kitelkhialhna om kinken hi. Pasian in hunkhat lai in Amah tawh kikhawlhna bang nopsakna teng ngahkik dingin hong deihsak hi. Ahihhang mawhnei mi in Pasian’ mai tung peuhmah leh kisia ding uhhi. “Gitlohna lamsang adeih Pasian nahi kei a, siatna in tawlkhat zong nang tawh a omkhawm thei ahi kei hi”(Late 5:4). Tualai hun mah in David in zong “Kei kahih leh a kicing itna kip suang in, na inn sungah ka tum ding a, nangmah zahtakna tawh kun in a siangtho biakinn lam nga in, kong bia ding hi” (Late 5:7).

`Haggai 2:7–9 simin. A nihna biakinn a kilam laitak in, kamsang Haggai in a lamdang kamciam khat bawl hi: Biakinn thak in biakinn lui in minthang zaw ding ci hi. Tua genkholna in bang khiatna nei hiam?`

Biakinn masa Solomon in aapna a bawl ciangin, Canaan tundong Israel te a tonpih Pasian’ ompihna Shekinah meii in biakinn sung hong kidim ahih manin siampite in na semzom thei nawnlo uhhi (1Kumpi 8:10, 11). Biakinn nihna aapna ni ciangin, Pasian’ tokhom limpua thukham singkuang hong omlo a – Jeremiah in seel cihi. Tutung ciangin Pasian’ ompihna in biakinn sung hong kidim nawnlo hi. Tuathu in lungsim kitamzan sak hi. Haggai’ kamciamna in koibang in tangtung mawkmawk thei hiam?

Pasian hong sunglut Zeisu in silehsa pumpi tawh hong kilatna pen biakinn nihna sung ahi hi. Pasian Amah’ ngiat in puandal nungpan in hong paikhia in eimah khatmah bang in a kisiasa leitung eite lakah hong kihel hi. Pasian’ Tapa in mihing’ Tapa hongsuak ta ahih manin, Ama’ maitang mu thei, a aw za thei, teci pansak thei hihang. A siangtholo miphakpa (Mate 8:3) a lawn etpak theih ahi hi. Pasian’ kianglam kihei in vanaih leng, Amah zong eilam hong kihei in hong naih hi. Ei kiangah Amah mimal ngiat hong tuaksuk hi. Laisiangtho in Zeisu tawh kisai: “Nungak khat gai in tapa khat nei ding a, ama’ min dingin Emanuel kiphuak ding hi. Emanuel a khiatna eite tawh hong omkhawm Pasian a cihna hi” (Mate 1:23) cihi.

`Singlamteh pen Pasian’ itna lahkhiatna lianpen ahi hi. Pasian hong itna aki ciap theihna ding koibang dan teng peuh om thei ding hiam?`