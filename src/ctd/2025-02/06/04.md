---
title:  Paisan Pawi Tuuno
date:   06/05/2025
---

Mangmuhna laibu in Zeisu pen “Tuuno” a cihna sawmthum vei bang om hi. Tatkhiat ding aki ngiim cillai panin, Pasian’ mite in hong pai ding Messiah limpua in tuuno zang khin uhhi. Abel in “ama’ ganno lakpan ta upa” (Pian. 4:4) piakhia a, Israel in kamciam gam zuan dingin Egypt a nutsiat madeuh in, amau leh a ganhing khempeuh pan ta upa tengpen, kumkhat apha tuuno tawh tankhia uhhi (Pai. 12:5).

`Pai. 12:1–11; Isa. 53:7, 8; 1Cor. 5:7; leh Mang. 5:6 simin. Zeisu in Paisan tuuno ahihna hihmun tengin bang gen hiam? Eimah mimal ading bang khiatna ni hiam?`

Christ a sih, thawhkik leh vankah khit tawlkhat ciangin, Peter in hu-muamna tawh “Napu napa te uh nuntakzia, bangmah in a kimanglo nuntakna panin hong suahtak sakna dingin Pasian in note’ man ding in a piakpen, a mankiam thei ngun leh kham bang hilo in, tuuno bangin paubaanna a omlo, a manpha mahmah Christ biakna in hong kipiakna tawh Pasian in note hong suakta sak hi.” (1Pet. 1:18, 19).

Zeisu in mihing khat hihna tawh Pasian lungkimpih nuntakna nungta hi; eite ihihleh mawhnei hihang a, tua mawhnei nuntakna in hong Piangsakpa’ thu a zuaupi teng gen hi. Zeisu in “Adam nunung” (1Cor. 15:45) cihi. Eite’ guallelhna munah Amah’n picing takin nungta hi. Mihing ahihna tawh, mihing hih ding khempeuh Amah’n hih hi. Picing takin Pasian’ minthanna lengkik sak hi. “Kei nong muh khit nakuh leh, Pa namu khin zo uhhi” (John 14:9l).

Zeisu in Paisan tuuno taktak ahih manin Paisan pawi ni in kikhai hi. John 18:19, 20 sungah Zeisu in “mi khempeuh theih in thu kagen” cihi. Tua mahbang in Paisan tuuno tungtang a Pai.12:5, 6 sungah, Israel mite in Paisan pawi ading tuuno khat teel ding a, gawh hun a tun mateng “kemcing” ding ci in vaikhak hi. Siampi lianpa in Zeisu’ thuhilhna tawh kisai dotna a bawl ciangin, Amah in biakinn sungah thuhilh in nisim in a om tawntung ngaihsut huai cihi. Ama’ nuntakna, a nasepna leh a thuhilhte in Amah bang hiam cih hong lak hi. Amah melhemna neilo Tuuno hi a, a vanglianpen Pasian’ dikna leh minthanna lahna ahi hi.

`Eima nuntakna sungah Zeisu’ nuntakna koibang in lengkik sakthei ding ihi hiam?`