---
title:  Bawngte leh Kelte Sisan
date:   05/05/2025
---

Pawlkhat in sagawh biakna pen mawhsak mahmah in, ngongtatlua, khauh gemgam, thutanglo ci uhhi. Cihtheih ding mah hi. Mawhnei a ding mawhneilo Christ’ sihna in ngongtat, khauh in thutanglo hi. Tua hangmah in mawhna thubuai vengsak thei pah hi. Tua Christ’ sihna in ngongtatna, khauhna leh thutang loteng mah hong lak hizaw hi.

`Heb. 10:3–10 simin. Hih tangthu tengin laisiangtholui sunga Pasian’ mite’ sagawh biakna koici hong hilh hiam? Tuateng in mawhneite gumkhia taktak zolo ahihleh, banghang in tua biakna te kipia hiam?`

Tuuno leh ganno dang biakpiakna te in Pasian’ Tuuno biakpiakna teng limpua ahi hi. Upna tawh nasepna hi a, mawhneite in hong pai ding Messiah a upna uh kitel takin a pholak theihna ding uh hizaw hi. Hihte pen limpuate kici a, tua limpuate in a limpuak uh a taktak hong tangtung hi. Pawlkhat bangin tua biakpiakna tepen “genkholna neu” ciliang uhhi.

Sagawh biakna tawh kizom kithoihna te ahihleh khualzin ding bang ahi hi. Meileng, bus leh vanleng letmat khawng nalei ciangin, khualzin theita cihna na hipah naikei hi. A huangsung lut theihna ding letmat hiphot phot a: hongpai ding khual ah zin thei taktak ding cih kamciamna ahi hi. Tua laidal tungah na deihna teng omkhin ding ahihhang, tua laidal in napai na’ng munkhat peuhpeuh ah hong tonpih thei tuanlo hi. Huangsung na lut theih khit nakleh, khualzin a kipan na hita a, na piaksa bangin a ngah khin na hita a, tua laidal kul toto nawnlo ta hi.

Sagawh biakna zong tua mahbang ahi hi. Panmun thupi mahmah khat nei uh hinapi, khatvei a kibawl khit nakleh, amau un khiatna nei nawnlo ahihna zong Zeisu’ sih lai in, Siangtho mun leh Siangthobel mun kikal a puandal phelnih a kisuahna in hong telcian sak taktak hi (Maku 15:38). Sagawh biakna buppi leh biakinnpi in singlamteh tungah Zeisu’ hong sihna kawk uhhi. Zeisu in singlamteh tungah Ama’ kamciamsa teng a picin khit, gualzo takin hong thawhkik khit ciangin, limpua teng kisam nawnlo ta hi.

`Hong sunglut Pasian’ Thu Zeisu’ sihna bek tawh aki thoihdam thei tua mawhna in bang zahin siahuai hiam cih ngaihsun in (John 1:1–3, 14). Hihthu in mawhna tungah eima muhdan ding bangteng ci hiam?`