---
title:  Ruth leh Boaz
date:   09/06/2025
---

Naomi in ama’ nuntakna ah thusia tampi hong tung ahih manin a min pen Mara hizaw leh ciphial hi (Ruth 1:20). Piangsakpa tawh i kizopna pen mawhna in hong suksiat sak a, khalam zawngkhalna hong tun hi. Mailam mial didu a, lo nawlpan an-sangh peuh tawm in i nungta a, hih leitung nopsakna khateh teng peuh nuntakpih hihang. Ahihhang, muhna thak khat i muh ciangin nakhempeuh hong kikhek a: tuapen Pasian in eite hong mangngilh lo cih ahi hi.

`Ruth 2:5–20 simin. Banghang in hih munsan in a tangthu buppi laigil hithei ding hiam? Naomi in huhpa khat a muhna pen banghang in thuhoih hithei ding naci hiam?`

Naomi in bangmah nei nawnlo ahih manin, Moab gamah a lal ma in a leibaa neih teng loh kik na’ngin, a neih munlehgam teng zuak dingin hong ciahkik hihtuak hi. Israel sungah neihlehlam taan mimal te in Kamciam Gam ah amau’ neihlehlam ngahkik theihna ding Pasian in vaihawmsa in koihsak khin a: a naipen tanau khat in tatsak thei cihi. Boaz pen lokho midik ciangbek hilo a; tanau khat zong ahi hi. Leibaa na lohzawh kei a, Israel sungah mun ngen ding nahih leh, tanau kinai khat in hong hihsak thei hi: “Sanggam khat zawng in, ama’ neihsa a zuak leh, amah a tankhia ding tanau khat hongpai ahihleh, ama’ sanggampa zuaksa teng tankik thei ding hi” (Siam. 25:25).

Boaz pen mi lungsim hoih khat cihciang bek hilo in, piakkhiat a phal tanau khat ahihna mahmah in thuhoih pen hi a: hih numei nihte zawngkhal paisuak lo ding cihna hipah hi. Christian te in Boaz pen Christ’ limpua in koih den a, Christ pen hong Piangsakpa hibek lo in, eimah tawh ki tanau nai mahmah ding teel, silehsa mihing taktak hongsuak a, tua hang mahin, Amah mah “mihing’ Tapa” kici ngiat hi (Mate 12:8; Maku 8:31; Luka 22:22, John 3:14).

Mi tampi takin Pasian pen gilo sa mahmah uh a: i lungsim sunga neihlehlam teng sittel dikdek hi peuhleng, Amah in vantung hong tungsak ding a, ahihhang eima pilna peuh tawh zongtawm ihihleh Pasian in hong haza mahmah ding hi. Boaz sunga hong kilak Christ lim in, tuabang thu teng khempeuh hong nilkhiat sak ding hi. Eite khalam zawngkhal mahmah ihihna Pasian in hong thei gige a, Ama’ mo dingin hong ngai hi.

`Piangsakpa in Ama’ piansak tetawh kipawlkhawm bek thamlo, amau a ding sihlawh nuam liang cih lungsim sungah koih in. Hih a lamdang thumaan in, eima omzia i kimuhna koibang in huzaap thei cing naci hiam?`