---
title:  “Khomun Innpi” sungah Kialpi
date:   08/06/2025
---

Christian upna langpang te in hih leitung a nuntak zia taktak pen (a) Pasian omlo (b) thusia a zozo ding vangliatna bangmah neilo (c) ei natlehsat khawng awlmawh selo ci uhhi. Laisiangtho tangthu leh thupiang tampi takmah in hibang upmawhna te maanlo cih hong laktel mahmah hi. Pasian in Amah langdona peuhmah a gaau in a sulzuih ding phal sak hi. Eima’ deihteel theihna palsat kei peuhleng, Amah’n hong ompih a, mihing tangthu sungah na hong sem in, mawhna leh thuaksiatna a veng theihna dingin hong makaih den hi. Etpak dingin Ruth tangthu mahmah hipah hi.

`Ruth 1:1–5 simin. Naomi leh Ruth tegel in bang haksatna nei uh a, bang in piangsak hiam? Hibang dinmun in leitung mihingte phut ding thute koibang in hong lak hiam?`

Hih tangthu a kipatna lamah thu kilehgenna khat om hi: “Khomun Innpi” cih khiatna a nei Bethlehem khua ah kialpi tung dihdih hi. Eden’ hauhna bang hong phawksak zawzen hi. Pasian in Adam leh Eve kiangah “Huansung a singkung khempeuh pan suakta takin na nethei ding uh” (Pian. 2:16) ciliang hi. Mihing in a migi mahmah Piangsakpa kepcinna sungah hauhna tawh hong kipan hinapi, amaute in tua tanvo teng pen mawhna sal suahna tawh khek ziau uhhi. “Lei ah na ciahkik mateng in na maitang ah khua-ul kaai in na nasep ciang bekin an na ne ding hi” (Pian. 3:19) Pasian in Adam tungah cihi.

Naomi mahbang in, eite zong Pasian hong geelsakna bulpi gamh i luahna panin gamh kitaan ahih manin haksatna kithuak hi. Eden pen hong kipia-khong ahih teei hang: ki tang paisuak lo in: mihing in suakta takin langdo thei a, mihing in amau’ mailam hoihna ding peuhmah amau vaipuak hilel hi. I kipatcilna ah, Pasian’ thupha nuai ah a siangtho leitung buppi a “zo-gawp” ding hinapi hang a, tu in ahihleh, hong kizo-gawp zawsop hi. Angkhual mihing in neihlehlam a zon hangin lutang natna leh thuaksiatna bek mu ding hi.

Tuahsiatna ding bel genvet omlo hita hi: leitung in hauhna tampi piangkhia sak in, Pasian hong itna teci pang kinken hi. Hita mahleh mihing duhhop huaihamna leh mawhna ngongtatna kikal ah, leitung eimah’n zo-gawp ding sangsik in amah’n hong zo-gawp zaw hi. Khatvei ciangin tuateng khempeuh beisiang ding hi.

`Kum tulguk sung i mawh i sih khit ciang nangawn in, hih leitung mahmah in Pasian hong itna lamdang leh piansak theihna koibang in hong lakden lai naci hiam?`