---
title:  Boaz, Tankhiapa
date:   10/06/2025
---

Boaz in Ruth tenpih dingin ngai mahmah lel hinapi, kidalna khat na om hi. Tuanu leh a mun-gam teng a neithei ding a naizaw tanau khat omlai hi. Boaz pen Christ limpua dingin tuat leng, kidona lianpi sunga a kituh uh thukhat mah hong kilang ding hi. Christ in eite hong it hinapi, Amah sangin a “kinaizaw tanau” khat mah na om zel a: Satan ahi hi.

`Anuai a munteng in, mihing tunga Satan in keima aa hi a cihna bangteng om hiam? (Job 1:6–11; Mate 4:8, 9; Jude 1:9; Luka 22:31).`

Vantung kikhopna sungah Satan hong kilang a, amah in Pasian kiangah “leitung ah paisuk paitohna pan” (Job 1:7) cihi. Pasian in midik Job na phawkkha hiam a cihpen, Satan in ama’ neihsa naci khinzo a, Job’ lungtang pen Pasian in neizo taktak lo a cihnopna hi. Ama tungah nangmah hoihphot nahih manin, amah’n zong nang hong zui hibek hi acih nopna ahi hi. Ama’ tungah nangma’ hoihna khawlsak lecin Job lungsim taktak hong kidawk ding a cihnopna ahi hi.

Jude in zong, Israel sunga a minthang tangthu khat nei hi. Pasian in Moses’ luang a phum khit ciangin (Thu. 34:6), a sawtlo in amah kiphong kik hi. Ei kamkup theihluatna a omloh hang, Moses luang thu kituh uh a, Satan in keima’ mi hi cihi.

“Christ in misi a photkik masapen nading ahi hi. Nuntakna Kumpipa ahihna tawh han geilam hong naih tak ciangin, Satan in, ama’ ukzawhna a ding patau ta hi. Ama’ dawi gilote tawh amau huam gamsung hong sikpa tawh thu kinial uhhi. Pasian nasempa pen tu in ama’ galmatsa suakta hong cita hi. Moses in Pasian’ thukham zui zolo; Jehovah bekin a neih ding minthanna teng amah kisuan—vantung pan amah a ki hawlkhiatna mawhna mah palsat ahih manin, Satan ukna nuai ah hong tungta ci in mawhpaih hi.”—Ellen G. White, Patriarchs and Prophets, p. 478. Kician takin, Christ in Satan’ mawhpaihna teng nial in Moses thokik sak hi (Mate 17:3).

Ruth 4:1–12 sungah, Boaz in Bethlehem khua, Christ in hih leitung ah tanau kinai khat bangin hong paina khua kongpi ah vapai hi. Upate hong kikaikhawm uh a, a nunung pen in, Jew ngeina neihsa ciaptehna ahi a khedap uh kikhek uhhi.

Khua khat ah a kongpi pen thu khensatna mun in kizang a: tuapen thukhenna mun lim ahi hi. Daniel 7:13, 14, 22, 26, 27 sunga thukhenna hong lengsak hi. Thukhenna a dipkuathuai na teng mangngilh loh ding thupi hi. Thukhenna pen “misiangthote maipha piakna” hi a, tua zong Christ in ei a ding hong piaksak manbek ahi hi. Tua mahbang in Boaz in zong a mo’ man pia hi.