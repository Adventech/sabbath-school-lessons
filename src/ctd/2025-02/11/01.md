---
title:  Ruth leh Esther
date:   07/06/2025
---

### Tukalsung Simding

Ruth 1:1–5; Ruth 2:5–20; Job 1:6–11; Mate 4:8, 9; Esther 3:1–14; Mang. 12:14–17.

> <p>Kamngah</p>
> “Inntual a kumpinu Esther ding a om kumpipa in a muh ciangin, Esther in kumpipa’ maipha ngah a, kumpipa in akhut ah a tawi kumpi ciangkhut pen Esther lamah a zan hi. Tua ciangin Esther in hong naih in tua ciangkhut dawn valawng hi” (Esther 5:2).

Tukal in zong hun nung thupiang ding hong lakkhol te zomlai ding hihang. Mi nungta tungah a piang taktak te zangin Pasian in, Ama’ muhna hong lak in, i teltheihna dingin a khitna zong hong hilhlai in, upna hong thakhauh sak hi.

Sim zawhloh suanlehkhak anei numei nih tangthu lamah pai leng: Ruth leh Esther ahi uhhi. Amasa nu pen bangmah a neilo meigong, a tanau midik Boaz tawh a kimuh ciangin lam-etna neithei pan hi. Amau kitenna pen Christian te ading a etteh huai mahmah zawlthu khat hi a, Christ hong itna lengkik sak mahmah hi.

Anihna nu pen gamdang a peem numeino khat hi a, ama’ minam suksiat na’ng thaang kizaak amuh ciangin, amah mah pii ding in, a minamte a honkhia nu ahi hi,

Genkholna sung peuhmah ah, numei in Pasian’ pawlpi limpua a, Pasian in a pawlpi a awlmawh zia lahna ahi hi. Hih numei tegel laisiangtho sungpan en ding hang a, amau gel nuntak zia pen Pasian Thu sungah nungta tawntung ahih manin amau’ phutkhak thute panin pilna zong ding hihang.