---
title:  Euphrates Kang
date:   25/06/2025
---

Babylon’ thahatnapi khat pen, Euphrates gun in khuapi-kulh nuai ah luangsuk in, khuapi in ciangtan omlo in tui zangthei uhhi. Tua mahpen ama’ thanemna khat hong suak kik hi. Tanglai Babylon kumpinu khat ahi Nitocris in, gundung teng khempeuh lei tosak in khuapi lam zuatna lampi in bawl a, tuapan in tua gun in ciknawngpi khat hong suak ahih manin, tembaw nasemte in nuamtakin nasem thei uhhi. (Nitocris pen Nebuchadnezzar tanu Belshazzar’ nu hi).

Cyrus in zong tuabang hihtheih sawm in, Euphrates kangsak leh, khuapi-kulh nuai panin ama’ galkapte nuamtakin khuasung lut thei ding cih ngaihsun hi. Khuapi sunglam panin, gundung zui a khuapi-kulh na kicing lo cih a muhna panin, zankhat thu in khuapi hong puk hi. Tanglai Greek tangthupu Herodotus in, “Babylon khua laizang a teeng mite in, khuanawl lamteng pukkhin cih peuhmah na thei khalo uhhi. Tua laitak pen pawipi hun hi a, mikhempeuh laam in gualnopna uang takin bawl uhhi”—Herodotus, The Histories, Tom Holland, trans. (New York: Penguin, 2015), p. 94.

Hih pawi a cihpen, Daniel 5 sunga pawi bawl a cihpen mah hipah lello diam?

`Daniel 5:18–31 leh Mang. 16:12–19 simin. Mangmuhna sunga gimna pawlkhat leh, Babylon a kiatna tangthu a kizawitawnna bang namu kha hiam?`

Hunte ading limte theihtheihna dingin, Zeisu in nungzuite kiangah “Na Topa uh banghun in hongpai ding cih theilo nahih manun, pilvang un, Ahizong in naphawk dinguh thukhat in, inn neipa in zan laitak in gutapa hongpai ding theikhol leh, amah in pang in inn luhsak lo ding hi” (Mate 24:42, 43). Babylon a kiatlai mahbang in, Christ hong paina in, khangthak Babylon manvat ding hi. Tuabang i hihlohna dingin, Zeisu hongpai kikna ding genkholna leh thupiang tampi takmah hong pia khinzo hi. Leitung in Pasian genkholna te a theihloh manun, a kigin loh laitak in ki manvat ding hizawlo in; amau un uploh lam teel zaw uh ahih manun ki manvat ding hizaw hi.

`Mang. 16:15 simin. Hun nunung vaunate kawmkal mahah bang lungdamthu hiteng ah om teitei hiam? “Tangguak” omlohna ding cihteh bang a cihnopna hiam?`