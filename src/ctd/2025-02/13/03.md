---
title:  Kisikna Nasep Khat
date:   23/06/2025
---

Jonah in Nineveh mite ading thu tuam vilvel khat nei hi. “Jonah zong khuasung lam manawh in kipan a, nikhat sung lam a paikhit ciangin ‘ni sawmli khit ciangin hih Nineveh khuapi ki susia ding hi’ ci in a kiko hi” (Jonah 3:4). A khua uh samsiat hita cih kitel mahmah hi. Topa’ kamsangpa kiangpan hongpai thu hilo hiam?

Nineveh ah bangthu piang hiam?

`Jonah 3:5–10 simin. Hih genkholna banghang in tangtung lo thei hiam?`

A khuazang un kisik ngeingei uh ahih manun, tutung a genkholna kipeel tamai hi. “Amau a ki samsiatna teng kipeel in, dawibia gam sung khempeuh ah Israel’ Pasian min ki pahtawi in ki zahtak a, Ama’ thukham ki zahtak hi. Kum tamlua khollo khat ciangin Pasian a mangngilhna leh a kiphatsakna uh hangin a kimlehpam galte khutsung tungkha hi”—Ellen G. White, Prophets and Kings, p. 271.

Tu hun nunung in zong a puk leitung a ding a nunung thupuak hibang te omthei ding hiam? Leitung ah tua sapna a awlmawh mi tampi bel omthei mah ding hi. “Keima’ mite aw, a mawh gamtatna ah kihelkha in a gim thuakna thuakpih kha ding nahih manun, ama’ sungpan hong paikhia un” (Mang. 18:4). Leitung khempeuh ah, mihing te in amau dinmun pan in, sapi langdo tepen “Pasian’ thukham zui in Zeisu’ upna a neite” (Mang. 14:12) cihi. Hih mite pen Nineveh mite mahbang in a mangthang te tunga thukhenna pan suakta ding uhhi.

Tua mahbang in genkholna pawlkhat, Pasian in Nineveh kisuksiat ding a genna bangte pen, khuahun omdan zui hi a: mihing in amau gitlohna a nutsiat kei vualeh ki susia ding hi (Jer. 18:7–10). Genkholna pawlkhat leuleu pen tuabang in hong pailo hi. Mihing in dawngthuk maw thuklo maw, tangtung teitei ding hilel hi. Messiah thu genkholna ah Christ hong pai masak leh a nihna tegel, sapi ciamtehna, gimna hong kibuahna, hun nunung bawlsiatna cihte ahihleh khuahunzui hilo a; mihing in bangbang hihtaleh hih thute tangtung teitei ding hi. Mihing’ nasepna, amau’ teelna cihte in, kamsangte genkholsa hun nunung thute hong pian ciangin amau koilam ah pang ding cih khensatna pia ding hi.

`Leitung ah Pasian biakpiakna leh milim biakpiakna namnih hong kituh ciangin nangma teelna hong huhthei dingin, tu mahmah in bang teelna teng peuh na bawl hiam?`