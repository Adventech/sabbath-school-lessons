---
title:  Cyrus, Sathau Kinilhna
date:   26/06/2025
---

Cyrus in Babylon a suksiat lai in, Pasian’ mite saltanna hun khengval ta ahih manin, Persia te in, kamciam gam ah ciahkik in biakinnpi lamkik thei dingin phalna pia hi. Cyrus khutsung ah Persia Empire in tangthu sungah a lianpen hong suak a, tangthupu Tom Holland in “Leitung ah gam kigawm khopna omngei teng lakah a lianpen hi” cihi.—Tom Holland, Dominion Basic Books, Kindle Edition, p. 25.

Persia mite ngeina ciaptehna sungah, Cyrus a lianpen hi a “Kumpi Lianpa” or “kumpite Kumpipa” ci uhhi.

Cyrus in, Christ a pawlpi lading hongpai ding limpua hi: Amah in nisuahna lampan hongpai Kumpipa hi a (Mate 24:27 enkak), Babylon simin, Pasian’ mite Babylon saltanna pan khahkhia a, kamciam gamah a ciahkik sakpa (Mang. 19:11–16) ahi hi. Tua hangmah in Pasian in, Cyrus pen “Ama’ sathau nilhpa” (Isa. 45:1) naci a; Persia mite in Pasian mite a suahtakna bek hilo in, Babylon tungah a gualzawhna mahmah in zong Christ nihveina hongpai ding limlahna ahi hi.

`2Khang. 36:22, 23 simin. Cyrus’ tangthu leh Nebuchadnezzar’ tangthu a kibatna koibang hiam? A kilamdanna eleh? A thupiak a thupitna bang om hiam? Tua banah, zalom tampi khit a Zeisu hong pai masakna koibang in huzaap hiam?`

Laisiangtholui laibu tengpen Malachi laibu tawh kitawpsak hi a, a bulpi taktak ah kumpipa Cyrus thu thangsakna pen laisiangtholui tawpna taktak ahi hi. Tuakhit lian in Mate laibu, Cyrus in a limpuak Christ’ hong suahna in zompah hi. Cyrus in leitung biakinn lamkik a, Zeisu in vantung biakinn sungah Ama’ na sem ding a—tua in eima suahtakna dingin Hongpai kik ding lamah hong makaih hi.

Cyrus in Christ limpua citateu zongin picing zo samlo hi; limpua khat in a limpuak khengzo ngeilo ahih manin, thu neucik te nangawn en tentan khak ding kidawm ding hihang. Bangbang hileh Cyrus in “Honpa” limpua veve hi.

`Pasian in Ama’ ngiimna khat a picinna dingin dawibia kumpi khat zang cih zong lamdang veve hi. Nakhat peuhmah a puatham bangbang ahi zongin, Pasian in hun nunung ading zangthei veve cih thumaan koici kisin theih ding ihi hiam?`