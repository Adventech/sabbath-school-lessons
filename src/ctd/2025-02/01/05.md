---
title:  Thu Sinna
date:   02/04/2025
---

Seventh-day Adventist te in laisiangtho genkholna a telcian manun William Miller tungah lungdam huai mahmah hi. Amah in Daniel 8:14 a telzia khawng bel kicing zo nai vetlo hi napi, Miller sepna tungtawn mahpan in hun nunung a beibang pawlpi nasepna hong piang sakthei hi.

`Mate 5:18; 2Tim. 3:15–17; leh Luka 24:27 simin. Hihmun tengin laisiangtho genkholna koibang in kisin ding cih bang hong gen hiam?`

Laisiangtho sim pen lim kimawlna khawng tawh kibang hetlo hi. Lim nih leh thum bang gawm khin leng hong piang ding lim kithei theipah lel hi. Sakol lim kimawl bang hileng, beknih bekthum khawng gawmtuah khit in sakol hiding cih kithei pah hi. Gawm thuah lai leng akno peuh bawng peuh hong om ziazua in a tawpna ah leikuampi khat sunga khuate lote mualte cih khawng om ngeingai thei hi.

Christian te in a laisiangtho sim dan uh khat pen, laisiangtho cihpen pilna kam peuh paunak peuh ki gawmkhawm hi a, amau’ deihna teng tawh kituak ding peuh in kaikhawm thei uhhi. Gideon’ Laisiangtho bu sunga lamlahna omte khawng simin, tua lakpan thulu hoih nono khawng kaikhawm in, Laisiangtho thuhilhna pen hibang hi cipah thei uhhi.

Tua mahbang in, genkholna zong hih uh a, munkhat peuh simkhia in tu laitak a thu piang khatpeuh tawh kituak sak bau lel uhhi. Hihbang dan pen, tulai a laibu bawlte in, kum tawmno khat simin, amau laigelhsa tengpen khuahun tawh kizui in a kituak dingin update ci in, puahpha zel uh a, tuabang dinmun hong tunthei ding hi.

Tua hangmah in thulu khat tawh a kituak ding munkhat peuh lakhia ziau lo in, Lai Siangtho buppi in tua thulu tawh kisai bang teng gen cih deihtak simpha in, a kizoppih thei ding teng hoihtak in ngaihsut ding thupi mahmah hi. Tua a kizom dimdiam te lakpan khat peuh lakhia ziau in eima deihna lamah kaihziau ding baihlam mahmah hi.

`Nangma muhkhakna sungah, amau’ deih munkhat peuh lakhia ziau in; misite omzia hibang hi ei, Sabbath zong hibang hi ei, a ci ziauziau a om hiam? Tuate koibang in hilhcian thei ding na hiam?`