---
title:  Limlahna maw Laimal Ombang?
date:   03/04/2025
---

Genkholna kisin sangnaupang peuhmah in a kidop ding thukhat pen, Laisiangtho kammal khatpeuh pen a laimal ombang maw limlahna maw cih ngaihsut kul hi. Laikungpu in limlahna in a zat ahihleh, tua in bang limlahna hiam cih koici khentel ding hiam? A lim in bang lim, bang limpua in laisiangtho sung bup ah kizang khin cih theih kul a, lim pawlkhat in hun tomno khatsung peuh huampak in a kizang zong omthei hi. Etpak dingin, Tulai Russia gam pen vompi tawh ki limpua sak zelzel ahih manin; Daniel 7 sunga vompi pen pawlkhat in Russia limpua hi cipah uhhi. Tua bangin genkholna letkhiat pah lanlan ding pen thukip hithei lo hi.

**Anuai a munteng sim inla, Laisiangtho mahin ama’ kammal letkhia sak in. Amau’ mun ciat ah bang lim pua uh a, Laisiangtho in bang a cihnopna cilai hiam?**

`Dan. 7:7; Dan. 8:3; Dan. 7:24`

`Mang. 1:16; Eph. 6:17; Heb. 4:12`

`Mang. 12:1; 21:2; Eph. 5:31, 32; Jer. 6:2`

Laisiangtho mahin ama’ kammal letkhia saklel leng zong, tua limpua tampi takte nunglam ah thuthuk tampi ki mansuah zel leuleu hi. Theihpak dingin, kii in ukna aana leh minam limpua thei hi. Namsau in Pasian’ Thu limpua hi. Numei in pawlpi limpua thei hi. Hih bangteng ah Laisiangtho mahin ama’ kammal letkhia thei lel hi.

Dawn lai ding dotna khatah, banghang in Pasian in, tanggen pah lo in limpua peuh zangin hong hopih sese hiam? Banghang in Peter in Rome khua khawng hemgen in Babylon (1Peter 5:13) peuh ci mawk hiam?

Genkholna sungah Pasian in limpua kammalte a zatna hangthu tampi takmah om ding hi. Laisiangthothak pawlpi sungah, Mangmuhna laibu in Rome khua in pawlpi nak bawlsiat lua mahmah ahih manin; gitlohna bawlpa cih minvawh pahlian hi. Bangthu peuh om taleh, tua limpua te i telcian ding Pasian in hong deihsak cih lungmuang un.

`Genkholna sunga limpua pawlkhat in thuthukpi mahin om khinkhian lai hi taleh, eima theih sunsun teng bulphuh in, koibang in upna tha khauhsak thei ding ihi hiam?`