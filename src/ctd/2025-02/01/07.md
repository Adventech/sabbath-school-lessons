---
title:  Ngaihsutbeh Ding
date:   04/04/2025
---

Ellen G. White, The Great Controversy laimai 319-324 sungah “An American Reformer” simin.

“Siapipi teleh mipite in, Daniel leh Mangmuhna laibu pen eite’ ngaihsut phak hilo hi ci uhhi. Ahihhang Christ mahmah in kamsang Daniel kammal sungpan amau’ hun a tung ding thu gen a: “Hih lai a simte in, telta uhhen” (Mate 24:15) cihi. Mangmuhna thu puakte in thuthukpi hi a, kitel zolo hi cihpen, a laibu thulu mahmah tawh kilehbulh linlian hi: ‘A sawtlo in hong piang ding thute, Ama’ nasemte tungah pulakkhiat dingin Pasian in Zeisu Christ tungah apiak thute …Hih lai a sim mite mihampha hi uh a, hih genkholna te za in, a sunga kigelh thute a zuimi te mihampha mah ahi uhhi. Banghang hiam cihleh hih thute hong tun ding naita hi’ (Mang. 1:1–3) cihi.

“Mangmuhna teci panna en leng, mihingte in banghang in Mangmuhna pen, mihing telzawhloh thuthukpi hi ci mawkmawk ngam uh hiam? Thuthuk a ki pulakkhia, a kihong laibu ahi hi. Mangmuhna thu kisin peuhleng Daniel’ genkholna lamah lungsim hong makaih a, Pasian in mihing tungah hongpiak a thupi mahmah, leitung beikuan ciang in thupiang ding teng hong hilhna ahi hi.”

“John tungah pawlpi phutkhak ding thuthuk mahmah leh a dipkuat huai thute kilak hi. Pawlpi omzia, lauhuaina te, kidona te leh a tawpna ah Pasian’ mite in gualzo cih mu hi. Leitung anlak hun a tungsak ding hun nunung thupuakte, vantung ansaal a ding buhlom te, suksiatna meikuang ading ciangkang lom te cihbang in John in ciamteh hi. A thupi leh a zai mahmah thu, adiak in hun nunung pawlpi vai, thukhial pan thumaan ah hong kihei mi peuhmah in lauhuaina leh langdona thuak ding om cih hong hilh hi. Leitung ah bang thu hong piang ding cih theilo in khuamial sungah kuamah om huailo hi” —Ellen G. White, The Great Controversy, pp. 341, 342.

**Kikupding Dotnate:**

`Genkholna te kisinna panin upna hong khangsak thei bang lampi peuh om hiam? Kum tul tampi beisa a kigelh genkholna – kumtul tampi khit, kum za tampi khit a tung ding genkholna—Laisiangtho upna hong khangsak thei, tuasang a thupi zaw in Pasian hong humuap thute ahi - bang genkholna peuh a om hiam? Gentehna in, Daniel 2 in Pasian om takpi cihciang bek hilo, mailam thu zong theikhin cih koibang in hong theisak naci hiam?`

`Pawl dang leh eima pawlpi sung mahmah ah, genkholna thute khawng aleh amak in letkhiat gawpna pan, koibang in kikem thei ding ihi hiam? “Thu khempeuh sittel inla; ahoih teng lenkip in” cih mun ah banghang in kidop huai nasa hiam (1Thess. 5:21)?`