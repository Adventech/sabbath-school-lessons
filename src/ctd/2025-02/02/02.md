---
title:  “Pulak Masak” Thukhun
date:   06/04/2025
---

Pilna sinna lamah pilna kancianna course nambat kipatna pen “101” hi a, tua course panin a zaizaw leh a thukzaw lai in ki sinna ding a kipatna phual ahi hi. Tua mahbang in laisiangtho na simsim ciangin, Pasian in zong Piancil laibu sungah kancianna course khat nanei a, laisiangtho sung tawntung ah a ki kancian paisuak lai ding course khatmah a na koih cihthu namu thei pah ding hi.

Thu taang gen leng, ngaihsutna, limpua masapen khatpen laisiangtho bu kipatna Piancil laibu sungah pulak masa a – tua ngaihsutna panin theihcianna khat hong piang a, tua aki zatna panin tuathu hong telcian sak semsem ding hi.

Laisiangtho siamte pawlkhat in hihthu pen “pulak masak thukham” ci uh a, tua in thukham cih lamsang sangin thukhun aihke’h etteh huai lamah paizaw a, sik tawh a kituam khawngzong hi selo in, tua thukhun sungah a helloh zong thu tampi omlai hi. Tua thukhun hong kidawk khia ding pen, Laisiangtho leh a genkholna teng kisinna pan hi a, Pasian in damtak in Atate tungah pulak zel ding a, a tawphah ngaihsutna tawh kipan sakin, kum leh ni hong beibei ciangin hong zai semsem ding hi.

`Isa. 40:7, 8; Mal. 3:6; leh Heb. 13:8 simin. Hihmun teng panin genkholna teng na sinna hong telcian sak zawdeuh ding bang thukhun peuh namu hiam?`

Tulai khangthakte in “thumaan” pen ut hunhun, deih bangbang in ki seekpeek pahpah ahih manin tua munah “thumaan seekpeek” cih kammal zangthei zel uhhi. Bek thamlo a “thumaan” mahmah um phalo ta uhhi.

Pasian in thumaan phut a; a lungsim kikhel lo hi. Amite thumaan hilh kipan a, laisiangtho in tua thumaan suut kikkik in, a thukhun leh a khiatna kikhel ngeilo banah, a khiatna tungah khuavak taan zawsop lai hi. Genkholna te kisin ding hoih mahmah ahih manin, hong ki pulak masa ngaihsutna teng a omna Piancil laibu telcian mahmah ding kisam a, laisiangtho mundang a omlai te telcian behlai nadingin tuateng mah tawphah pah ding hihang.

`Thudang khat peuh naal mahmah kilawm mahmah phial taleh, a puk ngeilo laisiangtho thumaan a thanem sakthei ding peuhmah lutsak hetloh ding banghang in thupi nasa hiam? Tuabang in hong thanem sakthei, a pilvang mahmah thute bang teng peuh hithei ding hiam?`