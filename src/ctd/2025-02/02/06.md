---
title:  Gulpi
date:   10/04/2025
---

Biakna kituhna pen Mangmuhna thubulpi ahi hi. Zuau khempa in ngeina hoihlo khat hong thun a “gulpi” (Mang. 13:2–4) kici hi. A puk vanmi hih gulpi pen theihloh kal in hong omvat hilo hi. Tua in Eden huan hong phawksak kik a, gulpi in Adam leh Eve te’ paradise ah hong lut in, ama’ nungzuihna tawh Piangsakpa langdo ding in hong zol hi.

`Pian. 3:1–5 leh Mang. 12:1–9 enkak in. A thu bulphuh tuak uh bang ahi diam? Piancil sunga gulpi’ hong lutcilna tangthu in, Mangmuhna sunga om vantung gal kidona tawh kisai koibang ci hiam?`

Satan in leitung bup a lampial sakna tangthu nih laisiangtho sungah om hi. Piancil sungah mihing nihbek a omlai in: Mang. 12 leh 13 sunga Satan pen “leitung bup a khempa” (Mang. 12:9) a kicih lai in, sapi tungah vangliatna guanin, “leitung bup” (Mang. 12:9) in biasak hi. Laisiangtho genkholna sunga a kikhel ngeilo pianzia khatpen Kidona Lianpi mah ahi hi.

Hamphatna khat, kidona lianpi omzia kikhel ngeilo ahihlam, kamsangte laibu sungmah ah teci kician nei ihih manin, Christian te in asia apha khentel siam uh a, khalam tuktheih na’ng thaang omna phawk thei pah uhhi. Pasian in Amahmah hiden ding a, dawi in dawi mah hong hi veve lai ding hi. Satan in ahihleh ki melseelsa tul tampi silh ding a, a hihhang, Mangmuhna sunga omsa bangin, Eden huan sunga a zatsa khemna tengmah lam pial hetlo in hong zang ding hi. Pasian in pilna khentel theihna hong kamciam khin (James 1:5) a, Laisiangtho kammal galvan in pua leng, dawi hong khemna ah ki tuk khalo ding hi. Dahhuai thu khatah, mi tampi tukkhin zo a, a tamzaw mah tukzel lai ding hi.

`Ngeina te kikhel zelzel cih phawk in. Kipawlna te kilaih zel hi; khatvei saantheihsa thute saantheihlo hi kikzel hi. Kidona lianpi tawphah leh a thute kikhel ngeilo hi. Christian te in tua a kikhel nate koibang te ngaihsut huai thei hiam? Dawimangpa zuau bulpi ahi – si taktak kei niteh, pasiante bang nahi ding hi—cihte tuni nomau ngeina sungah koibang in omthei ding hiam?`