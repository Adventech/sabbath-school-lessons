---
title:  Thu Palsat te Nangma Zialeh tong Hilh in
date:   22/05/2025
---

Pasian’ tokhom omna ah Topa in Isaiah kiang hong kilat khit Isaiah 6:1–8, Isaiah kiangah na “mawhna teng ki lakhia khin a, siansuah hita” hong kicih ciangin, Amah’n zong Pasian’ sapna dawngkik in “Hiah om ing, kei hong sawl in” (Isa. 6:8) a cihi. Pasian tawh a kilem theih khit nungsang, mawhnei ahihna nuaisiah lel in, Topa’ na sem dingin hong kiging ta hi.

Ei zong tuabang hilo ding maw? Eimah’n hotkhiatna neilo pipi in midangte tungah koibang in hotkhiatna tangko thei ding ihi hiam? Zeisu in eite ading hong hihsak nate khempeuh pen Amah upna tawh ngah thei ding hihang.

`Late 51:7–15 simin. David in a mawhna aki maisak khit siansuah khit ciangin bang hih ding cih kamciam pia hiam?`

Pasian’ maiah hong kisap leh, hong kisawl kik ding cihna ahi hi. Pasian in Ama’ pilna sungah, tatkhiat mite pen a puksa leitung ah awging dingin hong sawl hi. Mun khat khatah, Ama’ mite huzaap in vanglian mahmah khathei ding hi. Mangmuhna 18:1 in, hih a puksa leitung a zolna nunung pen in leitung buppi taan liang ding cihi.

“Mikhat in Christ kiang hong pai ciangin, a lungsim sungah lawm manpha Zeisu amuh khak midangte kiangah tangko nuam hamtang ding a; hong gupna leh hong siansuah thuman thutak pen a lungsim sungah koihcip theilo ding hi. Christ’ dikna puan i silh a, Ama’ Kha hong tenna hangin lungdamna tawh i kidim nakleh, gamdai khipkhep in ki om thei nawnlo ding hi. Topa’ hoihna ciam kha in i muhkhak nakleh genkhiat ding khat kinei hamtang ding hi. Philip in Honpa amuh lai mahbang in, Ama’ maiah midangte zong i sam ding uhhi”—Ellen G. White, Steps to Christ, p. 78.

Mangmuhna 14 sunga, vanmi thum thupuakte pen “tawntung lungdamthu” (Mang. 14:6) ahi uhhi. “Vantung, leitung, tuipi leh tuinak bawlpa” (Mang. 14:7) biakpiakna a tangko ma, Babylon pukna (Mang. 14:8), “sapi leh ama’ milim” (Mang. 14:9) biakpiakna masiah in – lungdamthu’ thubulpi, Zeisu sungah hotkhiatna thu kitangko masa hi. Vanmi thumte thupuak vauna in, Zeisu in amaute a dingin a hihsak teng kamciam leh la-etna teng ahi hi. “Tawntung lungdamthu” lobuang leitung ah gen ding bangmah ki neilo hi.

`Vanmi thumte’ thupuak tangko maa in, “tawntung lungdamthu” hong kipia khin cih ngaihsun inla, eima upna a dingin hihthu in bangzah in thubulpi hithei ding ci hiam?`