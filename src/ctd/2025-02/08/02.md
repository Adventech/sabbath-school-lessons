---
title:  I Siampi Lianpa
date:   18/05/2025
---

Moses in biakbuk lamzia ding a lunggeel ciangin, ama’ deihna bangin lam ding kiphal lo hi. Pasian in Ama’ geelna a zuih ding khat pia hi. “Mualtung ah nang tunga hong kilak nate pen amau’ lim ding bangin nabawl ding thei in” (Pai. 25:40) cihi. Moses in a zat biakbuk lim pen vantung biakbuk lim ngeingei ahihna Hebrew lai sungah kimu hi.

`Hebrew 9:11–15 sim lecin, Christ in vantung biakbuk sungah I Siampi Lianpa hi cihi. Hihthu in Amah’n bang hong sepsak ci hiam?`

Leitung biakbuk sunga, a siampite, sumpite, a vanzat lim kisuai te leh adang tampi te khempeuh in tumdang tak in Zeisu limpua uhhi.

Mangmuhna laibu in zong, mitkha sungah biakbuk hong musak hi. A kipatna lam ah biakbuk khuaimeivak kimu pah a, chapter 4 ah thukham singkuang leh biakbuk vai a hemgenna tampi takmah om hi. Laisiangtholui biakbuk thu telcian lopi in, John in ama’ mangmuhna a pulakna teng peuhmah kitelcian zolo ding hi. Israel te phutkhak teng bang pen Paul in “leitung beikuan a om eite a dingin hih thupiangte pen etteh ding thu hi a, ei hong hilhkholna dingin laisungah aki ciamteh ahi hi” (1Cor. 10:11) cihi.

Biakinn vai kisin theihna’ng mun tampi omlai hi. Late sungmah ah, hih thute aki telcian theihna’ng a thupi te: Pasian leh mihing in a mimal mahmah in a kikhawlhna ahi hi. David in biakbuk leh a nasep teng tawh a kizopna muhvat theih zong om a, Messiah in Pasian’ mite ading hong sepsak ding teng zong kimu thei hi. Zeisu hong musak cihciang bek hilo; tua biakbuk tungtawn in Pasian in hong thuhilhna teng zong mimal in telcian ding leh, Pasian tawh kikhawlhna hangin bang hamphatna ngahthei cihte kithei ding hi.

`Late 122 simin. Leitung “Topa’ Inn” sungah eimah mimal in pai theilo ihih teihang (tua inn om nawnlo a, tua mun mahah khat lamkik phial leng zong khiatna nei tuanlo), Late sungah Christ in hong hihsak sa bang teng peuh kimu thei hiam? Lungnopna, bitna, phatna, leh thukhenna cihte phawk in.`