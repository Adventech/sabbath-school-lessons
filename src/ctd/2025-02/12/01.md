---
title:  Maitaai Limte
date:   14/06/2025
---

### Tukalsung Simding

Dan. 2:31–45; Dan. 3:1–12, 17, 18; Mang. 13:11–17;Rom. 1:18–25; Sawl. 12:1–17; Mate 12:9–14.

> <p>Kamngah</p>
> “Pasian in eite tungah meidawina lungsim hong guan lo a, Ki-itna leh pumpi ki ukzawhna lungsim hong guan hizaw hi” (2Timothy 1:7).

Tukal sung in, hun nunung thupiang ding hong lakkhol laisiangtho tangthu nih kisin ding hihang.

Amasa in, Shadrach, Meshach leh Abednego te thum tangthu, Mangmuhna 13 in lim tawh hong lah teng en masa ding hihang. Tua panin Laisiangthothak lamah paikik leng, Christian masa te tangthu kisinna panin tu leh Christ hong paikik kikal thu om ding teng hong telsak ding hi.

Hih lim tegel in thahatna hong piak banah haksatpen hun sung nangawn ah zong lungnuam takin hong omsak thei hi. Zeisu in “lau kei in” leh “nangma lungsim ki gimsak tawm kei in” cih khawng hong ci denden hi. Genkholna in Christ bulphuh ahihna theih ding thupi mahmah a, leitung beikuan in thu om ding te zong hong musak tuam ding hi.

Zeisu in nungzuite kiangah “Note lungkham kei un, Pasian um unla, Kei zong hong um un” ci hi (John 14:1).

Hun nunung thupiang tepen Pasian tungah a citak nuamte a dingin haksa veve kha ding hi. Bangbang hitaleh, hih thupiang te peuhmah pen launa tawh hilo lam-etna tawh en ding hihang.