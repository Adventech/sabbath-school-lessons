---
title:  Tua Milim Bia Kik
date:   17/06/2025
---

Laisiangtho simte in Daniel 3 leh Mangmuhna sunga hun nunung thupiang ding te a kizopna a muhna sawtta hi. Daniel 3:15 in tua “milim bia keileh” sihdaan hiding a cihpen, Mangmuhna sunga a dang milim khat a bia lote sihdaan mah a cihzel penin a lengkik sak ahi hi. “Tua ganhing nihna in ganhing masa lim dingin a kibawl milim sungah huu a muap ciangin hong pauthei a, tua milim a bialo khempeuh thah theihna ding thu a ngah hi” (Mang. 13:15) cihi.

`Mang. 13:11–17; Mang. 14:9, 11, 12; Mang. 16:2; Mang. 19:20; leh Mang. 20:4 simin. Hih munteng ah Pasian’ thukham thaang a siah mihing bawltawm thukham tehkak theihna ding bang om hiam?`

Pasian’ mite pen “Vantung, leitung tuipi leh ciktui te a bawlpa bia ding” in hong kisam hi a, tuapen Piangsakpa hi a, sapi leh ama’ milim tawh a kikelkii ahi hi. Hebrew tangval thum teng zong tuabang vauna ngah khin uh a, Piangsakpa Pasian lo peuhmah a dang bangmah bia nuamlo uhhi. Dura zaangkuam ah Piangsakpa langdona in milimpi biak piak ding leh Piangsakpa mah langdona tawh leitung buppi biak ding milimpi cihzong hong kibanglo kha ding ahihhang—a thubulpi a kibang hilel hi.

`Rom. 1:18–25 simin. Rom. 1:18 leh Mang. 14:9, 10 sunga “Pasian’ hehna” acih tegel kizopna lungngai in. Tua milim biakpiakna pen, mihing in amau’ cihtakna upna a piakna uh ahihna hihthu in koibang hong hilh hiam?`

Biakna pia cihpen kunsuk in paknamtui hal cihzong hithei napi hikhin lo hi. Eima cihtakna hong lencip peuhmah biakna pia hipah hi. Pasian kua hiam cih ngaihsun lecin, hong Piangsakpa—Zeisu sung hong hihsak teng hangin—Tankhiapa hi leuleu ahih manin Amah bekmah biakpiak ding ahi hi. Tualo teng peuhmah milim hilel hi. Hihthu in Zeisu’ kam a khauh mahmah “Kei hong pawlpih lo peuhmah Keima lang hi uh a, Kei hong kaih- khop pihlo peuhmah a thehthang ahi uhhi” (Mate 12:30) a cihpen hong telpha sak ding hi. Hun nunung thupiang cihteng pen hihthu teng pawilah bangin a kizuisuk diudeu a piang ahi hi.