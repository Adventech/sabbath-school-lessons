---
title:  Leitung Tangthu Sinna Tungtawn a Daniel 2 etcian-na
date:   15/06/2025
---

Laisiangtho buppi sungah a vanglianpen genkholna in Daniel nihna ahi hi. Christ pianma kum zanga laipek in kigelh hi a, kamsangpa in ama’ hun Babylon pan kipan, Medo-Persia, Greece, Rome leh Rome gam a kitapkhap khit tuhun Europe gam dong leitung tangthu phahsuk hi.

Hih Europe minamte’ tangthu tawh kisai in, “tua kumpi gamte in kigawm ding hanciam in zilehta in kiman ding uhhi; Hitaleh, sik leh tungman a kimat theihloh mahbang in, a kigawm theikei ding uhhi” (Dan. 2:43). Hih genkholna zong tangtung taktak ta hi. Hih minamte zilehta in kiteng ngeingai uh hinapi, a kikhen ngei mahun kikhen veve uhhi.

Etpak dingin, British kumpi gamhuam teng pen English min in Windsor Innkuan kici hi. Tua zong 1917 kum khawng a ki meltheih bawlna pan in hong piang hilel hi. Tua masiah peuhmah Germany min Saxe-Coburg-Gotha kici a, British kumpi te in Germany mite tawh zilehta in a kimatna pan in hong piang min ahi hi. Ahihtei hang tua silehsa kimatna in gal kido lohna ding zahin khauh zolo ahih manin, Galpi masa lai in, a galte uh tawh kikhen siang nuam ahih manun, a min uhpen Windsor Innkuan ci in khek uhhi.

`Daniel 2:31–45 simin. Nebuchadnezzar’ mang in bang hi a, Daniel in koici let hiam?`

Daniel mangmuhna genkholna teng khempeuh in Daniel 2 bulphuh uhhi. Adang genkholna tengin, Daniel 2 mahbang in, Pasian in, Ama’ tawntung gam hong phuh mateng leitung bup huam gam khatkhit khat khang ding (Dan. 2:44; Dan. 7:13, 14) cihi. Thukhat pan, genkholna tengin tangthu suak suksuk in, kumpi gamte kizom suk diudeu in, tuni ciangdong mah kizom suksuk hi. Hihpen tangthupu in genkholna te letkhiatna lamah a manawh pihna ahi hi. Hih tangthupu hong manawh pihna mahmah pen hun nunung, adiak in Mangmuhna laibu sung a thupiangte hong telcian sak hi.

`Daniel 2 in, Pasian in mailam thu theikhol bek thamlo, Amah’n uklai ahihna bang teci omthei ding hiam?`