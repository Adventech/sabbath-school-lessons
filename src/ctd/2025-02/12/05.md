---
title:  Pawlpi Masa Bawlsiatna
date:   18/06/2025
---

Hun nunung thupiang ding maitaai pen Laisiangtholui bek hilo, a thakah zong om hi. Zalom masa a Christian te nuntak zong baih vetlo hi. A biakna kibanpih ngeite’ in Moses sunga upna langdo ci in mudah masa pah uhhi. Milimbia Rome kumpi’ hehna zong thuak lailai uhhi. “Leitung leh hell vangliatna in Christ Amah ngiat leh a nungzuite langdo uhhi. Milim biakna in lungdamthu mainawtna mu a, amau’ biakinn leh meihal tau teng ki susia ta ding cih theita uh ahih manun; amau’ tha neihzah tawh Christian biakna suksiatna hanciam uhhi. Bawlsiatna mei kuangpha mahmah hi”—Ellen G. White, The Great Controversy, p. 39.

Mangmuhna 13 sunga Pasian’ mite tungah mailam a thupiang ding lam manawh ciangin, Sawltak sungah zong tuabang thu mah hong lahna tangthu khat zong om hi.

`Sawl. 12:1–17. Hih tangthu sungah bangin nun nunung thupiang ding lak hiam?`

James’ ngawng ki aattan a, a zom Peter hipah; Christian te ading sihdaan vive hi. Tangthu sungah a ciapteh taak pen thu khatah, Peter in ama’ khansung a lauhuai pen zan khat, nuamtak in a ihmut laitak in—vanmi in amah vaphong hi. A lamdang phadiak in Peter suakta a, thu umte ki kaihkhopna, ama’ ading a thunget sakna mun ah, a suakta in hongpai hi. Amaute un lamdang salua cihi—i thungetna te Pasian in hihbang in hong sang takpi thei cih lamdang sakhuai mahmah hi.

Thu umte pawlkhat suakta napi, pawlkhat kithat hi. Hun nunung lam i tun ciangin, tuabang thute piangkik ding hi. Peter zong khatvei suakta hitei napi a upna mah sihpih veve hi. Zeisu in tumahmah in: “A mantak in cileng, na khangno lai in na kawnggak gak in, na utna peuhah napai zialzial thei hi. Ahi zongin na khangham ciangin, na khut te na zan ding a, midangte in na khut hong hen in, na utlohna pi ah hong paipih ding uhhi. Hihbang a genna pen, Peter a sihna ding zia leh Pasian’ min a thansakna ding thu a gennopna ahi hi. Tua ciangin Zeisu in Peter kiangah ‘hong zui in’ cihi” (John 21:18, 19).

`Zeisu in, Peter sihna ding vai a genkhit ciangin “hong zui in” ci teitei hi. Sihna tawh vauna hangin Topa’ nung zuihna panin banghang in hong ki hemkhia zolo ding cih hih thu in bang hong theisak hiam?`