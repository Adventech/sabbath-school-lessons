---
title:  Cherubim Nihte
date:   12/05/2025
---

Nulehpa masa tegel a Huan panin hong ki hawlkhiat phetleh, Pasian in Messiah lam-etna (Pian. 3:15) guanpah lian hi. Tua ciangin Amah in Eden kongpi ah limpua dingin: a kikal ah khuavak tee zialzial cherubim nih koih hi. Hihpen in Pasian’ tokhom limpua ahi thukham singkuang ahihna mangngilh huai hetlo hi (Pai. 25:18).

`Piancil 3:21–24 simin. Cherubim’ nasep bang hi a – banghang hiam?`

Mawhnei mihing in nuntakna singkung a naih theihlohna dingin cherubim tegel mawhpuak a kipia hi a (Pian. 3:22), khatvei ciangin mihing in paradise ah tungkik thei ding cihthu tua tegel in lam-etna kamciamna limpua ahi uhhi.

“Mihing in mawhna bawl in huansung nopsakna tengpan aki hawlkhiat khit tawlpi khatmah Eden Huan in leitung ah omlai hi. Apuk mihing in zong mawhneilo te’ inn gal-et theihna tawlkhat sung kipia a, a lut lohna dinguh vanmite in kicing sak hibek hi. Cherubim in a cinna Paradise kongpi ah Pasian’ minthanna kilang hi. Adam leh a tate un zong Pasian bia dingin hong pai uhhi. Hiteng ah, Eden panin amaute aki hawlkhiatna mawhna ahi a palsat uh thukham mang ta ding hi ung ci in kiciam phapha uhhi. A tawpna ah a neipipa kiang a tun ciangin, ‘vantung thak leh leitung thak’ hita ding (Mang. 21:1) a, a kipatcil lai sangin minthang zaw thampek lai ding hi” —Ellen G. White, Patriarchs and Prophets, p. 62.

Piancil 3:24 a kammalte lungluthuai lua: Laisiangtho sungah Pasian in Eden panin nisuahna lamah cherubim “koih” acih ciangin, Hebrew pau in shakan hi a, a kammal bulpi khiatna in “biakbuk” (Pai. 25:9; Gam. 3:26), Pasian in Amite lakah a tenna ahi hi. Kammal khat Shekinah cihzong, Pasian’ hong ompihna hi a, laisiangtho sungah a zat kholloh hang “biakbuk” cihna kammal mah hizel hi. Shakan kammal a kilet ciangin, “Pasian in Eden Huan pan nisuahna lamah biakbuk in zang cihna ahi hi.”

Laisiangtho sungah, cherubim peuhmah Pasian omna tawh kizom a (1Khang. 13:6; Late 80:1; leh Isa. 37:16 enin), Ama’ min aki phatna a tokhom tawh hi phadiak hi. Mang. 4 leh 5 sunga Pasian’ tokhom kiim ah Minphatna la a sasa, nakhempeuh a bawlpa hi, ukzawhna in Ama’ aa hi a cici upa 24 te zong phawk khiallo ding hihang (Mang. 4:11). Hihthu in Ama’ tokhom omna leh mawhneite in hong Bawlpa tawh koibang kizopna nei cih hong telsak tuam thei hi.