---
title:  Ngaihsutbeh Ding
date:   16/05/2025
---

Ellen G. White, The Great Controversy laimai 669–671, 676–678, “The Controversy Ended” simin.

“Satan in, cherub cingpa hi ngei a, Pasian’ tokhom muanna suksiat ding hahkat hi. Kiphatsakna pan hong piang gitlohna in bangzah thuk a, Satan in Pasian langdona sungah hong kihel thei ciat ding a vaihawmna cihte – Christ in singlamteh tungah a gualzawhna, a puk vanmite’ omna mun tengah mihing omsak ta ding cihthu, vantung leitung ah lakkhia nuam ahih manin; Pasian in zong tua a puk vanmi te’n amau’ langdona zom paisuak sak zel hi. Mawhneite in, Christ sungah, Lucifer’ tangkona teng nungngat san uhhi. A tawpna ah muh ding pen, Pasian’ hoihna leh itna, Lucifer puk mapek lai a sangin a lianzaw thamlai hi ding hi. Pasian in gitlohna leh a melsia tawntung meimapawn om dingin geel ngei hetlo hi. Tuateng khempeuh a bei khit ciangin, Pasian hong itna in a omngei nailo zah liangin hong kilang ding hi.”

Christ in, tatsa mite en in, Ama’ limmel sunsak kik, lungsim khempeuh in Pasian deihna puasak, maitang khempeuh in amau’ Kumpipa’ maitang lengkik sak ding uhhi. Amaute sungah Topa’ khakham thaman teng amuh ciangin Amah lungkim hi. Tua ciangin midik leh migilo a kikaikhawm khempeuh zak dingin Topa in, ‘En un, Ka sisan in Ka tatsa mite! Amau a ding ka thuak ka si ahih manin, amaute in Keimah tawh a tawntung in omkhawm thei ding uhhi’ cihi. Tua ciangin phatna aw ging in, puanpak silhte kiangpan tokhom tung dong hong kahto in: ‘A kigo Tuuno in vangliatna, hauhna, pilna, thahatna, pahtawina, minthanna leh phatna ngah dingin a kilawm hi’ (Mang. 5:12) ci uhhi.”—Ellen G. White, The Great Controversy, p. 671.

**Kikupding Dotnate:**

`Pasian’ maiah eimah ihih bangbang in ding dingin kingaihsun in; gamtat ginalo, sep khempeuh khial, ngaihsut khempeuh khial, tatlehhek hoihlo tawh Amai ah om ding cileng! Bang ngah ding i kilawm peuhmah tam? Bang i lam-en mawk tam? Christ sungah upna tawh “Zeisu Christ a ummi khempeuh in Pasian’ dikna ngah” a cih thu in (Rom. 3:22) thukhenna leh eima’ kisap pen laitakin koibang in hong huam thei ding hiam? Atom in, banghang in lungdamthu kisam ihi hiam?`

`Tuiphum John i sinna om bangin, seraph nasep a sem hi gige a – meikuang leh meitaang (John 5:35) ahi hi. Amah pen Christ ading maitaaipa hi a, Messiah hong pai masakna kamtaipa ahi hi. Hun nunung Pasian’ mite in zong koibang in tua genkholna nasemte hithei ding hiam?`