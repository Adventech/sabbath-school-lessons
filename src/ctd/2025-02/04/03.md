---
title:  Abraham’ Sapna
date:   21/04/2025
---

Piancil chapter sawm sungah, minam tuamtuam te hong piang kimu hi. “Minam” cih kammal pen goyim hi a, Gentile icih dawibiate zong hithei hi. Piancil 10 in mihingte mun tuamtuam, kam tuamtuam, innkuan tuamtuam leh “minamte” in kikhen uhhi (Pian. 10:5; Mang. 14:6). Hihthu teng a pulak khit ciangin, Abraham omna tua minamte lakpan in amaute tawh a tumdang dingin, Pasian in Abraham sam hi.

`Pian. 12:1–9 simin. Pasian in Pasian in Abram (khuanung ah Abraham) pen ama’ omna gampan banghang in sam hiam?`

Mihing kumpi gamte tawh a ki tumdang minam khat piansakna dingin Pasian in Abraham zang nuam hi. Pasian lobuang kumpi dang nei theilo ding hi. Mihing in Piangsak pa kiang zuankik peuhleh bangci ding cih tua mite in lahkhia ding uhhi. “Leitung minam khempeuh” (Pian. 12:3) ading thupha ahi dingin Israel minam phut hi. Tuicin masiah in muh ngeiloh khuavak leh hamphatna tampi takmah Pasian in luangsuk sak hi.

`Thuhilhkikna 4:5–9 simin. Abraham tungah Pasian in a kamciamsa minam a suak ding Abraham’ tate tungah Pasian in bang gen hiam?`

Hihpen mihon khat lakah mimal khat in teci panna mai hilo; minam bup in Pasian tawh mapang khawm in, Pasian’ minthanna pulakkhia ding ahi hi. Amaute tungah agen kammalte zong ngaihsun leng, “thukhamte leh thukhen nate” cih ciangbek hilo in, Pasian in amaute minam tuam a suahsakna, hoihtak in azuih vualeh minam dangte in “Hih minam liante pen a pil thuthei taktak hi” (Thuhlk. 4:6) ciding uhhi. Hih minam tungah apiak thuman in bangzah lamdang liang taleh, amau un nuntakpih zolo, mang zolo ahih manun, thupha mun ah samsiatna, nuntakna mun ah sihna hong tung ding hi.

`Hih thukhun mah a thuman te thei bek thamlo, a zui Adventist te koibang in ihi thei tammaw?`