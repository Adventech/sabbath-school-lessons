---
title:  Nimrod leh Nineveh
date:   20/04/2025
---

Eden pen mihing inn hoih dingin kibawl ahi hi. Mawhna a lut ciangin, Pasian in tua huan panin mihing leh nuntakna singkung a hepkhiat pen tuni dongmah ahi hi.

Huan pualam ah, mihing in amau’ nuntak theihna dingun nasep kulta hi. Nuntak hong haksa semsem a; natna leh taltang pan khua ul luang in nungta ding (Pian. 3:16–19) uhhi. I nulehpa masa tegel in Kumpi taktakpa vaihawmna tawh Huan sung lutkik ding muang uh a, Eden huan kongpi ah sagawh biakna pia in, a puk leitung tatkikna ding Pasian vaihawmsa tungah cihtakna lakzel uhhi.

“Eden huan panin Adam leh Eve aki hawlkhiat khit zawh hun sawtpi tak sung Eden huan omlai hi… Adam leh a tate zong hihmun ah biakna pia dingin hongpai zel uhhi. Amau un a palsat uh thukham, Eden panin aki hawlkhiat lawhna uh thukham mang nu’ng ci in hihmun ah kiciam phapha uhhi. Mawhna tuihual in leitung ah hong kizel a, mihing’ gitlohna in zong tuiciin tawh suksiat ding dinmun hong tung a, Eden huan a suanpa’ khut in leitung panin tua huan lato kikta mai hi. Ahihhang, a nunung penin a neipa’ kiang mahah aapkikna hong om ding a, “vantung thak leh leitung thak” (Mang. 21:1) hong om ding a, a masalai sangin nak hoihzaw tham ding hi”—Ellen G. White, Patriarchs and Prophets, p. 62.

Midang te’n ahihleh, mihing’ “vaihawmna” tawh thubuai vengsak nuam uh ahih manun, nuntakna a nuamzaw thei ding ci in khuapi lianpipi te saat uh a, a ki mansuahsa Eden’ nopsakna teng ngah sawm uhhi.

`Pian. 10:1–12 simin. Hiteng ah leitung gam tuamtuam vai hong kipatna mun laisiangtho in hong pulakna hi a, Nineveh leh Babylon tegel zong kihel uhhi. Tua khuapi tegel tungah bang thu piang cih theihsa ahih mahbang in, hih munte pan bangteng ki kaikhawm thei ding hiam?`

Nimrod pen milal minthang khat hi a, tanglai dawi biate pasian minthang gualzo khat cihzah in ki ngaihsun hi. Laisiangtho in amah pen “leitung ah a vanglian khat, Topa’ mai ah a minthang sabengpa” ci a, zahtakna kammal zong hi khollo lel hi. Nimrod in Topa’ ‘mai ah’ amah ki liansak keei in, Pasian’ langdo hi. Hihmun ah Pasian’ langdona a kizeel kimu a, tua langdona pen, langdona khempeuh a ki hepsiang ni dongmah om paisuak ding hi.

`Pasian langdona mawhna pen eima’ upmawh zah sangin banghang in pilvang zaw thei hiam? Hih mihing’ gamtat luhekna tepan in koibang in eima’ pumpi kikem siam thei ding ihi hiam?`