---
title:  Ngaihsutbeh Ding
date:   25/04/2025
---

Isaiah 44:24–45:13.

“Tawmtawm in, gamdai masa phot zawzen in, tua nungah a langtang leh thahat tak in mihing lungsim a ukzo liang “mawhna thuthuk” in, khemna leh zahpihna nasep hong sem toto hi. Kuama phawk zawhloh liang dingin dawibiate ngeina tengin Christian pawlpi sungah lut theih na’ng lampi hong mu hi. Dawi biakna in nasia takin pawlpi a bawlsiatna hangin, kilem nopna leh kibang nopna lungsim pen tawlkhat sung om theilo hi. Bawlsiatna hong ven ciang ahihleh, Christian pawlpi in kumpipa innpi sungah lut theita uh a, Christ leh nungzuite’ kiniamkhiatna pampaih phot in, dawibia siampite leh ukpite’ kiphatsakna ultung sak; Pasian hong kalh teng dinmun ah mihing’ geelna leh ngeina teng tawh aiawh ta uhhi.

Zalom lina kipat lamin Constantine in minpua kikhelna hong neih manin; nakpi takin ki lungdam hi; leitung buppi in, thuman dikna puantual in biakinn sung hong lut ci in ngaihsun uhhi. Tu in siatna in manlang takin hong khangpah hi. Dawibiakna mitta ding maw cih laitak in hong gualzo zawsop hi. Dawi biakna lungsim in pawlpi ukta hi. Ama’ upna te, pawi te, leh upkhialhna teng in, Christ’ nungzuite upna leh biakpiakna sungah mapang khawm ta uhhi”—Ellen G. White, The Great Controversy, pp. 49, 50.

Wednesday ni dotna nunung tawh kisai, eimah zong hiteng ah ki omlai a, leitung kiliatsakna, vangliatna, mi thupi hihnopna cihbang mawhzolna te hangin “Christ leh nungzuite’ kiniamkhiatna pampaih phot in” om kei hang icih leh eimah mah a kikhem ihi uhhi.

**Kikupding Dotnate:**

`Pasian in Amite Babylon galmat in a koihlai in, nasa mahmah ciat uhhi. Abraham kamciam minam leh leitung khuavak dingin, Chaldea pan ki samkhia hinapi, tu in amaute kolbulh khaukhih in ki galmat hi. Amau saltan hunsung in, citak peuhleh uh bangci ding cih Pasian in lak hi. Nebuchadnezzar, Pasian langdona lutangpi in, Christ kiang hongpai hi(Daniel 4). Saltan hun abei ciangin, Pasian in Persia kumpi khat Christ limpua in khangto sak a, Amite Babylon panin khahkhia sakin, Kamciam gamah ciahkik sak hi. Cyrus Israel mi hilo napi, Pasian’ kamciam mite Jerusalem ah puakkik in, leitung muhtheih dingin hotkhiatna ngiimna pulaksak hi. Pasian in Ama’ ngiimna teng a tangtung sak dingin Israel a hilo te zang cihpen, mihing tungah Pasian’ muhdan koibang hi cih hong theisak hiam?`

`Eite Babylon ah omlo hinapi hang a, eima sungah Babylon bangzah omthei ding hiam? Hih thu koibang in na phawkkha a, koici kikhel ding ihi hiam?`