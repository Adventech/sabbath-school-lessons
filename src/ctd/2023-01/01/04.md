---
title:  Leisung Sumpiang teng Pasian Innkuan ading
date:   03/01/2023
---

Pasian hong silpiak a lianpen in lungnopna leh mawhmaina hongpia in, nisim nuntakna leh khalam khantoh nading hehpihna, tawntung nuntakna hongpia Zeisu Khazih ahi hi.

“Pasian in leitung mite hong it mahmah ahih manin, Ama’ Tapa a ummi khempeuh sinawnlo in ahin tawntung theih nadingun a Tapa neihsun a hong piak dongin a hong itna hong lak hi” (John 3:16). “Ama’ thu ngai in amah a ummite khempeuh tungah Pasian tate a suahtheih nading thu apia hi” (John 1:12). 

Hotkhiatna pen hong silpiak khempeuh’ bulpi hi a, hih silpiak lo tawh, Pasian kiangpan bangdang kingah thei tuanding ahi hiam? Bangbang ineiphial zong in, ni khat i siding a, nahoih khat peuh i bawlsak hongthei mite zong si in, hong kithei nawnlo lel ding hi. Amasa penpen in, lungdam thu silpiak ahi hong kikhailum Khazih (1Cor. 2:2), lungsimtawng ah kemcing ding hihang. 

Tua hotkhiatna tawh a kipawl, na tampi Pasian in hong piakbeh lai hi. Neklehdawn puansilh bekmah a lungkhamte ading Zeisu in hong thapiakna ah “Pasian’ ukna leh ama’ deihna na zuihtheih nading uh ngaihsun masazaw un, tua hileh, na kisap dangte khempeuh zong hong pia thuah veve ding hi” (Mate 6:33) cihi.

`Late 23:1; 37:25, leh Philippi 4:19 sim in. Pasian in eima nisim vai hong vaihawm sakna bang gen hiam?`

Zeisu in a nungzuite kiangah Ama’ paikhiat ding zong a gen ciangin, huhpa Khasiangtho zong kamciam pia hi. “Kei na hong it uh leh, ka thupiakte zong nazui ding uhhi. Keimah in, Pa kiangah ka ngen ding a, note tawh a omkhawm tawntung dingin Thuman ahonglak Khasiangtho, note a hong huhpa dingin a hongpia ding hi. Leitung mite in tua Khasiangtho mu theilo uh ahih manin sang theilo ding uhhi. Ahi zongin note sungah, tua Khasiangtho a hong omding ahih manin note in nathei ding uhhi” (John 14:15–17). “Amah in thuman honglak ding hi” (John 16:13). Tua Kha mahmah in Pasian’ tate tungah a lamdang kha’silpiakte hongpia ding hi (1Cor. 12:4–11). 

Atom in, Pasian hangin “eite piangin, hingin, i gamtang” (Sawl. 17:28) a, tua Pasian in “mi khempeuh nuntakna apiapa” (Sawl. 17:25), hong omsakpa, hotkhiatna kam hong ciampa, neihlam hong guanpa leh midangte tungah thupha ahithei dingin kha silpiak hong piapa ahihi. Neihlam bangzah nei taleng, silpiak bangzah sang taleng, tuate khempeuh i zatkikna dingin hong piapa tung ah a leibaa ihi uhhi.