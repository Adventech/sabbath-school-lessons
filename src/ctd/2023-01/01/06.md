---
title:  Vantungah Sumkhol
date:   05/01/2023
---

`“Nget in ne-in a kekseu theihna, gutate in luhin a guktheihna hih leitungah nasum uh kholkei un. Ngetin a nektheih lohna, gutate in luh in aguk theihlohna mun vantungah note adingin kholzaw un. Banghang hiam cihleh nasum omna uhah na lungsim uh om tawntung ding hi” (Mate 6:19–21). Zeisu in bang thumaan gen ahi hiam?`

Sum tampi a kholvenvante’ tangthu a simngeilo omding hiam? Tuate beikik lelding hi. Hih leitung pen a kipkho leitung hilo hi: gal, gitlohna, ngongtatna, huihsia guahsia in thumaan takin i zonsa neihlamte nangawn a uthunhun in hong lakkhiat mangsak thei hi. Sihna zong a uthun khat in hong tungvat leh, hihteng a mawknapi suaksak thei hi.

Laisiangtho inbel hauhna pen mawhna hi cisamlo hinapi; Zeisu in, a kemsiam dingin hong phawksak zel hi. Vantungah sumkhol cihpen bang a cihnopna aitam? Sum i masak sangin, Pasian leh Ama’ deihna masak ding acihnopna hi. Nadang tampitak lakah, Pasian nasepna sungah neihsa zat ding, Ama’ gam khantoh nading, midangte’ ading sepna leh midangte ading thupha hiding cihnopna ahi hi.

Etpak dingin, Pasian in Abram a sap ciangin, Abram leh ama’ innkuan tungtawnin leitung innkuante thupha pia nuam hi. “Pasian’ lawmpa” (James 2:23) nangawn akici Abraham kiangah Pasian in “Thupha angah dingin minam lianin nang hongbawl in, thupha pia in nang kong liansak ding hi. Nang thupha hong piate thupha ka pia ding a, nang hong samsiate ka samsia ding hi. Nang hangin leitung innkuanbup in thupha ngah ding uhhi” (Pian. 12:2, 3). “Abraham in a upman in Pasian in thupha apiak mahbangin, Pasian a um midang khempeuh in zong thupha angah ahi uhhi” (Gal. 3:9). Abraham tungah tona a omsa mah tawh eite zong hongto lai hi. 

“Sum pen manpha mahmah a, nalianpi semthei hi. Pasian’ tate khutsungah gilkialte ading an hi a, dangtakte ading tui leh tangguakte ading silhten ahi hi. Nenniamte ading galdal leh damlo te ading huhna hi. Ahihhang, nuntaksung kisapnate ah, midang ading thupha leh Khazih’ nasepna khantoh na’ngin akizat keingalleh, sum in sehnel sangin manphazaw tuanlo hi” —Ellen G. White, Christ’s Object Lessons, p. 351.

`“Banghang hiam cihleh nasum omna uhah na lungsim uh om tawntung ding hi” (Mate 6:21). Nang lungsim in na sum koi ah om hi hong ci hiam?`