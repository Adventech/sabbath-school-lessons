---
title:  Sumpi Khen Bangzah?
date:   23/01/2023
---

`Thuhilhkikna 16:17 sim in. Zakhat tungpan simtawm selo in, sumpi piak dingzah Pasian in koibang in hong hilh hiam?`

I sumpite pen, Pasian hongpiak nuntakna, hotkhiatna, kipkhona leh thupha namkim tawh hong tuamdenna teng khempeuh lungdamna pulakna ahi hi. Tua ahih manin, sumpi piak ding zah peuhmah pen i thupha saanzah tungah kinga ahi hi. “Tampi a kipiapa tungpan, tampi kingen kik ding hi” (Luka 12:48).

`Late 116:12–14 sim in. Taang 12 a dotna pen koibang in dawngding ci hiam? A dawnna in koibang in sum hithei sese hiam?`

Pasian’ thuphate koici thukkikzo peuhmah ding ihi hiam? Thukkikzo ngeilo ding hilel hi. Ei hihtheihsun pen bel Pasian’na sepna in lawmlehgual huhna phaltak in piakhia thei pen ding hi hang. Zeisu in nungzuiteng mission nasem a paisaklai in, “Man pialo in nasaan uh, manngenlo in piakhia un” (Mate 10:8) ci in vaikhak hi. Sumpite in Khazih tawh kibang nuntakzia khangtosak ding hi. Eimah zong angkhualna pan itna ah kikhel ding hang a; Khazih bangin Pasian’ nasep ahi midangte ading ngaihsutsak ding hihang. 

“Pasian in it in … piakhia” (John 3:16) cih phawkding hihang. Sun in zan azuih mahbang in – eima ading vive i kholsim semsem leh, i lungsim sungah angkhual semsem ding a, eimah lungkham semsem lel ding hihang. 

I piakkhiat ding zahpen eimah’n bangzah sangkha cihtungah eima khensatna ahi hi. Topa tungah sumpi paipih cihlimlim pen khalam leh lungsim vaipuak ahi hi. Tua awlmawh lohna zong, eima upmawhna zah sang in khalam ah hong suksiatsak zaw hi.

`Na sumpi piak leh na lungsimpuak in Pasian tawh na kizopna bang gen hiam?`