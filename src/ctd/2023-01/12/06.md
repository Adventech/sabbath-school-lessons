---
title:  Thaman Mitsuan
date:   23/03/2023
---

Paul in akikhel khit ciangin, Khazih’na hunbit sem hi. A pilna leh alungsim teina hangin, leitung muhna lampan a gualzo mahmahpa ahi hi. Moses mahbang in, Paul in zong Khazih hangin Pasian’ ta micitak tetawh thuakkhawm ding teelzaw hi. Saatna, suangtawh deenna, thongkiatna, tembaw siatna, gilkialna, khuadamna leh adangte 2Cor. 11:24-33 sungah kiciamteh diudeu hi. Hih teng khempeuh koibang in kantanzo peuhmah hiam?

`Rom. 8:16–18 sim in. Pasian’ ta ahihna pen ama’ cihtakna panin koibang in kithei hiam?`

Paul in Khazih adingin a thuakna sungah kiptakin a omtheihna thusim pen, cihtakna thaman ahi hi. Thongsung panin alaikhak na ah: “Sanggamte aw tua hamphatna angahkhin in kaki ngaihsun kei hi. Tua ahih manin a beisa thute mangngilh bawl in, mainawt in kahanciam a, Khazih Zeisu’ nasepna tawh vantung nuntakna ah Pasian hongsapna ahi, hamphatna ka ngahtheihna ding in, kunglam zuan in tangtak in katai hi.” (Phil. 3:13, 14).

`1Timothy 6:6–12 lecin, nunglam in i etsa hinapi hong paikik ding zong hiveve hi. Christiante adingin bang athupi thupuak nei hiam?`

Laisiangtho muhna ah, hauhna pen nangma kitangsap teng leh kisap hun a, neih ahi hi. Hauhna pen kholvenvan ding hilo hi. Hauhna cihlimlim Philippi 4:19 sunga Pasian kamciamsa hi a: “Ama’ na kasep i Topa Pasian in ama’ hauhna tawh kizui in Khazih Zeisu hangin note kitaangsap khempeuh hongpia ding hi.” Anunung pen ah, hauhna pen, Topa’ sungah muanna tawh na neihsa hi a, lungdamko tawntung ding ahi hi.

Pasian in Ama’ tate leitung sumpai haugai ding ci in hong vaikhak tuanlo hi. Pasian’ deihna bangin anungta peuhmah bawlsiatna thuak ding cihbel hong vaikhak ngiat hi. Ama’ hong vaikhak thute pen leitungnate sangin hoihzaw lai hi. “Note’ tangsapnate kong vaihawmsak ding a, na paina khempeuh ah ka hong omkhawm ding hi” cihi. A tawpna ah, a citak mite khempeuh, hauhna maan taktak leh tawntung nuntakna hong pialai ding hi. Thaman lianlua mai!

Paul’ ni nunung hong tun kuan ciangin, Paul in, “Kei ka hihleh Pasian’ biakna in hong kipiak ding hun hong tungta hi. Hih leitung nuntakna kanutsiat ding hun hita hi. Kidemna ah ka hat tawp in ka hihkhin a, amongdong in ka taikhin hi. Thu amaanin akhen Topa in, tuani ciangin kei ahong piakding thuman lukhu ahi gualzawhna thaman in, tu in kei hongngak gige hi. Kei tung bekah a hong pia ding hilo a, Ama’ hong paikik ding angakte khempeuh tungah zong apia ding hi” (2Tim. 4:6–8).