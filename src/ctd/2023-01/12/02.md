---
title:  Cihtakna’ Thaman
date:   19/03/2023
---

`Hebrew 11:6 sim in. Hihmun a khiatna bang hiding hiam? A gen thute koibang in dawngthuk ding ihi hiam? Mang. 22:12; Isa. 40:10; Isa. 62:11. Bang hong hilh hiam?`

A citak Pasian’ tate thaman in kitelcian mahmah a, khalam’ thu mahbang in ei telsiang zawh ding zong hikhollo hi. “Midikte thaman gentelna ding in mihing kammal kicing zolo hi. A mukha tebek in telzo ding uhhi. Pasian Paradise gampen ciangtanh neilua mihing lungsim in banzolo hi” —Ellen G. White, The Great Controversy, p. 674.

Zeisu in thupha Mualtung Sermon a honna a thupha namkim sungah: “Keima hangin midangte in hong simmawh in, hong bawlsia a, anam tuamtuam in hong bawlsiat uhciang in, thupha ngahmi nahi uhhi. Note a dingin vantungah thaman lianpi hong kikoihsak ahih manin, lungdam un. Note hunma a kamsangte zong tuamah bangin kibawlsia ngeizo hi.” (Mate 5:11, 12). Hebrew 11 sungah upnanei miteng a gualh khitciang in, a banzom ah, Zeisu in singlamteh tungah sihding a uttheihna hangthu gensuk hi. 

“Tua hi a, eite in i kiim i pamah hizah in atam teci nei ihih ciangin, eite ahong dongtang sakthei nakhempeuh leh eite ahong gakcip mawhna leh khialhnate khempeuh paaikhia in, i maiah a om, taina ding lampi among dongin lungsim kiptakin taini. Eite hong makaih in i upna hong cingtaaksak Zeisu mitsuan in neini. Mailam ah angahding lungdamna hangin maizumna kihtalo in singlamteh tungah sihna hongthuak a, tu in Pasian’ taklamah a tu hi.” (Heb. 12:1, 2).

Cihtakna hangin thaman kipia cihhang, hotkhiatna pen sepkhiat hang hituanlo hi. Akua in Laisiangthosung nangawn ah nasep hoihna hangin Pasian hehpihna ngahtaakcing cih ompeuhmah ahi hiam? Omhetlo hi. Singlamteh in a ngiimna bulpi tuamah ahi hi. Ei sepzawhna tawh i kihot khiat zawh taakin, Zeisu zong singlamteh dongah a pai kulhetlo ding hi. Hehpihna tawh hizaw hi. “A teelna ah mihingte’ nasepna bulphuh in ateel hilo in, Ama’ dikna hangin ateel hizaw hi. Pasian in mihingte’ nasepna bulphuh in ateel hileh, Pasian’ dikna pen dikna kici theilo ding hi.” (Rom. 11:6).Thaman cih peuhmah pen Pasian in eite adingin apualam ah hong bawlsakte hipeuh hi. 

`Hotkhiatna leh hehpihna, nasepna hangin thaman cihte a kilamdanna koibang ciangin natel hiam? Sabbathni ciangin nadawnna hong hawmsawn in.`