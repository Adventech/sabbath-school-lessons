---
title:  Sazian Sit
date:   22/03/2023
---

Zeisu’ nasep a tawpnalam ah, nungzuite hongpai uhin thu dongsim uhhi; “hihthute cikciang in ahong piang ding a, Nang nahong paina ding leh hun beina ding banglim omding ahi hiam?” (Mate 24:3) ci in dong uhhi. Zeisu in zong chapter 2 dimin dawngpah hi. Mate 24 pen, leitungah lim piangdingteng, galkidona, kisiatna khawngteng ahi hi. Mate 25 in, Zeisu hongtun madeuh a pawlpi omzia dingteng hileuleu hi. Hih dinmun thumteng pen tangthu thumtawh pulak a, khatpen talent gentehna hi a, Pasian in hong piaksateng mihing in a zatsiam leh siamloh hong pulakna ahi hi. 

`Mate 25:14–19 sim in. Gamlapi ah khualzinpa kua hiam? Ama’ neihsateng kua tungah aap hiam? “Sazian Sit” cihteh bang acihna hiam (Mate 25:19)?`

Eima talent ahi lasak siamna, thugen siamna khawngpen i pianpih ngeina ci in kingaihsun kha ahih hang, Luka 19:12-24 sungah, sum leh a zeeksiamzia kiciantakin omsitset hi. EGWhite in zong, “Talent thugentehna pen hoihtak in kitelcian nailo hi cih hong kilak hi. Hih athupi sinna pen hun nunung a Christiante adingin nungzuite tungah akipia hi cihi. Hih talent gentehna in, Pasian’ kammal tawh kihilhna ciangbek hilo a, Pasian in amite hong piaksa teng zatsiamna zong a cihnopna ahi hi.” —EGWhite, Testimonies for the Church, vol. 1, p. 197.

`Mate 25:20–23 sim in. Pasian in Ama’ na sepna ah sumthu a citakte tungtang bang gen hiam? “Na topa nopsakna sungah lut in” acihteh bang acihna hiam (Mate 25:23)?`

Ei sangin talent atamzaw aneimi in, Pasian tungah eisang in vaipuak tam neizaw cihna zong hipah hi. Hih tangthu sungah talent khatbek angahpa, sum a tawmpenpa in citaklo ahih manin kumpigam taanlawh hi. Mi’ vaipuak khawng vakamkup sese sangin, Pasian in eimah bangzah hongpia a, koibang in zang ihi hiam cih bulphuh zawding hihang.

`Pasian hongpai in nangmah “sazian sit” ciangin bangzah peuh naliau kha ding hiam?`