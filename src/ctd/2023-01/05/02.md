---
title:  Leiba Buaina
date:   29/01/2023
---

`Thuhilhkikna 28:1, 2, 12 sim in. Pasian in atate leiba tawh kisai bang thu hoih hong koihsak hiam? Hih thuhoih koibang in tangtun thei ding hiam? Ei ngaihsutna tawh kilamdanglua ahih manin, bang thukhun peuh i ngahthei ding a, eima’a tawh koibang in khek in zangthei ding hiam?`

Kantelna panin, mihingte sum haksat theihna hangthu thum omhi ci hi. Anuai ah a tamvei piangpen panin kigualsuk hi. 

Amasa penin awlmawhlohna. Mi tampi, pilna neite nangawn sum siam tuanlo uhhi. Amaute in Laisiangtho sungpan ahi a, leitung pilna pan ahi zong in, sum zeekziate peuhmah sinngeilo uhhi. Lam-etna bel omlai hi. Hih sinna in hihzia ding pawlkhat leh zatzia ding hong hilh ding hi.

Sum haksattheihna hang thu anihna in huaihamna, angkhualna. Tangkona leh mimal lung gulhna khawng dawnkikna ah, mite in amau hihtheihval in hih uhhi. Amau hihzawhzah sungah nuntakna, mawtaw leh silhteen cihte hihnuamlo uhhi. Hih mite lakah tampitak mah in sawmah khat piakzawh nading zawnglualai ing ci uhhi. Acihna uh dungzui in Pasian’ kamciam ahi pilna leh thuphate lotawh nungta tamai uhhi (Mal. 3:10, 11; Mate 6:33). Mihingte ading lam-etna bel ommah a, ahihhang, lungsim pianthakna leh lungkimzawhna kisam hi. 

Sumhaksat theihna hangthu a thumna in amaumah in amuhkhiat mimal kamsiatna. A kem ding om mello in cinapha mahmah khawng zong hithei uhhi. Innkuanpih in sum thaangzat zong hithei tak hi. Leitung siatna peuh in neihsa teng suksiatsak zong hithei hi. Apian a suah limlim in zawnglua mahmah zong hithei hi. Hih mite ading zong lametna omveve hi. A mailam uh haksa mahmah taleh, a buaina uh kizo veve ding hi. Christian lawmlehgual sungah kikhelna hong omding a; Pasian’ mite ngaihsut piakna bangin; hahkat in nasem ding uh a, Pasian in vaihawmsak in thupha zong piading hi. 

Ahang thu bangpeuh hitaleh, mikhat khialhna ahih nakleh, leiba kikhiam theilai hi. Ahita zongin, leiba neite in amau nuntakzia, a sumzatzia, leh a sumgeelzia teng a kikhel uh kul hamtang hi. 

`1Timothy 6:6–9 sim in. Eite khempeuh kidop ding Paul in acihpen bang a hiam? Tua Thu in nang ading bang hi naci a, tua Thu in honghilh bangin nazui siamthei ding hiam?`