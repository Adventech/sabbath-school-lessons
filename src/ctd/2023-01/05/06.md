---
title:  Hun Ciangtanh leh Leitawina Thu
date:   02/02/2023
---

`Thuhilhkikna 15:1–5 sim in. Hitengah Topa in Amite bang kal hiam?`

Paikhiatna 21:2; Siampi. 25:3, 4 sungah hun ciangtanh omsa bangin, sila, sal leh leitang bek hilo, sum leitawi piate zong hilai hi. Leitawi piate in leiba maisak nuam vetlo uh ahih manun, mi khat leibat ding hun a sawtpen kum sagih bek hi. Hih mun panin bangpeuh i laphial zong in, Topa in sumlehpai vai pen awlmawh mahmah cihthu leh adiak in Israel mite hunlai hipha diak hi. Tua banah Topa in leiba limlim bangzah siahuai phial mahleh, hong awlmawh sak hi. Ahihtheih nakleh pelh hamtang ding hong deihsak hi. 

Tuhun ciangin, inn leina khawng kum 30, 40 bang hun la in kilei hi. Inn mantam mahmah ahihman khawng hih tuak a, tua hangin leiba tawh akilei hihtuak hi. 

Tua laitak mahin, mi tampi, nulepate leh sangnaupangte in sangkahna ding sum tawinuam ciat uhhi. Leitung ngeina khat ah, college pan degree ngahleh, ama’ nuntakna’ng sum zongthei pah ding hi. A khang tawh lohkik kulpah hi. Nang ngahtheih ding huhna leh panpihna ompeuhmah ngahsawm in. Nasem inla kholtheihzah khol in. Nasep hong ngahsak thei ding lam zui in. Laisiangtho hunlai in, nulehpate in naupangte nuntakna’ng leitang peuh pia uhhi. Tuhun ciangin pilna sinsak in amau khetawh a dingzo khangham suahsakna pen “gamh” piakbang in kizang hi. 

Leitung hoih taktak pen leitawi leiba omlo ding hi. Ahihhang leitung hoih taktak sungah tenglo ihih manin, leitawi hunpeuh zong omthei lel hi. Sumbawlna hoihpen leh amet tampen lenkip in. Leibatlak a tawmtheipen la inla, a met a khang a tawmthei pen in lohkik sawm in. Thukhunpi in, bangbang ihi zongin leiba pelhtheih ding hanciam ding hang a, nisim in Laisiangtho thukhunte zuileng, innkuan ading lauhuaina hong tunthei, a kisamlo leiba peuhmah pelhthei tading hihang. 

`Mitungah sum leitawi napiak leh, amau tungah nahihdaan peuhmah bangzah in neem in thumaan nahiam? Pasian’ maiah tuathute koibang in nadawngthei ding hiam? (Thuhilhsia 12:14.)`