---
title:  Hazaatna Pan Kikepna
date:   25/02/2023
---

### Tukalsung Simding
Isa. 14:12–14; Eph. 5:5; Joshua 7; John 12:1–8; Sawl. 5:1–11, 1Cor. 10:13.

> <p>Kamngah</p>
> “Hoihtakin kidawm un la, na huaiham lohna dingun kikem un. Bang hang hiam cih leh bangzahta-in mi khat a hauh hangin a neihsa tawh a nuntakna taktak kicing zolo hi.” (Luka 12:15).

Deihgawh hazaatna pen, eima neihsa hilopi, thumanlopi in lunggulhna ci in kikhia hi. Deihgawh hazaatna pen, khemlo, gulo, thatlo hinapi; mihing a susia thei thulianpi khatmah ahih manin, Pasian in A thukham sungah guang hi. “Na vengte’ inn na deihgawh kei ding uhhi. Na vengte’ zi hitaleh, a nasempa hitaleh, a nasemnu hitaleh, a bawng ala hitaleh, ama’ neihsa khat peuhpeuh deihgawh kei in” (Pai. 20:17). 

Deihgawh hazaatna peuhmah pen Pasian’ gam sungpan hepkhiat ding mawhna gilo sungah kihel hi. “Mi gilote Pasian’ ukna sungah luthetlo dingcih na thei uhhi. Note kihaibawl kei un. Numei tawh a paktatte, milim biate, mi’zi, mi’ pasal tawh amawhte, pasal leh pasal akhialte, a gutate, a huaihamte, zukhamte, mi gensiate leh mi’na asutte Pasian’ ukna sungah lutthei hetlo ding hi” (1 Cor. 6:9, 10). 

Deihgawh hazaatna in, mi’na suttolhna, milim biakna leh numei/pasal mawhna tawh kibang zawzen ding hiam? Tukal sungteng hihthu a siathuaina leh zawhzawh nading gentehna tampi tawh kisin ding hi.