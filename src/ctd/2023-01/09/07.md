---
title:  Ngaihsutbeh Ding
date:   03/03/2023
---

Jericho laakna ah, kham leh ngun, sumngo beel leh kuang, leh siik khempeuh amau giahphual tunin apuakhia pen Achan bek hilo hi. Joshua in, tua kham leh ngun sumngo beel leh kuang, leh siik khempeuh Pasian sumkholna innpi sung a tundong apua dingin ama’ mite sawl hi (Josh. 6:19, 24). Na khempeuh a kihaltum khin ding ahi hi. Ama a’dingin a kemcip pen Achan bekmah hipah hi. “Mi awn tampi lakpan, mi khatbek in, tuabang gualzawh hun leh thukhen hunin Pasian thupiakna palsat ngamzen hi. Achan’ deihgawhna pen Shinar puan manpha a muhna pan ahi hi; amah’n sihna dong masuan in ‘Babylon puan hoih’ a cilailai hi. Mawhna khat in adangkhat tun a, Topa’ sumkholna ah a ki-aapsa kham leh ngun – Pasian ading Canaan gam gahmasate a buluh ahi hi.”—Ellen G. White, Patriarchs and Prophets, p. 496.

Paul in hun nunung lim a gualhna ah, a masapen nihte in sum tungah a lungsimpuak zia ahi hi. “Nitawpni hun pen alauhuai hun ahihding lamtak phawk in. Tua hun ciangin mite in amau bekmah a ki it, sum it (deihgawh) (2Tim. 3:1, 2)” cihi. Deihgawhna leh sum itna pen hun nunung tuhun in alaang mahmah ding mihing omzia ahi hi.

**Kikupding Dotnate**:

`1Timothy 6:6–10 sim in: “Pasian biakna hangin aneihsa tawh a lungkimte pen, biakna in mihau a suaksak takpimah ahi hi. Hih leitungah mihing in i suah laitak in sumlehpai tawh i suakkei a, leitung panin bangmah i kengthei tuankei hi. Tua a hihmanin annek tuidawn, nikten puansilh ineih nakleh aphazo hi. Ahi zongin a haunuamte in ze-etna tuamtuam thuak a, duhhopna, huaihamna a haivai thute ah awkcip in, haksatna leh siatna a tuahlawh uhhi. Sum deihluatna in siatna namkim piangsak hi. Mi pawlkhat in sum deihlualiang uh ahihmanun a upna pan in pialkhia in gimna lungkhamna tampi a thuaklawh uhhi.” Na khansung ah sum deihluat manin “amau leh midang a liamsuah liangte” thu kikum un. Tuabang honpikhat om hilo hiam? Koibang in khaikhin siamthei ding a, sum kisapna thei kawmsa in, Paul hong vauna omsa thaang sungah awkloh na’ng bangcih ding hiam?`

`Sum ahilo eite’ deihgawhtheih bangpeuh omlai thei ding hiam?`

`Thukham huamsungah nakhat peuh lunggulhna leh deihgawhna koibang in kilamdang naci hiam? Thukham huam sungah lunggulhna in banghun ciangin deihgawhna suakthei hiam?`