---
title:  Judas’ Lungsim
date:   28/02/2023
---

Laisiangtho tangthu a lipkhaphuai penpen Judas Iscariot ahi hi. Hih mipa in adang 11 te mahbang in hamphatna hunpha neiveve hi: Zeisu tawh om tawntung thei a, thumaan zong a Topa tungpan mitang kimu in sinthei hi. Judas bangin Zeisu kiang nai ommahmah napi tawntung siatna sung tungding hi a, anai omhetlo a gamla panin Zeisu’ thuhilh zong a zakha ngeilote in hotkhiatna ngah ding cihpen dahhuai mahmah hi. 

Bangthu piang? A dawnna kammal khatbek hi: Deihgawhna, ama’ lunggulhna ahi hi.

`John 12:1–8 simin. Pawilak a mi’ lungsim a lazo mahmah ding bangthu Mary in hih hiam? Judas in koicih hiam? Banghang? Zeisu in koibang in dawngthuk hiam?`

Honpa in Judas’ deihgawhna a kidawk in zaidamtak in a dawnthukna hangin, Zeisu’ galte omkhopna munah amah vataipah vingveng hi. Mary in Zeisu a piakzah sang a naktawmzaw tham bek tawh tuate khutsung ah zuak ding in va aap hi (Mate 26:14–16).

Judas tungah bang piang hiam? Hunhoih hun manpha tampi ngah hinapi, banghang in gitloh gamtat peuhmah hiam? Ellen G. White in Judas in “Siapipa it mahmah a, ama’ kiangah omnuam hi. Gamtat leh nundan kikhel nuam a, Zeisu leh amah kizop tektekna tawh piangding lam-en hi. Zeisu in Judas pumnolh lo hi. Sawmleh nihte lakmah ah omsak lel hi. Evan nasep zong sawllai hi. Cina damsakna leh dawi hawlkhiat theihna zong pia hi. Ahihhang Judas in Khazih tungah ki pumpiak zolo hi”—The Desire of Ages, p. 716.

Eite khempeuh zong gamtat hoihlo i neih ciat hang, ki-ap peuhleng Pasian’ vang in ei’ sungah nasem peuhleh kizothei lel hi. Hitaleh Judas in Khazih tungah kipum-aap hetlo in, ama’ deihgawh hazatna teng, Khazih thahatna tawh azawh ding sangsik in, amah kizosak zawsop ahih manin, a lipkhaphuai dinmun hong tungta hi.

Eite lakah deihgawhna leh adangkhat peuh a buaipihlo ki omse ding hiam? Hihtengah, ama’ deihgawh penbel sum hi a; a deihgawhna pen lungsimvai hi a, tua in guktaklam (John 12:6) ah paipihpah a, atawpna ah Zeisu nangawn zuakliang hi. 

Deihgawhna in hongtuttheih lauhuaina pen bangzah in siahuai hiam. Lungsim sungah lunggulhna neucik khat hilel napi, tawntung manthanna dong hong makaih thei hi.