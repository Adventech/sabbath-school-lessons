### Topa ading Kemcing — Amah Hongpai Dong

Vannuai a piangsakpa Pasian in ei mihingte tawh hong kizopnopzia pen telcian haksa mah mah hi. “Pa Pasian in eite bangzah takin hong itna thu thei un. Ama hong itna lian mahmah ahih manin, eite pen Pasian’ tate hong kici a, hong kicih mahbangin ihi takpi hi” (1 John 3:1). EGWhite in bel: “Mihing’ dinmun in phazo ding maw? Ciangtanbei Pasian’ tate hihna sangin a sangzaw bang dinmun omtheilai ding hiam? Leitung pahtawina khatpeuh in baanzo ding maw?” God’s Amazing Grace, p. 341 cihi. Zeisu tungtawnin hong kipiasa tengzong itelcian zawhlohna pen mawhna khuamial in hih leitung a tuamcip hangbek ahihi.

Tua kawmkal mahah, leitung hong zolnate pan ikikep mahmah keileh Khazih kiangpan in hong kaikhia thei ding hi. Satan’ hong zolna peuhmah pen Pasian’ kammalte in hong hilhzo hi. “Ahi zongin a haunuamte in zia-etna a tuamtuam thuak a, duhhopna huaihamna a haivaite tawh awk cip in, haksatna leh siatna a tuaklawh uhhi. Sum deih luatna in siatna namkim a piangsak hi. Mi pawlkhatin sum deihlualiang ahih manun amau upna panun pialkhia in gimna lungkhamna tampi a thuaklawh uhhi” (1 Tim. 6:9, 10). Topa in ahihleh, Paul in hong vauna omsa mahbang in “haksatna leh siatna” hong tunthei tua sum zatsiam theihna ding in lam hong lak hi. Laisiangtho taangtom 2,000 valsungah sum neihna leh lungsim puakzia tawh kisai in, eite hong kipiasa sum leh neihleh lam peuhmah in, lungsim buaina piangsaklo in thumaanna leh cihtakna tawh kemzo dingin Pasian in hong hilhzo hi. 

Tu quarter sinna sungah, Pasian in Amah tawh kizop ding a deihdaan leh, sumlei sumzuak thei nawnlo (Mang. 13:17) phial mahleng, Ama’ tungah citaktak in i muantheih nading Pasian deihna isin ding uh hi. Ahihhang tuabang upna pen zankhatthu in hongpiang vatlo ding a; Pasian in eite hongpiaksa teng cihtakna tawh kemcing in, imai ah bangpeuh tuak taleng, tumahmah in kigingkhol ding hihang.

Pasian in na khempeuh bulpi Amahbek hi a, Amah tawh semkhawm leng, nakhempeuh hong lensak hi. Siangtho sitset in Ama’ khutzat ihih ding pen hong Honpa’ deihna bulpi ahi hi. “Amah in khuamial vangliatna panin hbong honkhia in, a lung munhuaina mun, a, a Tapa ukna sungah hong khahkhia a, i mawhna hong kimaisak khinta hi” (Col. 1:13, 14); Hih hamphatna a dingin lungdamko ding hihang.

Mipilpa Solomon tungtawnin hong thuhilhna: “Na neihsa leh na anpalte tawh Topa zahtak in” (Pau. 3:9). “Kote Topa Pasian aw, Nangmah in nakhempeuh piangsak in, nangma deihna bang in nakhempeuh omin, na khempeuh a ki piangsak ahih manin minthanna, pahtawina leh vangliatna ngah tawntung ding in a kilawm hi” (Mang. 4:11) naci hi. 

Mihing muhna tawh en maimai leng, hun -haksa mahmah sungah nungta hihang. Ahihhang, Christian muhna leuleu ah, Zeisu nihveina hong kumsukkik nading limleh thupiangte in Khazih in kongbiang dong hongtungta cihthu hong muhsak manin lungnopna leh lam-etna hong neisak hi. Hih sinnate in Pasian muanna sungah note’upna hong thuksak in Ama’ mi muanhuaite nahihtheih nadingun hong huh ding hi. 

_G. Edward Reid, M.Div. (Andrews University), MPH (Loma Linda University), JD (Georgia State University), pen ordained minister khat hi a, North American Division Stewardship Ministries director zong kum tampi sung sem khinzo hi._