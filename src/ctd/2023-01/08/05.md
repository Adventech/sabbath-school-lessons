---
title:  Vangnei takin Nasepna
date:   22/02/2023
---

A “lawhcing” nuntakna, a cial nunung pen in, lung hong nuamsak penpen zong hi a – tua pen khangno laimah in khensatna hoih a neikha leh, upmawhloh haksatna khawngin a suksiatloh mite ahi uhhi. Innkuan hoih khat sungah nulehpa in atateng khangkhin sak a, inn pia, vaklehciahna pia, leiba neilo in, innpii ading akisamteng khempeuh akicing ding sumlut nei uhhi. 

Pasian in Atate peuhmah asangpen dinmun ah nasep leh nunna nei dingin hongsam hi. Tua asangpen dinmun cihpen Pasian’ thukham lungtang tungah kigelh (Jer. 31:33) in, a nuntakpihte a cihna ahi hi. Kipawlna hong kiamsuk in Christian kihilhna hong niamsuk semsem ciangin, a thupi zawkanlai khat ah Christian mimal in kimawhsakna omlo in nasep ding ahi hi. Laisiangtho in “Hauhna sangin min hoihna deihhuaizaw a, kham leh ngun sangin mi’ hong thusimna deihhuaizaw hi” (Pau. 22:1) cihi.

Laisiangtho in, Pasian a it nasemte a cialkhak manin thupha a sanlawhte tangthu ciaptehna om hi. Jacob in a innkuanun a sunghpa Laban a nusia in, ama’ pianna gam lam zuanin a ciahkik ding ciangin; Laban in, hong nusia naikei tapeuh un, “Omlai peuh un, kei thu hong gensak dih in. Topa in nangma hangin kei thupha hong piakna ka thei hi” (Pian. 30:27) ci hi. Joseph zong Egypt ah sal in akizuak lai in, a topa, Potiphar in, Joseph nasepna hoih takin entel sitset in, tuabang lianin thaman pia hi.

`Pian. 39:2–5 sim in. Laisiangtho in akimin a genloh hang, a topa’ pahtaak theih nadingin Joseph in bangci hih cih nangaihsun thei hiam?`

“Na hihna khempeuh, nekna dawnna ah ahi zongin Pasian minthanna dingin nahih un” (1Cor. 10:31). I nasepna leh sumvai leh sepna bawlna ah, Pasian minthanna dingin hihding hihang. I nuntak sungin lawhcinna ding in pilna leh thahatna hongpia Pa Amah ahi hi.

“Topa aw liatna, vangliatna, minthanna, gualzawhna leh minliatnate nangma aa’ ahi hi. Vantung leh leitunga om khempeuh zong Nangma aa’ ahi hi. Topa aw kumpigam nangma aa’ hi a, tuate khempeuh tungah Nangmah a lutangin hong kisangsak hi. Hauhna leh minphatna Nangma kiangpan hong pai a, Nangmah in na khempeuh tungah Na uk hi. Na khut sungah vangliatna leh minthanna om a, liatsakna ding leh thakhauhsakna ding Na khut sungah om hi” (1Khang. 29:11, 12).

`Nasepna sungbek hilo in, nuntak sung mahmah ah bang thukhun tengpeuh nazui hiam? Bang kikhelna nakisam diam?`