---
title:  Lawhcing dingin Geelna
date:   18/02/2023
---

### Tukalsung Simding
Thuhilhsia 12:1; Pian. 2:15; 1Tim. 5:8; Col. 3:23, 24; Pian. 39:2–5; Pau. 3:5–8.

> <p>Kamngah</p>
> “Mite' nasem bangin kingaihsun loin, Pasian' nasem bangin kingaihsun un la, na sep peuhpeuh uh lungsim takpi tawh lawpin sem un. Topa in note tungah thaman a hong piakding lamtak phawk gige un. Tua bangin na sepna uhah Khrih Topa' na a semsem na hi uh hi. ” (Colossian 3:23, 24).

Mitampi in “lawhcing” takin nungta nuam ciat uhhi. Ahih hangin hih a puksa leitung ah kamsiatna leh lauhuainate in a hunhun in hong tung thei ahih manin, tua ngimna zong picing zolo thei hi. 

Tua ahih manin “lawhcinna” cihpen bang hiding hiam? Egypt gamah Joseph tangthu enin; lawhcinna khat mah hilo ahiam? Thong sung pan kumpi inn ah, tua bangte lawhcinna hi. Tuiphumpa John eleh? Thong sung pan hanah pai hi. Ama’ nuntakna bangzah in gualzo naci hiam? “Lawhcing” cih limlim eima muhdan leh sandan tungah kinga hilel hi.

Tukal sungteng kemcing leh sumvai tawh kisai “Lawhcing” cihthu kisin ding hihang. Kuakua nahi zongin sum leh sumvai pen ut/utlo cilo in maban ding vive ahi hi.