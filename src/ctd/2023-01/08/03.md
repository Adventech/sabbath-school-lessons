---
title:  Nasepna Pan Thupha (Ngaihdaan)
date:   20/02/2023
---

Nangmah suakta takin hau nahihkei a, NulehPa in, ni khat beekzong nangsep kul hetlo in hong kholsaksa peuh ahihkhak leh (tangthu tampitak sungah naupangte ading tua sum in thupha ding bang hinapi khancin ciangin adahhuai in tawpzel), nangzong nuntak theihna dingin nasep na kipatpah kul hi. Ngaihdaan khatin, nangma lunglutna khat, sumlut hoihna ah kisin inla, nasep khat zong ding a, tualai ah nasem in. Hih pen ngaihsut piakna ngaihdaan hi a, hibang in piangpahpah ding hisamlo hi.

`Pian. 2:15 sim in (Thuhilhna 9:10 leh 2Thess. 3:8–10 zong). Mawhna hong lutma in Adam leh Eve zong nasep ding kipia cih bangci bangin kician naci hiam? Nasep a neilote in samsiatna thuak ahihthu a tunga thu in koibang in hongtelsak thei hiam?`

Hih nasep pen gawtna ahihloh lam kician hi. Amau hoihna’ng hizaw hi. Paradise ah ahi a, mawhna, sihna leh thuaksiatna omlohna nangawn ah zong, Pasian in nasep kulsa hi.

“Adam tungah tua huan kepcin ding vaipuak kipia hi. Piangsakpa in Adam pen nasep neilo in lungnopna omlo ding cih thei hi. Huan’ hoihna in amah lungnuamsak hitaleh kicingzo nailo hi. Ama’ pumpi sungah sazang leh thaguite a gamtang thei dingin nasep kul hi. Bangmah seplohna sungah lungnopna om peuhmah leh, ama’ mawhneilohna dinmun in bangmah semkhia loding hi. Mihing a piangsak Pa in a lungnop theihna ding theilel hi; tua hi a, a piansak khit phet in nasep zong guanpah hi. A kimanawh minthanna leh mihing in nisim neklehdawn dingin nasem ding cihthu zong tua tokhom tungpan mah ahi hi”—Ellen G. White, Our High Calling, p. 223.

Ahita zongin, Pukna khit ciang, nasep pen mawhna in hong subuaita a (nakhempeuh zong), Pasian in Adam kiangah: “Nangmah hangin leitang in samsiatna ngah hi; Na nuntak sung tawntung gimpipi in nasemin na annek ding na zong ding hi” (Pian. 3:17) cihi. Phawk dingin, Pasian in leitang a samsiat lai in “Nangma ading” acihteh, Adam ading hi a, a puksa mihing ading in nasep pen ama’ kisapna khat hiding cihna ahi hi. 

`Nasep in eite adingin thupha hithei takpi ding hiam?`