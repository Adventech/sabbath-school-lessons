---
title:  Pasian Masak
date:   12/03/2023
---

`2Khang. 20:1–22 sim in. Haksatna bangpeuh tuaktaleng, hih tangthu panin bang khalam thukhun kingahthei hiam?`

Jehoshaphat maankum tawpna lamah, Judah kizo gawp hi. Jehoshaphat pen acitak hangsan khat ahi hi. Kum tampi sung a galkap thahatsak in khuapi kulh zong puahpha hi. Bang galpeuh hitaleh maituah dingin kiging sitset khin hitaleh; hihthu tungtang ah ama’ tha muanglo in Topa’ tha muangzaw hi. Topa zon nadingin, Judah buppi antang dingin vaikhak hi. Solomon hunlai a gal atuah uh ciangin ahihuh mahbang in mipite biakbuk huang sungah hong kikhawm uhhi. Judah mite khempeuh azi ata uh tawh Pasian’ maiah thungen uhhi. Pasian in agalte uh buaisak in Ama’ minthanna hizawleh ci in ngen uhhi. Kumpipa in zong thungen in, “Kote a sim dingin hong pai hih mi hon tampite ado dingin thahatna ka neikei uhhi; ka cihna dinguh ka theikei uh a, Nangmah bek kong mitsuan uhhi” (2Khang. 20:12) acihi. 

Tua bangin Pasian kiang a ki-ap khit uh ciangin, Topa’ Kha in mi khat tungah hong tuaksuk in, “Kihta kei unla, hih a tam mahmah mi honpi hangin lungkia kei un. Galdona pen note a’ hilo a, Pasian a’ ahihi … Note in hih gal nado dinguh kisamlo hi. Na panmun uh la in taanglo in ding unla, note tangin Topa’ gualzawhna mu un” (2Khang. 20:15-17) acihi.

A zingciang zingtungin kumpipa in mipi kaikhawm a, amau maiah Pasian phatna lasa ding Levi mi lapawl zong a om uh hi. Tua munah mipite hanthawn in, “Topa na Pasian uh um un, tua hileh note na kip ding uhhi; Ama’ kamsangte um un, tua hileh, na maavang ding uhhi” (2Khang. 20:20) aci hi. Tua ciangin lapawl lasak hong kipan uh a, galte amau leh amau hong kisaatgawp uh a, “khat zong suaktalo” (2Khang. 20:24) hi. Galte vanteng a kaihkhopna ni thum sung sawt a, a ni lini in lasa kawm in Jerusalem zuan in hong ciah uhhi. 

Amau a honkhia Pasian pen, eima’ it leh i biak Pasian mah hi a, Ama’ vangin tua hun lai a mahbangin tu in zong lian hi. Ama’ makaihna muang dingin hongto hi. 

`2Khang. 20:20. Hih munin Seventh-day Adventist adingin bang tumdanna neituam hiam?`