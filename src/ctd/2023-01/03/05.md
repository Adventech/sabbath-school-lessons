---
title:  Sawmah Khat Sumbul panmaw Ametpan?
date:   18/01/2023
---

Eite sawmah khat pen hong “lut” pan, nai tawh ahi a khasum pan ahi zongin kituat a, eima’ aituam nasep asem ihihleh, amet “akhang” tungpan in kipia hi. Gam tampi takte in, nasemte’ thaman panin, bitna’ng, lampite leh leite, nasep neilote noptuam na’ng cihbang in phiangsiah dong uhhi. Sawmah khat piakna’ng in, sumbul pan maw a metpan cih dotna pen phiangsiah piakkhit maw piakmaa cihbang in hong piang hi. Amau’ na a semlel mite in, a mimal phiangsiah a piakmaa in a summet taktak teng tungpan in pia uhhi. 

Seventh-day Adventist pawlpi in sawmah khat a pia mimalte tungpan thukantel zel uh a, phiangsiah piakma in sawmah khat pia uh cihi. 

`1Kumpite 17:9–16 sim in. Elijah hong tunmaa in meigongnu’ dinmun koibang hiam? Kamsangpa in amaute akidonmaa in bang hih ding sawl hiam? Hih tangthu panin tulaitak a i kidotna koici dawntheih ding ihi hiam?`

Pasian in Zerephath meigongnu kiangah Pasian’ mi khat nang kiang hong pai ding hi cihi (1 Kumpite 17:9). Elijah hong tung petmah a, tuanu’n zong amau nuntakzia telgen hi. Elijah in tui dawnkhat ngen masa a, tua khit ciangin, “Lung himawh kei in, pai inla na gensa bangin an hong bawl in. Kei adingin mohneu khat hong bawlsak masa inla, kei kiangah hong paipih in; tua khit ciangin, nang leh na tapa ading bawl in. Topa in leitungah guah azuhsak mateng in, bel sungah annel beilo ding a, umsunga sathau zong kiam ngeilo ding hi cihi” (1Kumpite 17:13, 14) a cihi. 

Hih thu pen kamsangpa angkhualna maw, upna asinna maw leh – a taktak in, tua nu’ upna gamtangsak zaw maw? Dawnna bel baihlel e. 

Sumbul leh a met cihpeuhmah eimau’ khensatna bang hilel hi. Pawlpi in bangcih ding cih hong ciangtanh saklo hi. Eima’ khensatna bangin pai ding hang a, eitawh akibanglote khawng thukhen mawkmawk loding hihang. Mi khempeuh in Pasian’maiah dawng ding uh a, Pasian bek mah eite’ teeltheih ahi hi. “Mimalkim in eima tungtang thukhen ding kihi a, lungsim sunga ombang in piak ding hilel hi”—Ellen G. White, Testimonies for the Church, vol. 4, p. 469.

`Sawmah khat a pia ngeilo khat kiangah sawmah khat piakna hangin hong luang thupha koi bangin na hilhcian ding hiam? Bang thupha peuh hi a, sawmah khat piakna in nangma upna koibang in thahatsak hiam?`