---
title:  Sumkholna Koiteng hiam?
date:   16/01/2023
---

`Malachi 3:10 sim in. Sawmah khat teng koiah paiding cih bangteng honghilh hiam?`

Hi mun ah lamlahna kician a omloh hang, Pasian’ mite in “sumkholna” acihpen tellel uh hi. Pasian in “Ka inn sungah an a omtheih na’ng” cipah hi. Ama’ mite’n Pasian’ inn cihpen biakbuk ahihlam theilel uh a – Sinai mualtung a Moses kiangah adung avai a kihilh sitset in akilam bukpen ahi hi. Israel mite Khapsa Gam ah a teenuh ciangin, amau munlaisaan masapen Shiloh leh a kip tawntung zawpen Jerusalem biakinnpi ahi hi.

`Thuhilhkik. 12:5–14 sim in. Hih munte pan, Pasian’ tate in amau’ sawmah khat teng pen amau kholnopna mun peuhpeuh ah khol mawkmawkthei saklo hi. Tuni eite’n zong bang thukhun peuh kilathei ding hiam?`

Pasian innkuanpih eite in, sawmah khat bangcih ding cih kitelpha nuam mahmah lel hi. Lai siangtho genna ah kumkhat in thumvei – Paisanpawi, Penticost leh Bukpawi ciangin (Pai. 23:14–17) – Pasian’ mite in, sawmah khat leh sumpi tawh Pasian bia ding leh pahtawi dingin Jerusalem ah hong pai ngeingai uhhi. Tua ciangin Levi mite in, gam sung khempeuh pan hong pai, amau sanggam khempeuh tungah sawmah khat (2Khang. 31:11–21; Neh. 12:44–47; Neh. 13:8–14) teng kihawm uhhi. Laisiangtho banga sumkholna bulpi dingin, Seventh-day Adventist pawlpi in khuatual conference, mission, leh pawlpi kigawmkhopna (union of churches) pen leitungbup aiawh sumkholna in ciamteh in, nasepna thamante kipiakhia hi.

Pawlpi mite noptuam nadingin, sawmah-khat pen khuatual pawlpi ah kipaipih a, amau biak piakna khat zong hipah in, pawlpi mite in sawmah khat leh sumpi hong keng uh a, pawlkhat in lah online panin zong piathei uhhi. Khuatual sumkemte in conference/mission sumkholna ah puakkik uhhi. Hih sawmah khat piakzia pen Pasian honghilhna bang hi a, Seventh-day Adventist pawlpi in leitung a huamzawh na’ng khantoh lawh mahmah hi. 

`Mimalsim in pawlpi nasepna dingin eima piaknop khatpeuh piathei ding cihbang in ngaihsun dih in. Pawlpi bang asuak tam? Tuabang ngaihsutna hoihlo Laisiangtho tawh kikelki khawng kihihthei hiam?`