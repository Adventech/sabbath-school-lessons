---
title:  Keng Theilo Ding Hiteh
date:   06/03/2023
---

Mi khat in aminthang mahmah Evanpa Billy Graham kiangah nuntakna tawh kisai thu dong hi. Graham zong kum 60 kim hita hi. Graham in a dawnna ah “tomlua e” ci hi. Nuntak hunbel bei zangzang mah hi.

`Anuai a munte in hih leitung nunzia bang hong hilh hiam? Late 49:17; 1Tim. 6:6, 7; Late 39:11; James 4:14; Thuhilhna 2:18–22.`

Nuntak hun bei bekthamlo, nasih ciangin, bangmah keng theilo, na neihsa na kholsa khempeuh e. (Gamtatna e? Thutuam khat). “A sih ciangin bangmah kenglo ding a, a minthanna in amah zuisuklo ding hi” (Late 49:17) acihteh, midang khatin angah dingin nutsiat ding acihna ahi hi. Kua’n ngah ding cihpen acil apat in ngiimna omsa tungah kinga ahi hi.

Mi khempeuh in neihlehlam neikhin lo ahihhang, a tamzaw in kum tampi nasem uh in, a khomkhat ciangbel neisam ding uhhi. A tawpna ah bangpiang ding a, tua neihsa teng kua tungah piasawn ding cih khawng a ngaihsuthuai athupi mahmah dotna ahi hi. 

Neihlehlam aneite, atawm atam cilo in, neihlam geelna khatpen kemcingte’ nasep ding hi-a, Pasian’ thuphate zeeksiam ding kisam mahmah hi. “Lungtupna, muanna” (aowrf;pm) kici laikung laidal cihte tawh ngiimna kician na neih keileh, kumpi thukhun ombang in hong sepsak ding uhhi (nangma tenna mun tawh a kituak hiding hi). Lungtupna laidal lo tawh na sih leh, tangpi tangta ngeina bangin, na tanau khatpeuh in ngah mawkmawk ding a, ahoih in zang thei, zanglo thei, ama’ tungah piak ding nang’ ngiimna zong hithei, hilo theitak hi. Pawlpi in bangmah ngahlo ding hi. Tuabang nangma ngiimna ahihleh lah nang’ thu; ahih keileh ahun omlai in semkhia in. 

A thuneem penpen in genleng, Pasian pen na khempeuh anei Pa (Late 24:1) hi a, Laisiangtho tawh akituak theipen dingin genleng, Pasian hong piaksa khempeuh i zatkhit ciangin, khatveilai in innkuanbup in i neih ngeingai teng khempeuh pen, anei taktak Pa kiangah aapkik ding hihang.

`Sihna peuhmah, upmawhloh hun in hong pai lel ding a, tuni zong hithei hi. Tuni nang si lecin, na innkuanpihte bangsuak ding uhhiam? Na neihsa teng zong bang suakthei ding hiam? Nang lunggulh bangin a kihawm beek diam?`