---
title:  Ngaihsutbeh Ding
date:   10/02/2023
---

Pasian in Abraham thupha piakna tawh Ama’ lam pahtawi hi. Abraham in zong leitung neihsa khollohna tawh Pasian pahtawi hi. “I luah ding gam, Pasian hong ciamna mun pen, hih leitung hilo hi. Abraham in ‘akhe ngak nading mun zong’ (Sawl. 7:5) hih leitung ah na neilo hi. Neihsa tampi nei a, tuate Pasian’ minthan nading leh a lawm a gualte phattuam nading in zang hi. Hih leitung pen teen nading gam in enlo hi. Topa in milimbia a mipihte susia dingin sam hi. Canaan gam pen a luahden ding gam in pia hinapi, amah, ata, atupa nangawn in zong luahkho lo uhhi. Azi a sih ciangin, a kivui nading mun neilo ahih manin Canaan mite kiangpan hankhuk ding a lei hi. Canaan gamah Machpelah a suang kikhuak hankhuk longal bangmah neilo hi.”—EGWhite, Patriarchs and Prophets, p. 169. 

Eite zong i nuntak sungin zong hauhna leh manna in hong zolpha mahmah thei hi. Tuate zawploh ding pen upna khauh mahmah kisam hi. “Pharoah’ kumpi inn thupi mahmah leh a kumpi tokhomte, Moses a dingin iiplahhuai mahmah hinapi, tua kumpi inn sung mah ah Pasian a mangngilhsak thei nopsaknate omhi cih amuhciangin, Moses in iiplah tuanlo hi. Mawhna ninbanglo a kiptawntung gamnuam a sangpenpa misiangthote’ ngah ding pahtawina en in, kumpi inn leh kumpi lukhute bangmah in a simkei hi. A upna tawh vantung kumpipa in gualzawhna ngah mite tungah a kisiatheilo kumpi lukhu apiak dinglam mu hi. Hih upna mah in leitung kumpi ahihna ding panin kiheisak a, mawhna bawl ding sangin, Pasian’ sawlna amang nuam, azawng, a kisimmawh Pasian teeltuam minamte a suaksak hi.”—EGWhite, Patriarchs and Prophets, p. 246. 

**Kikupding Dotnate**:

`Zeisu hong paikik ciangin neih leh lamh teng bangsuak ding hiam? (2Pet. 3:10). Zeisu hong paimaa in e bang piangthei hiam? (Mate 6:20). Banghang in nakhempeuh amau munciatah kepding thupithei hiam?`

`Zeisu in “hauhna in khemna” hi cihi (Mark 4:19). Bang gennuam hiam? Hauhna in koibang in hong khemthei hiam?`

`Moses in sehnel gamsungah taithap in salpeuh suah ding sangin Egypt ah omsuakzaw peuhleh bang cithei ding cih kikum dih un. Ama’ khensatna bangin thapia in khensat hiding hiam?`