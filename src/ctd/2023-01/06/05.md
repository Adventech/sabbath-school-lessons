---
title:  Zuaukhempa Panin Kumpipa
date:   08/02/2023
---

Pasian it in akihta khangno Jacob in, anu Rebekah tawh, apa’ thupha angah theih nadingun, zuaukhem hong sawm ta uhhi. Tua hangin ama’ mailam nuntakzia lampi khial in, taikhia keileh sibaih mahmah ding hi. Rebekah in Jacob kiangah “Haran a ka sanggampa kiangah va tai inla, na sanggampa’ hehna a dam mateng tualai ama’ kiangah tawlkhat sung va om in. Mi hongsawl in hihlai munah nang kong lasak kik ding hi” (Pian. 27:43-45) cihi. Jacob kum 20 sungbang vamang dildel a, anu’ maitang mukik kha nawnlo hi. 

`Pian. 32:22-31 sim in. Hih tengah Jacob tungah bang thu piang a, khensat khialh laitak nangawn in, Pasian hong hehpihna tungpan bang pilna peuh na ngahthei hiam?`

“Kiniamkhiatna, kisikkikna, ki-aap tawntung in akhialthei, mawhneimi Jacob in vantung mangpipa tawh zawhna angah hi. Jacob in Pasian kamciamte khahsuahlo in lencinten ahih manin mong neilo itna Pasian in thuumnate paihkhiatsak theilo hi. Ta upa za a deihgawh manin a mawhna bawlpen tu in Jacob maiah siangtakin kilang hi. Amah in Pasian kamciamte muanglah kha in, ama’ thutawh Pasian sehsa thute tangtunsak sawmmawk hi … Jacob in a deihdeih, a lunggulhden, thupha pen ngahta hi. A suankhiapa, akhempa ahihna pen kimaisakta hi.”—Ellen G. White, Patriarchs and Prophets, pp. 197, 198.

`Pian. 49:29-33 sim in. Jacob in Canaan gam sungah bangmah nei nawnlo phial ahih hang, ama’ luang a kivui nading atate kiangah bang thu vaikhak hiam? Tua hankul sungah kuateng kivuilai hiam? Banghang in hihthu Jacob in ngen hiding hiam?`

Laisiangtho in, tuanpupa thumteng leh azite teng tua hankkhuk sungah kivui uhhi ci hi. Jacob in Pasian thahatna muang in, amah pen leitungah khualzimi in kingaihsun ziau hi (Heb. 11:13). Khialhna teng neubawlpak leng, bangmah neilo in inn nusia hinapi mihaupi in Canaan hong zuankik hi.

`Ei khialhnateng zong neubawlpak leng, Pasian in thupha hongpia theilai veve hi. Khialhna pelthei leng bangzah in hoihzaw ding hiam? Tu in nang teelding bang natuak a, khialhna khatpeuh nakoici pelhtheih ding hiam?`