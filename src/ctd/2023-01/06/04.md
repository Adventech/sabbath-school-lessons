---
title:  Lot’ Khensat Khialhna
date:   07/02/2023
---


Abram in Pasian’sapna dungzui in innlehlo a nutsiat ciangin, innlak tapa Lot in zong amah tawh khualzin ding khensat hi. Piancil 13 sungah, Pasian in Abram thupha nak piak mahmah a, “ganhing, ngunleh kham haumahmah hi” (Pian. 13:2) cihi. Lot zong “tuuhon, ganhon leh puanbuk nei hi” (Pian. 13:5) cihi. Amaugel ganno tawh hong haulua mahmah uh ahih manun teengkhawm thei nawnlo uhhi. Gancingte a kibuai lohna dingun, Abram in Lot ama’ deihna lam teelsak hi. Lot in zong, amah sang upazaw, leh ama’ hauhna zong Abram hang hizaw ahih manin, Abram in teel masasak leh kilawmzaw hi. Ahihhang Lot in Abram tungah lungdamna hoihna nei vetlo in, ama’ hoihsakpen mun teelmasa pahhi. 

`Pian. 13:10–12 simin. Pilvang takin Lot in bang khensatna hongbawl hiam?`

Lot in, olno takin khuapi lam pai ding in hong khensat ziau lel a hihhang, tua mun zong ama’ ading na hoih pukpuk khollo a, Abram in a thupiang a zakciang in, “Hoih ei, navawh bang in aatkha ciai” naci hetlo hi. Tua sangsik in a vahonkhia zawsop hi (Pian. 14 enin).

Khatveivei, nasep manlah luat ciang in, sinna hoihtak in asimkha keipah hi. Lot in Sodom ah kilehkik ngiat hi! Hehpihna lianpi tawh Pasian in, a kamtaite paisak in, Lot leh a innkuan tungah tua khuapite hih khuapite kisiat ding theisak hi.

`Pian. 18:20–33 sim in. Leitungah Pasian hong hawhsukna hangthu bang ci hiam? Pasian in tua khuapi tegel susia ding acih thuthak pen Abraham in koibang in dawngthuk hiam?`

Abraham in Lot leh a innkuan veiimahmah a, mi hoih khatbeek a omkhak leh tua khuapite hawi dingin va deek hi. 50 pan a deeksuksuk pen 10 tungsuk hi. Itna Pasian ahihmah bangin, Abraham in a deek a khawl mateng Pasian khawllo hi! Pasian leh vanmi nihte in Lot, a zi leh a tanute kaikhia uhhi. Azi in a nunghei khakleh cikhuam suakpah hi. Lot in Sodom khua ah mihaupi in hong tung mahleh, bangmah nei nawnlo in hong paikhia hi. Thukhensatna khat i bawl ding ciang in, kidawm mahmah ding hihang. Adiak in nalian pipite sangin hun tomno sung meetpak ding khawng lunggulhna khawngte ahi hi (Maku 8:36, 37).