---
title:  Abram, Citakte’ Pa
date:   06/02/2023
---

Pasian in Abram pen apianna leitang leh tanau teng nusia in, Amah’n a lahding leitang ah pai dingin sam hi. Tua pan kipan Messiah khangsimna hong kipan hi. Thu guicing i theihpih lohhang, Abram in ama’ laigui kiatna mun nusia ding hiphot hi. Khensat haksa mahmah a, leitung neihsa honpi khatmah a nutsiat kul hamtang ding hi.

`Pian. 12:1–3 sim in. Tua kamciam a saan manin “leitung minam khempeuh . . . thupha ngah” cih koibang in kithei hiam?`

Hih pen Abram leh a innkuan adingin nuntak kikhelna lianpi ahi hi. “Pasian in ama’ tungah piakding aciam leitang ah, Abram a pai dingin a saplai in Abram in Pasian’ sapna amanna pen upna hangmah ahi hi. A pai nading mun nangawn theilopi in agam leh alei nusia in a dingkhia hi” (Heb. 11:8). “Paupeeng selo in, Abraham in Pasian’ sawlna bang amanpen Laisiangtho sungah upna kicianpen khat ahi hi” —Ellen G. White, Patriarchs and Prophets, p. 126.

Eite hileng, pianna khua leh tui innkuan tanau a nusia nuamlo ding vive hizaw ding hihang. Ahihhang Abram in nusia hi. Pasian in omding asawlna munah lungkim hi. Lamdang asak mah mah dinguh panin, Abram, Isaac leh Jacob a thum mahun amau nuntaksung in tua leitang ngahkha lo uh – hitaleh Pasian tungah citak veve uhhi.

`Hebrew 11:8–13 sim in. Hihteng ah amuantaak thupuak bang omhiam?`

Abram pen a kimkot a mite in kumpi nam in mu uhhi. Amah cingh, hangsan, pawlsiam leh Sangpen Pasian’ silapa ci in zong minngah hi. Pasian ading in etteh taakcing in nungta hi. Pasian’ hehpihna hangin, eite zong Abraham tawh gamhluah ihi uhhi. “Abraham in Pasian um a, tua a upna hangin Pasian in amahtawh a kipawlthei ding in mi hoih in asang hi. Tua ahih manin, Abraham suanlehkhak a mantaktak i cihte pen upna anei mite ahihnathu na thei ding uhhi” (Gal. 3:6, 7). Abraham leh Noah tetung panin, Pasian’ thu mang uh a, amau nuntakna kikhelna lianpi piang cihthu kimuthei hi.

`2Cor. 4:18 sim in. Hihteng ah thupuak in eima’ Khalam khensatna bangzah in i huzaapsak thei hiam? Moses leh Abraham in tua thukhun koibang in zui naci hiam?`