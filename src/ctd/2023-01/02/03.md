---
title:  Limtakin Ngai
date:   09/01/2023
---

Thuhilhkikna laibu pen, gamlakah kum sawmli sungteng Israel mi khangsawn tetungah Moses in akam vaikhakna akigelh ahi hi. Jericho khua nisuahna lam Moab zangkuam ah a genkhiat ahi hi. Thuhilhkikna laibu pen “Ciaptehna Laibu” zong kicithei hi.

Hih laibu sungah, Pasian cihtakna teng Moses in enkik phadiak hi. Sinai mualpan Kadesh Barnea leh Khapsa Gam gi dong khualzinnateng pulakkik a, kum sawmli sung gamlak a langdona teng zong phawkkik sakpha hi. Thukham sawm zong phawkkik sak a, sawmah khat sum kholna phual tutding zong hilhpha kik hi. Ahihhang Thuhilhkikna’ thubulphuhpi in Pasian’ thu mangleh thupha ngahding cih hi. Pasian in Ama’ mite kem nuam leh kemzo dingin a thahat Pasian a hihlam zong pulak hi.

`Thuhilhkikna 28:1–14 sim in. Mipite bang thupha lianpi ki kamciam hiam? Ahihhang a saantheih na’ngun bang hihding uh ci hiam?`

Pasian in mipite adingin a lamdang mahmah thupha tampitak ngimna neisak ahihlam telsaknuam mahmah hi. Tua ahih manin “limtak in na ngaih uhleh” ci in, amau tawntung mailam thu pen hih tungah kinga cih theisak nuam hi. Suakta takin teeltheihthu ahi hi. Pasian teeltuam mite hi uh a, thupha lianpi leh kamciam lianpi neite hi uh a, a hihhang tua thupha leh kamciamte pen a kingahteitei ding zong hituanlo hi. Pom ding sanding leh nuntak pihding kisam hi.

Tua sang a haksazaw nadang bangmah Pasian in kal tuanlo hi. “Tuni a kong gen hih thupiaknate pen note ading in a haksalua hilo a, na zuihlah dinguh zong hilo hi. Note in, eite in athu za in i septheih nadingin kua in vantungah hong paisak in hong laksak ding ahi hiam na cihtheih nadingun, vantung a om hilo hi. Eite in athu za in i septheih nadingin kua in tuipi galkhatah hong paisak in hong laksak ding ahi hiam na cihtheih nadingun zong tuipi galkhat ah om hilo hi. Athu hongnai mahmah hi. Note in na hihtheih nadingun na kam sunguh leh na lungsim sunguh ah omhi” (Thuhilhkikna 30:11–14). 

Himahleh thuphateng banah, samsiat na’ng vauna zong om a, tuate pen thumanloh ciangin hong tungding (Thuhilhkik. 28:15–68), amau mawhna leh langdona suulzuite ahi uhhi. 

`Tuni in “limtakin thungai” acih in ei ading bang khiatna nei a, Pasian in bang hong sawlnuam hiam?`