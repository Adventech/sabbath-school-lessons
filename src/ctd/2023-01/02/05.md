---
title:  Sawmah khat Thukimna
date:   11/01/2023
---

Sawmah khat piakkikna pen Pasian tawh kinaihna lamah akinai mahmah khalam kizopna om hi. Israel mite zong Pasian’ thu manguh a sawmah khat a piakkik uh ciangun khangto uhhi. Tua bang ahihloh uh ciangun haksat hun hong tungleh pukpah leuleu uhhi. Thuman hunin hauhna leh thumanloh hunin buaina kilumlet denkeei uhhi. Amau cihtakloh hun laitak in Pasian in kamsangpa Malachi tungtawn in langnih thukimna khat Amite tawh bawl hi.

`Malachi 3:7–11 sim in. Bang kamciam leh vaipuak na mu hiam?`

Pasian in mipite kiangah Kei nongzuat uhleh, Kei zong note kongzuan ding cihi. Amah zuan ding cihpen bang a cihnopna hiam cih a dot uh ciangun, “Sawmah khat leh sumpi nong guksak uh khawlta un” cihi. Amau samsiat thuakna thu in a guktak manuh ahi hi. Pasian in tua samsiatna a bawldam na’ng in “Sawmah khat om khempeuh ka innah hong paipih un” (Mal. 3:10) cihi. Tua bang nong hih uhleh “Vantung tawlet kong hon ding a, thupha tampi hong luangsuk in koihna’ng mun zong omlo liang ding hi” cihi. Koihna’ng munzong a omlohliang ciangin, midangte i huhding a Pasian’na sepna zong khangto sakthei ding hihang. 

“A Tapa neihsun asihdong in hong pia-ngampa in nang tawh thuciam hongbawl hi. Aman A thupha teng hongpia a, tua lakpan sawmah khat leh sumpi piakkik ding hongkal leuleu hi. Hih thu tawh kisai in telzawh ding himahmah lo hi a ci ngam ding kuamah omhetlo hi. Sawmah khat leh sumpi piakzia ding khempeuh geelsitset sa in Pasian in Malachi 3 sungah hong hilhzo hi. Amite tawh a bawlsa thukimna tungah citak ding in Pasian in hongsam hi”—Ellen G. White, Counsels on Stewardship, p. 75.

Judah Kumpi Hezekiah hunin thumanna tawh hamphatna khat naki ciamteh hi. Judah gam sungah khanlawhna taktak khat hong om a, mipite in sawmah khat leh sumpi a kimtak in biakinn ah hong paipih uhhi. Tam hong kipaipih lualiang in biakinn sungah vumsal liang hi. 2Khang. 31:5 in, “anpalte, lengahzu, sathau leh khuaizu lo a piang khempeuh; nakhempeuh lakpan a sawmah khat hong paipih uhhi” cihi.

`Nangma’ sawmah khat (kiamphial leh zong) in Pasian tawh na kizopna thu bang hong gen naci hiam?`