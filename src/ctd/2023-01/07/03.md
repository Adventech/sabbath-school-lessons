---
title:  Mizawngte ading Pasian’ Vaihawmna
date:   13/02/2023
---

Laisiangtho gelhte in a laigelhna vuah, mizawngte, pemtate, meigongte leh pa neilote ading Pasian’ vaihawmna tamveipi mah kihel hi. Sinai mual tunmaa lampi tawntung ah thupiang ciaptehna omgige hi. “Kum guk sung khai tuhin a piangte na kaikhawm ding a, ahi zongin, a kum sagihna ciangin, nomau mizawngte’n a nektheihna dingun leitang tawlngasak in, lokhul in na omsak ding uh a, gamlak ganhingte in mizawngte neklohte nethei ding uhhi. Na lenggui lote leh olive lote uhzong tua mahbangin nahih ding uhhi” (Pai. 23:10, 11).

`Siampi. 23:22 leh Thuhilhkikna 15:11 simin. Tuhun eite nuntakzia tawh kibang nawnlo hitaleh, bang thukhun khatpeuh i ngahtheih a omding hiam?`

Hihteng ah “sanggam” acihpen in Israel mipihte ahih keileh thu umte ahi uhhi. Amaute pen mizawngte ahih keileh “hih Ka sanggam a neupente” ahi uhhi. Late in, mi cimawhte tungah hihding daan lam honglah hi. “A ginalo mite leh pa neilo mite tungah thuman unla, a thuakte leh a cimawh tetungah aman in thukhen un. A ginalo mite leh a cimawh mite hon unla, migilote khut sungpan in amauti honkhia un” (Late 82:3, 4). Hih thute in anpiakna cianglel khengval in lam hong lak hi. 

Mi cimawh ahuhte tungah kamciam zong omlai hi. “Mizawng ahuhte cimawh ngeilo ding” (Pau. 28:27) a, “mizawngte’ thu amanin a khensak kumpipa, a ukna kip tawntung ding hi” (Pau. 29:14). Kumpi David in zong “mi genthei a khualte thuphangah ahi hi; Topa in haksat hunah amau honkhia ding hi” (Late 41:1) cihi. Tanglai Israel mite hunlai in hihthu kimasak den mah hiven, tuhun ciang kimansuah phialta hi. 

Tua tawh kilehbulhzaw in tuhun England gambang ah, “Darwin upna” kinei tekin, mizawngte pen huh ding hilo, tuabang huhna zong khial hi cizawsop uhhi. Tuabang in Darwin thu ummite in, mizawngte, damlote huhna in, tuabang mite khangpungsak ahih manin, kipawlna leh gam susia hi ci in um uhhi. Hihbang ngaihsutna gilo pen evolution kici nakhempeuh amau thuthu in piang cih upna neite muhna ahi hi.

`Lungdamthu, Khazih in mi khempeuh ading si cih upna in, kuakua cilo midang tungah nasepna bangzah in huzaap naci hiam?`