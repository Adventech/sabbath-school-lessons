---
title:  Nukhat Hong Itna Khengval
date:   19/01/2025
---

Mihing a dingin itna lianpen in tano tungah nulehpa’ itna ahi hi. Laisiangtho in zong nulehpa-tano kizopna pen, mihing tungah a lamdang mahmah Pasian in nakpi takin hong hehpihna tawh ki tehkak a, Pasian hong hehpihna hilhcian theihna dingin a kinaipen a thuk pen leh a hoihpen hilhcianna dingin a kizang ahi hi.

`Late 103:13; Isa. 49:15 leh Jeremiah 31:20 simin. Hihmun tengin Pasian hong hehpihna omzia leh a thukna bangteng hong lak hiam?`

Hihmun tengah, Pasian in eite pen a it mahmah a tano te, nuhoih khat pahoih in a tano te a it bangin hong it cihi. Hinapi, Isaiah 49:15 in mihing nu khatin “a tano mangngilh” ama’ naubu sungpan in a piangkhia tapa mangngilh phial mahleh, Pasian in a tano te mangngilh ngeilo, hong hehpihna kiam ngeilo hi (Kahla 3:22)..

Hebrew kammal _raham_ pen hehpihna ci in kizang a, mun dang tampi ah Pasian hong hehpihna kicing mahmah cihna in kizang hi. Tua kammal pen Hebrew pau in naubu _rehem_ panin hongpai hiding in ki um hi. Pasian hong hehpihna pen “naubu bang nu-itna” ci in laisiamte in tehkak liang uhhi. A taktak in cileng, mihing lel khatpeuh hong hehpihna leh nu’ khat in a tangeek a hehpihna sangin a lianzaw thampek ahi hi.

Jeremiah 31:20 ah zong, Pasian in a kamciam mite in Amah langdo den a lungkham sakden hinapi “ka it Ka tapa, Ka ngaihno” ciliang hi. Bek thamlo Pasian in “amah ka lunggulh mahmah a, amah ka hehpih taktak ding hi” cihi. Hiteng ah “hehpih” a cihna pen Pasian hong hehpihna in a kizang _raham_ ahi hi. Tua banah, “Ka lunggulh” a cihzong pen “Ka sungkua haam in kiko” zong kici hi. Hih kammal tepen Pasian’ sungkua sungtawng pan in phawktheihna a cihna hi a, Ama’ mite tungah a thuk mahmah Pasian hong hehpihna a pulakna ahi hi. Amau’ cihtak lohna enlo in, amau’ lam-etna khengval in Pasian in Ama’ hong hehpihna lianpi hong luangsuk sakden hi.

`Pawlkhat bangin, Pasian hong hehpihna pen, nulehpa’ itna thuk tawh kinai sak uhhi. Ahihtei hang, mi pawlkhat te, nulehpa’ itna leh hehpihna a ngah ngei khalo zong om uhhi. Pasian hong hehpihna pen bang thudang peuh tawh a ki tehkak theilai tam maw?`