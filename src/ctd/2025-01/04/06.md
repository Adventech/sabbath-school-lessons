---
title:  Hehpihbaih Khasiabaih
date:   23/01/2025
---

Laisiangtho Pasian pen hehpihbaih in khasiabaih a, tuamah pen Zeisu Christ sungah nakpi takin hong kilak hi. Pasian in hehpih siampa hi a (Isa. 63:9; Heb. 4:15), Amite’ dahna hangin khakham veii in (Thukhente 10:16; Luka 19:41), amau’ thumna za nuam, dawng nuam in hehnem nuam hi (Isa. 49:10, 15; Mate 9:36; Mate 14:14).

`1Cor. 13:4–8 simin. Pasian in hong hehpihbaihna leh hong itna tawh hong kizoppihna teng midang tungah koibang in lengkik sakthei ding ihi hiam?`

1Cor. 13:4-8 sunga om itna bang tawh midangte kizoppih nuam hihang. Tuabang mi ahi dingin bang tanvei ki hanciam ngei hiam? Lungduai theilo, migi theilo hihang; deihgawhna, kisaktheihna, ngongtatna leh angkhualna cihte vengsak zolo hihang. “Lung kiatna, upna, lam-etna, lungduaina leh kipkhona cihte” (1Cor. 13:7, 8) eima’ lungsim sungah kaikhawm mahmah lo hi hang. Tuabang itna pen Kha Siangtho gah in eima nuntak na sungah kinei thei bek hi. Tua Kha Siangtho mahin, Christ sungah upna a nei mite sungah Pasian hong itna hong guansuk ahih manin Pasian phat hihang (Rom. 5:5).

Pasian’ hehpihna leh Kha Siangtho vangliatna tawh; a dik a thutang den tawntung Pasian lungsim puak leh omzia taktak koibang in dawngthuk thei ding ihi hiam? Khatna, itna ahi tua Pasian tungah biakna pia leng a hoih pen dawnthukna hipah hi. Nihna, midang tungah hehpihna kidim leng tua Pasian’ itna a dawngthuk mah ahi hi. Christian upna sungah lungnuam hithiat lelpeuh lo in midang te’n zong tua upna tawh a lungnop theihna ding hanthawn ding hihang. A nunungpen in, eima’ lungsim eimah’n khel theilo hang a, Pasian bekmah in hong khelthei cih phawk ding hihang.

Tua hi a, Pasian ading midangte a ding lungsim thak, a siangtho itna leh pumpi sung a buahbang teng a ki siansuah lungsim ngen ding hihang. Eima thungetna limlim zong “Note khatlehkhat na ki itna uh leh mikhempeuh na itna uh hong liansak semsem tahen la; i Topa Zeisu a misiangtho te khempeuh tawh hongpai ciangin, Pa Pasian’ maiah kisuanna om hetlo in lungsim siangtho takin na omthei ding uhhi” (1Thess. 3:12, 13).

`Hihbang itna lahkhiat theihna dingin, banghang in, eima lunggulhna pianpih gitlohna teng sihsak phot tadihdih kulthei hiam? Eima’ pumpi deihna sihsak phot dihdih nadingin bangteng teeltheih omlai hiam?`