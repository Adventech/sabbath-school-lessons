---
title:  Zeisu Hong Hehpihna
date:   21/01/2025
---

Pasian hong hehpihna limpua dingin Laisiangtholui in a zat tengmah Laisiangthothak in zangpha kik hi. Paul in Pa pen “hehpihna a neipa leh kisapna khempeuh hong huhpa” (2Cor. 1:3) naci hi. Paul mahin Ephet 2:4 sungah “hehpihna lian mahmah” ahih manin, “hong itna lianpi tawh Ama’ it mite tankhia” cihi.

Gentehna dangah zong, Christ in awm sungpan, gilpi gilzang natlawh liangin itna tawh Pa Pasian hong hehpihna lim hong lak hi (Mate 18:27; Luka 10:33; Luka 15:20). Haksatna thuakte Zeisu in veii in a hehpihna pen Laisiangtholui leh a thak in a zat kammal teng mah Gospel laibu teng in zong zangkik uhhi.

`Mate 9:36; Mate 14:14; Maku 1:41; Maku 6:34 leh Luka 7:13 simin. Mate 23:37 simbeh in. Hihmun tengin Mihingte’ tuaksiatna tungtang ah Zeisu in koibang in veii hi ci hiam?`

Mihingte haksatna leh kisapna sungah Christ in hehpih mahmah ahihlam Gospel laibu sungah ki pulak phapha hi. Hehpihhuai sak ciang bek hilo, amau kisap nate zong vaihawmsak lai hi.

Zeisu in Amite kahlai hi. Christ’ mit pan hong luang khitui pen khuapi a et manin a luang cih phawk ding hihang. “Akpi in a kha tawh a note a huai mah bangin na mite kahuai nuam tawntung a, ahi zongin na utkei hi” (Mate 23:37). Hiteng a Christ kahna kammal tengin, Laisiangtholui sung tawntung a Pasian mah hong phawksak hi. Hih vasapi in a note huai cihpen, tualai nisuahna gamte in Pasian bekmah limpua in a zatzel uh ahi hi. Thuhilh kikna 32:11 sungah Pasian pen, a note tungah a kha a zap, a khate zak in a note a man, a kha tawh a note a pua muvanlai tawh limpuasak uhhi.

`Pasian hong hehpihna lian pen, itna lianpi hong lahkhiatna Zeisu longal bangmah dang tawh tehpih theih ding omlo hi. Ahihhang, Christ in Pasian’ limpua picingpa bek hilo, mihing’ limpua picingpa zong ahi hi. Eite’n zong midangte kisapna don in, Pasian hong itna tangko bek hilo kician takin hong itna lim ciing zaw in Christ nung zui dingin eima nuntakna koibang in puahpha thei ding ihi hiam?`