---
title:  Eite a dingin Kikhai
date:   02/01/2025
---

Pasian in itna sungah Amah tawh kikhawl dingin mimalkim hong sam hinapi, lungsim takpi tawh a sang mite bek in tawntung nopsakna ngah ding uhhi. Mopawi thu gentehna sungah, kumpipa sapmi tampi om hinapi “hong pai nuamlo uhhi” (Mate 22:3).

Christ in a kikhai madeuh in a kahtam kammal sungah “Jerusalem, Jerusalem aw, kamsangte na that a, Pasian sawl kamtaite na denglum hi. Akpi in a kha tawh a note a huai mahbang in na mite ka huainuam tawntung a, ahi zongin na ut kei hi!” (Mate 23:37) cihi. Christ in huainuam mahmah napi, utlo uhhi. Tua _“ut”_ cih pen Greek kammal _thelo_ hi a, Christ in a hotkhiat nopna leh amau hotkhiat ding a ut lohna uh munnih ah kizang khawm hi (Mate 22:3 ah zong kizang lai hi).

Hinapi, Christ in tua mite a ding mahin singlamteh ah pai hi. A lamdang itna! Mihing’ mawhna in sihna bek thalawh hinapi, Pasian in Christ tungtawn in man hong piak sak a, vantung leh leitung kikal a kisiasa kizopna zong puahphat nading lampi hong honsak hi. Tuabang pipi mah in eite hong it teitei a, eitung ah bangmah hong baalo napi Ama’ lungsim sungtawng panin hong piang tawm ahi hi.

`John 10:17, 18 simin. Galati 2:20 tawh enkak in. Eite a ding bang thupuak om hiam?`

Pasian hong itna sangpen – singlamteh tungah Christ in Ama’ deih teelna tawh hong kipia hi. Christ in Ama’ nuntakna piakhia in hong _“bulpat sak”_ hi. Kuamah in Ama’ nuntakna laksak lo hi; leitung pianma pek panin vantung ah thukimna omsa bangin, lungsim takpi tawh Ama’ piakkhiat hizaw hi

“Ei hong hotkhiatna ding vaipen a ki nung-ngaihsut hi hetlo a, Adam puk khit peuh khawng cianga ki geeltawm hilo hi. Tanglai panin a ki-iimcip thute tu ciangin a ki-pholak ahi hi (Rom. 16:25). Khang tawntung a Pasian tokhom’ tawphahpi hong kipulak ahi hi. A kipatcil panmah in Satan’ lampialna pen Pasian leh Christ in thei khin uh a, tua lampialna mah tawh mihing ana khemtuk ahi hi. Pasian in mawhna om theihna ding thu pialo hinapi, mukhol khin ahih manin, tua a phutna ding un nawh kigin mahmah uhhi. Leitung itlua a hih manin, a Tapa neihsun piak ding hong kamciam a ‘Amah a ummi peuhmah kisia hetlo in tawntung nuntakna ngah hi’” John 3:16.”—Ellen G. White, The Desire of Ages, p. 22.