---
title:  Itna Khawnkhong in Hongpia
date:   31/12/2024
---

Pasian in a langdo Israel mite manngen lo in it bek hilo in, mawhna a dim eite zong manngen lo mah in hong it hi. Pasian hong itna tawh bel kilawm hetlo hang a, zong thalawh zo selo ding hihang. Lehgen leng, Pasian in eite hong kisapna om selo hi. Laisiangtho Pasian in kisap bangmah neilo hi (Sawl. 17:25). Pasian in nang, kei leh mi khempeuh a itna pen Ama’ lungsim suak hilel hi.

`Mang. 4:11 leh Late 33:6 enkak in. Pasian leh Ama’ piansak sate koibang in suakta takin kizom uh hiam?`

Pasian in manngen lo in leitung bawl hi. Tua hang mahin, Pasian in minthanna, pahtawina leh vangliatna tawh kilawmpen hi. Leitung a pianma pek panin, Pasian lutang Pasian teng kikhawlhna sungah lungnuam khinzo hi.

`John 17:24 simin. Leitung pianma pek panin Pasian in hong bangci it ci hiam?`

Pasian in a it dingin piansak nate kisam hetlo hi napi, itna a hihna dungzui in, leitung bawl in, a piansak sate tawh ki-itna sungah hong lut hi. Pasian in Ama’ itding in hih leitung piangsak bek hilo lai in, mihing zong manngen hetlo in hong itlai, Eden ah mawhna a tuk khit, tu mahmah in mimal mawhnei te zong hong itlai hi.

Adam leh Eve in Eden ah hong puk uh ciangin Pasian’ itna saan theih na’ng thu nei nawnlo ta uhhi. Ahihhang “na khempeuh Ama’ kammal tawh a kipsak” (Heb. 1:3) Pasian in itna, lainatna leh hehpihna lianpi tawh amaute nungta sak kenkon in, mihing in Ama’ itna sung hong zuankik ding in lampi honsak hi. Tua lampi honsakna sungah eite zong hong huamsak hi.

`Pasian in pukna gitlohna te kheng in leitung ah itna hong luansak denna hang in Pasian hong itna tawh a nasep bang peuh hong musak hiam? Hih thumaan in koibang in Pasian hong it-thuk sakthei naci hiam?`