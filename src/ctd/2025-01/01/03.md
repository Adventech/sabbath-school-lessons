---
title:  Loh Ngeiloh Itna
date:   30/12/2024
---

Pasian in a puk mihing a it teiteina Hosea’ tangthu sungah om hi. Pasian in kamsang Hosea kiangah, “Hih gam mite Kei tungah citaklo in pasian dangte bia uh ahih manin, nang zong hong tulpih loding numei paktat khat tenpih inla, tuanu tawh ta nei in” (Hos. 1:2) cih sawl hi. Hosea leh a citaklo a zi pen, tualai in khalam a paktat Israel mite a dingin Pasian itna lim nungta khat ahi hi. Pasian’ itna in a kilawm hetlo mite tungah zong man ngenlo in hong luang cihna ahi hi.

Pasian in cihtakna tawh it hinapi, mite in langdo zelzel uhhi. Laisiangtho in Pasian pen a citaklo zi nangawn a it tentan pa cih hong lak hi. Amah in bel a mite itna citak tawh it hinapi, amaute in ahihleh pasian dangte biaksan in simmawh bawl in, a kipuahpha thei nawnlo ding zah in kizopna sutat uhhi.

`Hosea 14:1–4 simin. Hih munteng in a kipkho Pasian’ itna bangteng lak hiam?`

A mite’ langdo kinken khit ciang nangawn in Pasian in; “Amau’ nungtolhna teng ka damsak ding a, lungsim takpi tawh amaute ka itding hi” ci hi. “Lungsim takpi tawh” a cihpen Hebrew pau nedabah a kiletkhia hi a, piaknopna taktak, manngen lo cihna ahi hi. Biakbuk sunga piaknopna piakkhiat sumpi a cihna tawh Akibang ahi hi.

Hosea’ laibu sunga kihona sungah, Pasian in a mite tungah a kipiakna leh veiina lamdang lak hi. Amaute un lawmngaih dang neihsan zel in kizopna sutat in puahphat theih ding bang zong ahih nawnlo in thuciam palsat hitaleh; Pasian in Ama’ deihsak itna mah tawh it tentan lai hi. Mite in Pasian’ itna tawh kilawm loliang dingin, amau’ gam teng nusia in nial uhhi. Tua pipi mah in Pasian in amaute’ nolh hetlo in itna luan tawntung hi. Hihteng bek hilo mun tuamtuam ah zong Pasian hong itna pen manngen lo leh lungsim takpi tawh itna hong luan ci hi.

`Mi tampi in Pasian pen a gamlapi panin khauhtak in mihing ukcip cihbang in ngaihsun uh hi. Hihteng ah a citaklo zi khat tungah beitheilo in it teitei cihthu na muh ciangin; Pasian na muhna koibang in hong kilamdang hiam? Tua thu in Pasian na muhzia leh Amah tawh na kizopna koibang in khel thei hiam?`