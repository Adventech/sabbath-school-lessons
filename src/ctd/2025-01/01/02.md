---
title:  Eima lam-etna te Galkhat ah
date:   29/12/2024
---

Pasian in “Nong it hiam” cih hong dong beklel hilo a, Manngenlo in mimal kim hong it hi. Eite’ ngaihsut phakzah galkhat pek ah nang leh kei Manngenlo in hong it hi. Amah in manngen hetlo takpi in nang leh kei banah mikhempeuh ngaihsut phakloh in hong it hi. Tua hong itna zong Ama’ mite tangthu sunga Ama’ sepna te tungtawn in telthei hi hang.

`Paikhiatna 33:15–22 sim inla, a sung a thu om leh kihona teng koibang hi nasa hiam? A diakin taang 19 in Pasian deihna leh a itna na koici muh hiam?`

Israel te in sal panin a lamdang Pasian hotkhiatna tawh Egypt khut sungpan a suahtak khit sawt nai hetlopi in, tuateng mangngilh mansuah in bawngno’ lim biakpiakna tawh Pasian langdo pah uhhi. Mualtung pan Moses hong tuaksuk in, amaute’ gamtatna teng a muh ciangin, Thukham sawm teng a kigelhna suangpeek tawh deengsuk pah in, amaute kithehthang sak hi. Ki thutuahna tungtawn in Pasian in a Manngenlo in a piak ding thupha teng khempeuh saan theihna ding dinmun teng taisan nusia uh hi tase leh, Pasian in amaute tawh ki thutuahna thupha teng mah tawh amaute kilawm hetlo hi tase leh manngen lo in amau mah teel teitei hi.

Paikhiatna 33:19 sungah “Keima’ hoihna na mai ah ka paisak ding a, namai ah Keima’ min ‘Topa cih ka pulak ding hi. Ka dik nop mite tungah ka dik ding a, ka hehpih nop mite ka hehpih ding hi’ a cihpen: telkhialhna tawh Pasian in thupaipi bang omlo in Ama hehpih ding mite Ama’ deihbang in teel lel hi ci uhhi. A thupaipi taktak bel, Pasian in Ama’ hoihsakte hehpih in a dangte mudah cihna hituanlo hi. Tulai pawlkhat te upna bangin, Pasian in mi pawlkhat pen tawntung beina sungah a mangthang dingin sehkhin cihbang in Pasian nasem lo hi.

Hiteng ah Pasian in bang a cinuam hiam? Pasian in na khempeuh Piangsakpa hi a, a kilawm lo pen khat mah zong thupha piaktheihna thu nei ahihna pulakna ahi hi. Tuamah bangin, bawngno’ lim a biak khit nangawn in zong kilawm hetlo pimah ahi Israel mite hehpih teitei lai hi. Hipen eite’ lam-et zah khengval in Ama’ itna Pasian in hong lahna tampi lakah khat ahi hi.

`Pasian in nangma lam-et loh zah dong Ama’ itna koibang in hong lak zelzel hiam?`