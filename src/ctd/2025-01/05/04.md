---
title:  A Thumaan Lungkimlohna
date:   28/01/2025
---

Hehna hoihlo tampi a omtei hang, Laisiangtho in zong “a thumaan lungkimlohna” zong pulak hi.

Nu khat in, kumthum a phapan a tanuno tualpi ah kimawl a et laitak in, papi khatin a tanuno hong galbawl pak dingin ngaihsun in. Tua nupi heh loding hiam? Hehmah e! Hehna pen itna panin hong piang dawnthukna namkhat ahi hi. Hih gentehna panin “a thumaan Pasian’ lungkimlohna” telpha pah niteh.

`Mate 21:12, 13 leh John 2:14, 15 simin. Biakinn a ki thaangzatna hangin Zeisu’ dawnthuk kikna tungtawn in; gitlohna tungah Pasian’ hehna koibang in hong telsak hiam?`

Hih tangthu sungah, a thumaan lungkimlohna tawh Pasian’ biakinnpi khawng “guta buluhte kua” suaksak a, meigong tagah leh mizawngte tungpan a meet bawlnuam te tungah, Zeisu in “a siangtho lawpna” a lahkhiatna ahi hi (Mate 21:13; John 2:16). Biakinn nasep khempeuh pen, Pasian hehpihna, maisakna, mawhneite siansuahna mun kimlai, mi zawngkhal pente zawhthawh bawlna mun peuhin kizang hi. Hih kihhuaina tungah Zeisu a heh ding mah hilo hiam?

Maku 10:13, 14 leh Maku 3:4, 5 cihte in Zeisu’ a thumaan lungkimlohna dangte zong hong laklai hi. Mite in naupangte Zeisu kiang hong paipih ciangin “nungzuite in tua naupang hong paipihte taigawp” ahih manun; Zeisu a “hehsuak” a cihteh – _“Lungkimlo”_ cihna ahi hi. “Tua naupangte Ka kiangah hong paisak un” (Maku 10:13, 14) cizaw hi.

Mundang ah zong, Zeisu in Sabbath ni in cina a damsak manin, Sabbath palsat hi ci-in a mawhsak uh ciangun, Zeisu in zong, “Sabbath ni in a hoih maw asia bawl ding, honkhia ding maw that ding” (Maku 3:4) ci in dawngkik hi. Zeisu in “hehmai tawh akim apam teng en kawikawi in, ahihhang, amau’ khialhna leh thu phawk theihlohna hangin khasiat huai sazel” ahih manin, cinapa damsak sawm hi (Mark 3:5). Christ’ hehna pen, amau’ lungsim khauhna hang in khasiatna tawh kithuah hi a; itna hangin thudik hehna, Laisiangtholui sunga Pasian in itna pen gitlohna in a va sukkhak ciang in a hehna mahbang ahi hi. Itna in gitlohna tungah banghang in heh theilo tuan ding, itna in a itmi gitlohna in sukha mawk hiven?

`“A thumaan lungkimlohna” khawng zong selo dingin koici kikep theih ding hiam? Tuabang zon ding banghang in baihlam mahmah a, tua a khelmei thaang pan koibang in kikem thei ding ihi hiam?`