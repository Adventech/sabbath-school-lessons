---
title:  Ngaihsutbeh Ding
date:   21/03/2025
---

Read Ellen G. White, The Desire of Ages laimai 281-289 “The Sabbath” simin.

“Thukan te in, amau thuakkhak ding haksatna kihta in mihonpi lakah Christ’ dotna dawng ngamlo uhhi. Amah’n thuman gen cih theilua uhhi. Amau’ tang-ngeinate palsat ding sangin, mikhat thuaksia paisuak saknuam zaw, a neipa nangawn in ganhing bangin a nutsiat uh pen omsuak zaw leh ci uhhi. Pasian’ lim suun in a ki piangsak mihing tanghial sangin ganhing peuh awlmawh zaw ahihna uh pulakna ahi hi. Hihthu in biakna maanlo te limpua ahi hi. Tuate in Pasian tungsiah ah kilaptoh nopna sungah bul nei himah taleh, amaute’ un ganhing nuai ah kiasuk zawsop uhhi.

Vanglian Pasian a langdo biakna peuhmah, hong ki Piansak lai a mihing’ minthanna teng, Christ in khatvei hong puahphat kik ding pen buluh sakna ahi hi. Biakna maanlo khem peuh in, mihing’ tasapna, thuaksiatna leh hamphatna ding khawng teng awlmawh lohna khawng hilhthei kha tak ding hi. Christ’ sisan tawh leisa ahih man in, Lungdamthu in ahih leh manpha sak mahmah a, mihing’ kisapna leh gimna te don ding cih hilh hi. Topa in “mihing pen kham hoihte sangin a hoihzaw, minamte pen Ophir kham sangin a hoihzaw in Ka bawl ding hi” (Isa. 13:12) cihi.

“Sabbath ni apha bawl ding leh asia bawl ding, hotkhiat leh thah ding koi hoihzaw hiam cih dotna tawh Pharisee tetung a tuk ciangin, amau’ lungsim hoih lohna tengmah a talsikna ahi hi. Zeisu in mi tampite nuntakna honkhia in lungdamna apiak laitak in, amaute un zong huatna tawh Christ nuntakna beng uhhi. Amaute hihbang un, gim thuakte hot ding sangin, Sabbath ni in thah ding hoihzaw thei ding hiam? Pasian’ ni siangtho ni in, hehpihna thupha bawl in mi khempeuh it-ding sangin, thatlum zawsop leng thumaan zaw ding maw?” —Ellen G. White, The Desire of Ages, pp. 286, 287.

**Kikupding Dotnate**:

`“Biakna maanlo khempeuh in, mihing’ tasapna, thuaksiatna leh hamphatna ding khawng teng awlmawh lohna khawng hilhthei kha tak ding hi” cihthu in banghang leh koibang in thumaan hithei hiam? Tuabang thute awlmawhlo takin omna pelh theihna ding pawlpi sungah koici bangin gamta thei ding ihi hiam?`

`Ka vengpa kua hiam? Nang vengpa kua hiam? Christ’ nungzui ihihna lahtheihna dingin gamgi khengval ah pai in itna a lakkhia Samaria mipa bangin koibang in semkhia takpi thei ding ihi hiam?`

`Pasian in thutang leh hehpihna it ahihleh, Pasian tawh kisai nate koibang in tam sep pen thei ding ihi hiam? Zeisu in “thukham sungah agikzaw nate” a cihte koibang in bulphuh thei ding ihi hiam?`