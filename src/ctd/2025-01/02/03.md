---
title:  Ki Thukimtuah Itna
date:   06/01/2025
---

Laisiangtho in Pasian hong itna pen innkuan ki-itna, banah nupa ki-itna leh nu-hoih khat in a ta-ngeek a itna khawng tawh hong lak hi. Hih tehpihnate pen Pasian in a thukim-tuah mite tawh a kizopna tuam hisak phadiak hi. Tua in ki-thukimtuah itna acih pen hi a, Pasian in amite hong itna bek hilo, tua itna pen mite in zong sang ding a, mi khatleh khat zong ki-itding deih hi.

`Thuhilhkikna 7:6–9 simin. Hih munteng in Pasian hong bawl thukimtuah na leh Pasian’ itna dikna koibang in kizomsak hiam?`

Thuhilhkikna 7:9 sungah Pasian in amite tawh thukimtuah itna leh amau’ thumaan cihtakna tungtawn in kizopna cihte pulak hi. Pasian hong itna in a hun zui hilo napi, Amite tawh thukim-tuah itna ahihleh hunzui ahi hi.

Thuhilhkikna 7:9 sunga “itna kip” leh “hehpihna” cihpen _hesed_ hi a, tua pen Pasian itna sungah ki-thukimtuah na ahi hi. _Hesed_ pen Pasian’ liatna, hehpihna hoihna leh itna ahi hi. _Hesed_ cihpen itna leh hoihna kip hi a, thuhkik ding a kisam itna sungah kizopna ahi hi. Hih itna pen, a langkhat lam panin zong itna thukkik ding a kisamte a cihna ahi hi.

Pasian’ _hesed_ cih in, muanhuai, kipkho leh om paisuak hi. _Hesed_ pen a hunzui a pai hi a, Ama’ mite in tua kizopna zom paisuak nuam maw nuamlo cih tungah kinga hi (2Sam. 22:26, 1Kumpi 8:23, Late 25:10; 32:10, 2Khang. 6:14).

A kipkho Pasian hong itna in itna sunga kizopna khempeuh’ tawphah hi a, tua itna pen eite’n baan zolo hi hang. Pasian in eite nuntak hun a khawnkhong in hong pia bek hilo, Ama’ pumpi mahmah zong manngenlo in hong piakhia hi. “Lawmte taang ding sih ngamna sang in lawmte itna a lianzaw itna om nawnlo hi” (John 15:13). Pasian’ hong itna lahkhiat na lian penpen in “Amah hong kiniamkhiat tawm a singlamteh nangawn ah sih ding a ut hi” (Phil. 2:8).

`Pasian’ hong itna taktak nangma lungsim sungah koibang teng in kem khinkhian thei ding nahi hiam? Banghang in tuabang in hih ding thupi hiam?`