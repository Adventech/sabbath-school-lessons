---
title:  Hehpihna Taan
date:   08/01/2025
---

Pasian hong itna in kipkho a, thalawh theih hilo hi napi mihing in kinial thei hi. Tua itna pen Pasian kiangpan manngenlo in hong it ahih manin, ki-sangthei, ki-nialthei a, tua itna kip in eite na khatpeuh ihih mapek in omkhin zo hi. Pasian i itna pen, bangmah i ngetma in Amah in hong it masakna thuhkikna ahi hi.

`1John 4:7–20 sim inla, taang 7 leh 19 na bulphuh phadeuh in. Pasian hong itna mah masak den ding cih bangteng hong hilh hiam?`

Pasian in hong it masa den hi. Amah’n hong it masa keileh eite’n zong it-thuk theilo ding hihang. Pasian in hong bawl lai in it-theihna leh a ki itding in hong bawl hi a, Pasian mahmah in itna khempeuh bulpi ahi hi. Eite’n saan ding leh eima’ nuntakna sungah lengkik sak ding cihpen eima teeltheih ahi hi. Hihthu mah pen Mate 18:23-35 sungah mawhna a maisak nuamlo nasempa gentehna sung ki telcian mahmah hi.

Tua gentehna sungah, nasempa in a topa tungah a leibaa pen cikmah in lohzo ngeilo ding hi. Mate 18 cihna bang ahihleh nasempa in a topa tungah talent 10,000 baa hi. Talent khat ciangin denarii tulguk ahi hi. Denarii khat mikhat ii nikhat thaman cihi (Mate 20:2). Nasem mi khat in ni 6,000 a sep ciangin talent khat ngahpan hi. Tawlngakni teng dok khin leng, kumkhat in ni 300 nasem leh denarii 300 thalawh ding hi. Nasem mikhat in denarii 6,000 apha talent khat a lohna ding in (6,000 /300 =20) kum sawmnih sawt ding hi. Tua a hih manin talent 10,000 a lohna dingin kum 200,000 sawt ding hi. Tomgen leng nasempa in lohzo ngeilo ding hi. Hinapi, a topa in hehpih mahmah ahih manin lungsim takpi tawh tua leibaa lianpipi maisak hi.

Tua hinapi, hih maisakna a ngah nasempa in ama’ tungah a leibaa themcik denarii 100 bek pen maisak zolo in, a naseppih leibaa neipa thong sungah koih ahih manin, a topa in ama’ maisaksa teng thu lumlet kik cihi. Tua nasempa in a topa itna tawh maisakna awlmawh nawnlo hi. Pasian hong lainatna beingeilo citateu zong in, kinial kha thei a, ki mangngilh thei hi.

`Nang hong kimaisak teng leh, tua hong maisakna dingin Zeisu in man bangzah pia cih ngaihsun in. Midangte zong maisak theih ding bangthu peuh hong hilh hiam?`