---
title:  “I Theihloh Na Tampi Omlai”
date:   10/02/2025
---

Hun tawp ciangin gilopa tungah gualzawhna hita ding hi. Tua masiah inbel dot ding buaina tam lualai hi. Tua gitlohna buaina vai in eite noptuamna ding bang omthei ding hiam?

`Job 38:1–12 simin. Pasian in Job a dawnna kammal in gitlohna tungah bang khuavak hong taan hiam? Eite’ theih phaklohna ah bangteng om cih bangzah thei maw theilo ihi hiam?`

Job in thuaksia lua lawmlawm ahih manin, hizah gitlohna in bang dingin ama’ tung ah hong tung hiam cih dotna tampi pia hi. Ama’ theih phaklohna mun vantung ah bangthu om cih theilo pipi khawng, ama’ dotna teng a dawng dingin mipi leh Pasian to hi (Job 1–2 simin).

Pasian’ dawnkikna bel khauhbak hi. Khat envat leng, Huihpi lakpan in Topa in Job dawngkik a: “Kei’ pilna hong nial dingin nang kua nahi hiam? Na theihlohlam a kilangsak nahi bek hi” (Job 38:1, 2) cihi. Letkhiatna khat leuleu ah “Na theihna tawm mahmah a na gennop lah tamlua maw?” (Job 38:2, CEV) cihi. Tua banah Pasian in “Leitung tawphah Ka phahlai in nang kaw’h om na hiam?, Pil na kisak leh hong genin” cihi.

`Job 42:3 simin. Job’ dawnkikna in eima’ dinmun tungah a phawkhuai bang khuavak hong taan naci hiam?`

Pasian in Job a dawnna panin, Job in a theihloh leh a telloh thu tampi omlai cih telcian sak hi. Job mahbang in eite zong, leitung ah thu tampi piang ngeingai napi, tuate nunglam ah bang om cih eite’n theilo hihang. Eima’ dotna ading dawnna in bangteng cih i theihloh manin; nakhempeuh bawlphat ni ciangin ei a ding dawnna hoih om nawnlo cihna zong hi tuanlo hi. Tua ahih manin, lam tampi taktawh hong kilaksa Pasian hong itna muang ding hihang.

`Eite theihna a tawm luat lam ngaihsun in. Sinna a haksa penpen ahi gitlohna leh thuaksiatna tetawh kisai in dawnna i ngahloh dotnate koibang in nuntakpih thei ding ihi hiam?`