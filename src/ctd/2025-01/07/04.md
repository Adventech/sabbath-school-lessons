---
title:  Pasian Up Phatlohna
date:   11/02/2025
---

Isaiah 55:8, 9 sungah Pasian in “Keima’ ngaihsut nate nomau’ ngaihsutna bang hilo a, Keima’ paizia te nomau paizia bang hilo hi. Vantung pen leitung sangin a sanzawk mah bangin Keima’ paizia te nomau paizia sangin sangzaw a, Ka ngaihsut nate zong nomau ngaihsutna sangin sangzaw hi.”

Pasian’ ngaihsutna in ei a sangin sangzaw hi. Eima’ tangthu dingin Pasian’ ngiimna pen telhaklua mahmah hi. Thu tuamtuam a dingin Pasian in a sepding seploh ding cihte banghang in theihpih nuam sese ding ihi hiam? Eima’ theihna neucik lel tawh tua gitlohna buaina i va-nawk zel theihna khat pen, “Pasian tungah lunghianna” ahi hi. Pasian tungah lunghiang mi khat in; Pasian in nahoih semthei mah hi taleh, ciangtanh om eima pilna hang in, nahoih hong sepsakna ding a hang thute kithei zolo ci uhhi. Pasian tungah lunghiang mite in, hih leitung’ gitlohna tetawh a kisai Pasian’ lungsim pen mihing in telcian zolo cihi. Huihlak a lungno lengte eimah’n mutheilo ihih man peuhin kimlehpam huihlak ah lungno omlo peuh hi tuanlo hi. Pasian’ ngaihsutna eima theihloh man peuh in, Pasian in eitung ah lungsim hoih hong pualo hi mawkmawk lo hi.

`Late 73 simin. Laphuakpa in ama’ kimlehpam a gitlohna teng koibang in phu hiam? Ama’ telzia pen a tuampi khat ahihna koibang in guang hiam?`

Laphuakpa in leitung’ gitlohna hangin lunggim mahmah hi. A kimlehpam a et ciang in migilote daupai cih mu hi. Na khempeuh thutang lo thumaan salo hi. Pasian upna leh biakna sangin kiman zawtham sa hi. Tua pen biakinnpi sung a et masiah ahi hi.

Biakinnpi in tua gitlohna thubuai phut theihna ding lampi honsak a – tua pen a thumaan Thukhenpa khat om a, thutang takin thukhen ding cih muta hi.

`Thukhenna leh biakbuk nasepna teng Adventist te telcian danin gitlohna tawh buaina tungah koibang in khuavak hong taan naci hiam? Theihnop dot ding tampi kawmkal ah, Pasian in thutang takin a thukhenna tangthu in nang a dingin bangzah thupi nasa hiam?`