---
title:  Vanglianpenpa
date:   17/02/2025
---

Laisiangtho sung tawntung ah Pasian’ vangliatna kipulak den hi. Na lamdang lianpi tetawh Ama’ vanglian a lahkhiatna tamveipi om hi. A tuate kawmkal mahah Pasian’ deihloh thu tampi zong piang lailai hi.

`Mang. 11:17; Jer. 32:17–20; Luka 1:37; leh Mate 19:26 simin. Heb. 1:3 zong lungngai in. Hihmun tengin Pasian’ vanglian koibang in pulak uh hiam?`

Hihmun teng banah a dangdangte in zong Pasian pen vangliatna kidim a, hi leitung zong A vangliatna tawh kemcing cihi. Mangmuhna in zong “Vanglian Topa Pasian” (Mang. 11:17; 2Cor. 6:18; Mang. 1:8; Mang. 16:14; Mang. 19:15; Mang. 21:22) ci a, tua vanglian pen (pantokrator) “vangliatna khempeuh nei” cihna ahi hi. Pasian in vangliatna khempeuh nei cihpen kammal bektawh zong hilo, thupiang tuamtuam, vangliatna tawh leitung ngeina palsat in Amite a hotkhiatna zong om liang hi.

Pasian in vangliatna khempeuh nei citateu zongin, nakhempeuh bawl pahpah samlo hi. Laisiangtho sunga Pasian in a bawl theihloh thukhat; 2Tim. 2:13 ah “Amah leh Amah kikhem theilo” cihi.

Tua mahbang in, Christian tampi in Pasian pen vangliankim (Omnipotent) ci uh a, leitung paizia ngeina bang ahilo khat zong Pasian a dingin a ngeina pianzia khat mah bang hilel hi. Pasian in ahih theihloh thu pawlkhat paizia tawh a kilehbulh om a, Gethsemane huan a Christ’ thungetna tua thute ahi hi. Christ in “Pasian in nakhempeuh hihthei hi” (Mate 19:26) ci in, singlamteh a zuatkuan in Pa tungah a thungetna ah “Pa aw a hithei ding ahihleh hih thuakna tawh hong kipelh sakin. Ahi zongin Keima deihna hilo Nangma deihna bang hizaw tahen” (Mate 26:39) cihi.

Pa in ahihleh singlamteh tunga thuakna pan Christ suahtak theilua zen hinapi, mawhneite hotkhiatna dingin tuabang hihlo hi. Khat teitei ahih kulta hi.

`Laisiangtho in mikhempeuh Pasian in honkhia nuam citei napi (etpak ding, 1Tim. 2:4–6; Titus 2:11; 2Pet. 3:9; Ezek. 33:11), mikhempeuh hotkhiat hilo ding hi. Hihthu in deihteel theihna leh tua deihteelna tungah Pasian vangliatna ki ciangtanna koibang in hong hilh naci hiam?`