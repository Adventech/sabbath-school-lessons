---
title:  Deihteelna, Itna leh Pasian’ Vaihawmna
date:   15/02/2025
---

### Tukalsung Simding

Luka 13:34; Jer. 32:17–20; Heb. 1:3; Pai. 6:4, 5; Eph. 1:9–11; John 16:33.

> <p>Kamngah</p>
> “Keimah tawh na kipawl manun lungnopna na neihtheih na’ng un hihthu a hong gen kahi hi. Leitung gimna nathuak ding uhhi. Ahi zongin Keimah in leitung nate zokhin kahih manin lungnuam in om un” (John 16:33).

Pasian in leitung ading vaihawm in hong sepsak hi. Pasian’ vaihawmna tungah eima muhzia in Pasian tawh kizopna, mitawh kizopna leh gitlohna tungah muhzia hong tumdang sak hi.

Christian te in Pasian vaihawmna muhzia tuamtuam nei uhhi. Pawlkhat in Pasian in Ama’ vangliatna tawh na khempeuh a pian bangbang pen Pasian ciangtansa ci uhhi. Amah in hotkhiat leh mangthang ding zong teel khinzo ci uhhi! Tua muhzia tawh hileh, Pasian sehsa tungsiah mihing in teeltheihna neilo hi. Tua bang upna neite in, mihing’ lung gulhna zong Pasian’ sehsa vive mah hi ci uhhi.

A langkhat ah, Laisiangtho thupiangte panin Pasian in na khempeuh sehkhol lo cih honglak hi. Tua sangsik in mihingte deihteel theihna pia zawsop a, vanmite nangawn in Ama’ deihna langpan in teelthei lai cih honglak hi. Mihing in mawhna leh gitlohna sung a pukna pen tua deihteel theihna mah zatkhialhna hang ahi hi. Hotkhiat na’ng ngiimna leuleu in deihteelna zatkhialhna hang a thupiang teng bawldamna hi leuleu hi.