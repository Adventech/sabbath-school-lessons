---
title:  Christ in Leitung Zokhin hi
date:   20/02/2025
---

Pasian hong lunggulh sakna bangin nakhempeuh piang leh, gitlohna omlo ding a, itna leh ki thutuakna bek om ding hi. Hih vannuai buppi zongpen Pasian lunggulhna bang in ki puahpha kik ding hi. Tua kawmkal mahin Pasian in Ama’ deihna pen piansak sate’ deihteelna ngaihsut sak kawmin semkhia hi.

Khomun em kidemna sungah a kihel khempeuh in, hel ding teng khempeuh banah, amau’ deihdeih zong hel in amau’ emnop khomun nam em thei cihi. A tawpna ah, khomun empa khat in ama’ em bangbang hilel ding a, a helnop helthei, hel noploh zong hello thei lel hi.

Tua mahbang in Pasian in Ama’ piansak te’ ki-it theihna’ng, suahtak na’ngin, leitung’ tangthu ading Ama’ teel hetloh, Ama’ deihna a langpan natampi mah hong kihelkha hi.

Hi muhdan sungah, Pasian’ vaihawmna in lampi khatbek zui ngeungau lo a, Pasian in na langsep hetlo in uk hi. Tua hi a, Pasian’ vaihawmna pen lampi nih omthei hi. Hih leitung thu pawlkhat pen Pasian hangin piang hi napi, a dang teng ahihleh, piansak sate’ deihna bangin gitlohna zong a piang ahi hi. Pasian deihloh thu tampi tak zong piang veve hi.

`John 16:33 simin. Gimna tampi kawmkal mahah, bang hong pia naci hiam?`

Thuaksiatna tampi kawmkal ah, mihing te in umkhial uh ahih manun, a upna uh ki liing ding uh a, thuaksiatna pan ka suakta beek diam ci in lungkham ding uhhi. Zeisu in a tumdang mahmah tangthu khat hong gen a, Ama’ nungzuite in thuaksiatna tampi thuak dinguh hi napi, Christ in leitung zokhin ahih manin, amau’ ading lam-etna omveve cihi (John 16:33).

Thuaksiatna haksatna khawng aki phutphut pen Pasian hong lunggulh sakna bang hi lianlo hi. I lungsim sungah kidona lianpi phawkden ni. Hoihna dingin gitlohna a kisam masa phot zong hilo napi, Pasian in tua gitlohna sungpan mahin hoihna zong hong piang khia sakthei lel hi. Pasian na muan nakleh, eima’ thuaksiatna teng mah zong Amah tawh kinaih theihna ding leh midang zong lainat theihna dingin Pasian in zang thei veve hi.