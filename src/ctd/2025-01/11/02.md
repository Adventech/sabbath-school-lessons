---
title:  Galzopa Christ
date:   09/03/2025
---

Christ in, buluhna tawh “leitung ukpa” a cih mahbang in, Vantung leitung ukpa in Zeisu Christ om gige napi, galpa in zong na semsem hi. Zeisu in eite ading in galzo khin a, eite’n zong haksatna thuaksiatna sungah tua galzawhna neihpih theihna ding hong huh hi. Christ’ nasepna in galpa’ nasepna munteng ah talsik ding ahi hi.

Laisiangtho in dawimangpa thu hibang in gen hi:

1. a kipatcil panin leitung bup a khempa (Mang. 12:9 Mate 4:3; John 8:44; 2Cor. 11:3; 1John 3:8).
2. Vantung ah Pasian leh amite a mawhmat denkeeipa (Mang. 12:10; Mang. 13:6; Job 1–2; Zech. 3:1, 2; Jude 9).
3. Leitung ukna a buluhpa (John 12:31; 14:30; 16:11; Sawl. 26:18; 2Cor. 4:4, Eph. 2:2; 1John 5:19).

`John 18:37 simin. Christ in galpa’ khemna nasepna teng a talsikna hihmun in bangteng gen hiam? Zeisu in Kumpipa cih in bang khiatna nei hiam?`

Laisiangtho in Satan pen zuaukhempa, mawhzongpa, ukna buluhpa a cih mahbang in, Zeisu pen Satan tungah galzopa cihzong hong hilh lailai hi.

1. Zeisu pen “hih thumaan genkhia dingin hongpai” (John 18:37) cihi.
2. Singlamteh tungtawn in Zeisu in Pasian’ kicinna, thumaanna leh itna hong lak (Rom. 3:25, 26; Rom. 5:8) a, dawimangpa’ zuauthu tawh mawhmatna teng a manlohna zong honglak pah (Mang. 12:10, 11),
3. Atawpna ah Zeisu in dawimangpa’ gam susia ding a, dawimangpa in zong “hun tomno khatbek nei” ahihlam phawk (Mang. 12:12; Rom. 16:20), Christ in “a tawntung, tawntung in mang ding hi” (Mang. 11:15) cihi.

Atawpkhakna ah, Satan pen gallelpa hita a, Christ’ galzawhna zong eite aa hita ding a, singlamteh tungtawn in hunkhat khit hunkhat in hong kamciamsa Ama’ kamciam te ei a hita ding hi.

`Kidona lianpi sungah koilam in zozaw cih theilel hihang. Nisim in eima’ teelna in koilam ah pang cih koibang in hong lak hiam? Tumahmah in galzolam a om ihih lam koibang in telcian thei ding ihi hiam?`