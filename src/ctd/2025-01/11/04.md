---
title:  Ka Itpa’ La
date:   11/03/2025
---

Hih kidona sungmah ah Pasian in, Ama’ dikna leh a itna lamdang takin honglak hi. Hinapi, Pasian in dawimangpa a daal nading in hih a sepsa teng banah a dang sepbeh lai a neilai tam maw cikha ding uhhi. Vantung leitung kidona sungah Pasian in Amah leh mi kikal ah itna tawh kizopna a khantoh theihna dingin deihteelna ultung sakpen cih i muhsa uh ahi hi. Ama’ itna lahkhiatna bek tawh a veng thei ding kidona sungah, mipite in amau’ lungsim kizawhna tantan leh nasepna sunga thukhun te zuihna tungtawn in nasem bek hi.

`Isa. 5:1–4 simin. Hiteng ah kua pau hiam? Isaiah’ in kua’ thu gen hiam? Lenghuan leh lenghuan neipa cihte kua hiam? Lenghuan leh lenghuan neipa’ nasepna a thupi bang om hiam? Bangthu piang hiam?`

Hihmun ah Isaiah in ama itpa, lenghuan’ la sa hi. Lenghuan neipa pen Pasian mah hipah a, lenghuan ahihleh Pasian’ mite ahi hi (Isa. 1:8; Jer. 2:21). A mawhna hong pulakna bel leitung ah Pasian’ nasepna tangzai zaw sakthei ding hi. Hiteng ah lenghuan neipa Pasian in Ama’ lenghuan hoihna ding a kisam khempeuh bawlsak cihi. Lenghuan in lenggah hoih a gah ding hinapi, “_gam lenggah_” gah mawk hi. Tua gam lenggah pen lailet dangte in “_a manneilo_” ci uhhi. A bulpi Hebrew pau sungah tua kammal pen “_gah-uih_” cihna ahi hi. Pasian lenghuan in _lengmuat_ gah ta hi.

Isaiah 5:3 in, Pasian mah pausak a, Amah leh Ama’ lenghuan kikal ah “_thukhen_” dingin mipite samsak hi. Isa. 5:4 in zong dotna phamawh pawlkhat dong sak a: “Ka lenggui lo a dingin kahih nailoh kahih ding bang omlai hiam? Lenggah hoih a gah ding Ka lam-et laitak in, banghang in gam lenggah hong gah mawk hiam?” cihi. Topa in bang hihsak thei lai ding hiam? Ama’ nasepna thukhen dingin midang a sapliang pen in lungsim hong la mahmah hi.

`Singlamteh en lecin, ei’ mawhna tangin Amah hong kipiak khiatna ah, Ama’ kammal “Ka lenggui lo a dingin kahih nailoh kahih ding bang omlai hiam?”—hihthu tawh kisai thu kician khat gen in.`