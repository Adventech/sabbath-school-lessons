---
title:  Itna leh Thutang Lenkip in
date:   06/02/2025
---

Laisiangtho in “Topa na Pasian uh Amah bek Pasian hi a, Amah it in a thupiak a zuite tungah khang tulkhat dongin thuciamna leh itna kip len in a thumaan Pasian” (Thuhk. 7:9) cihi. Ama’ hoihna leh itna pen Zeisu in singlamteh tungah honglak khinzo hi (Rom. 3:25, 26; Rom. 5:8). Late 100:5 in zong “Topa hoih a, hong itna kipkho tawntung in Ama’ thumaanna a khang khangin kip” (Late 89:2 enkak in) cihi. Tua hi a, Pasian muanhuai hi; A tate tungah ahoih khempeuh Amah’ pia hi (James 1:17; Luka 11:11–13 enkak). Ama’ gal dinmun a omte nangawn zong a hoihmah pia veve lai hi.

`Mate 5:43–48 simin. A lamdang Pasian’ itna bang honglak hiam? Hih Zeisu thuhilhna khuavak tungtawn in midang tungah koi hihthei ding ihi hiam?`

Mate 5 in Pasian’ itna kicing honghilh hi. A kicinglo itna ahihleh nang hong itte bekmah it-thukna ahi hi. Pasian ahihleh Amah a mudah te nangawn it a, Ama’ gal dinmun a omte zong itlai hi. Ama’ hong itna in kicing in hoihkim hi.

Pasian hong itna leh hehpihna in ei’ lam-et sangin a saantham cin-na khatah, cikmah in thutang kheng ngeilo hi. Lehgen bilbel leng, thutang leh hehpihna hong tun hi (Late 85:10). Laisiangtho hong hanthotna NKJV ah “Hong hehpihna leh Ama’ thutang zui unla, Pasian ngak tawntung un”; ESV leuleu in, “Itna leh Thutang Lenkip in” (Hos. 12:6 leh Luka 11:42 enkak in) cihi.

A tawpna ah, Pasian in a picing thukhenna hong tun ding hi. Rom. 2:5 in zong Ama’ “thumaan thukhenna hong kilang ding” (Rom. 2:5, ESV) cihi. A nunungpen in tatsa te in “A vanglian Topa Pasian aw, na nasepna te lamdang in lian mahmah hi. Khang tawntung a Kumpipa aw, na nasepna te ah thumaan in na thutang hi. Topa aw kua in Nang hong kihtalo ding a, Na liatna hong phatlo ding ahi hiam? Nang bek Na siangtho hi. Thumaan in na sepnate mi khempeuh in mu uh ahih manin, minam khempeuh Nang kiangah hong pai in Na maiah hong bia ding uhhi” (Mang. 15:3, 4; Mang. 19:1, 2) ci in lasa ding uhhi.

`Isaiah 25:1 ah, “Topa aw Nang pen keima Pasian Nahi hi. Nangmah kong liansak ding a, Nangma min kaphat ding hi. A lamdang nate Na semkhin a, tanglai pek a Na geelnate a kip a kho takpi ahi hi.” cihi. Hizah hun-siapi lakah Pasian phat thei ding maw? Eima’ nuntakna pen Pasian ading phatna biakpiakna koibang in suakthei ding a, nangma huzaap in koibang in thutang hithei ding hiam?`