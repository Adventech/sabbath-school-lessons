---
title:  A Kikhel Ngeilo Pasian’ Omzia
date:   04/02/2025
---

`Malachi 3:6 leh James 1:17 simin. Pasian’ omzia bangteng gen hiam?`

Malachi 3:6 sungah, Pasian in “Keimah Topa Kahi a, Ka kikhel kei hi” cihi. Pawlkhat inbel Pasian pen bangbang hitaleh kikhello ngiat ci-in a um zong om a, anuai simsuk suak leng Pasian kikhel thei cih thu: “Jacob suan leh khakte aw, note na beimang kei uhhi” Azom lianah Pasian in Amite kiangah, “Kei kaingah hong ciahkik un, Kei zong note kiangah kong kihei ding hi” (Mal. 3:7 ZSV) cihi.

Pasian in a piansak nate tawh kinai takin hong kikhawl a, tuabang in hong kinai kholh mahmah hang, Ama’ omzia pen kipden hi. James 1:17 in zong tua thu kip-sak a, a hoih thu leh na khempeuh Pasian kiangpan hong pai hi a, kuamah deidan neilo hi. Pasian in gitlohna bul hilo hi.

Hihteng leh mundangte ah zong Pasian’ gamtatna kikhel ngeilo ci hi. Tomgen leng Laisiangtho in Pasian’ omzia kikhel lo cihi. Tua hi a, Pasian in A piansak sa, Ama’ itna leh thutang a sangte tawh kikhawl taktak thei hi.

`2Tim. 2:13; Titus 1:2; Heb. 6:17, 18 simin. Pasian’ thu bang gen hiam?`

Pasian Amah leh mah kinial ngeilo; zuau ngeilo; a kamciamte pelh ngeilo hi. Tua Laisiangtho Pasian pen singlamteh tung Christ sungah Amahmah hong kipiakhiapa mah ahi hi. A muanhuai Pasian hi a, bangmah siit neilo in, eite mailam a ding muanna leh lam-etna neih ding ahi hi. Hebrew 13:8 in zong, “Zeisu Christ in zanni, tuni, a tawntung kibang hi” cihi.

`Nangma nuntakna sungah a sia penpen na tuahkhak ciangin zong Pasian’ hoihna koibang in muang teitei theilai ding nahi hiam? Singlamteh tungah Pasian lim a koipen in Ama’ hoihna hong muangsak thei pen nasa hiam?`