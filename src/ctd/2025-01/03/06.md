---
title:  A Ngahtaak Ngiimna
date:   16/01/2025
---

Pasian hehpihna leh palaina nuaiah, Ama’ itna a dawngthuk peuhmah a neupen nangawn zong Pasian lungdam hi. Khatbek a om a it-taak leh dikna a picingpa hangin, eite mimalkim zong midik in hong kisim a, Pasian in a it mi te, Ama’ itna picing sungah om tawntung ding in hong sim hi. Tua pen Christ in vantung ah eite a dingin hong sepsak den eite lam-et lianpen hotkhiatna ahi hi. Kei ka kihel zo tammaw cihpeuh zong lungkham ding hiteh. Kei lah hoihlo a maw! Keima upna in a kicing zolo peuh ahi tam maw cikha ding hiteh.

`Maku 9:17–29 simin. Tua tangthu sunga pasal pa Pasian in bangci dawnkik hiam? Upna bangzah ciangin upna kicing ahi tam?`

Phawk ding in, Zeisu in “Na upna a kicin ciangin hong paikik in aw” cilo hi. “Ka upna a kicinna ding in hong huh in” cihziau zong kicing peuh hi.

Upna omlo in, Pasian ki lungdamsak zolo (Heb. 11:6) ahihhang, Zeisu in a neupen upna zong hong sang a, Christ’ hong palaina hang mahin Pasian lungdam thei hi. Upna hangin Christ in eite a ding hong sepsakna tawh, Pasian ki lungdam sakthei a, tano khatin a pa ading bangmah manphatna a nei mello letsong hong paipih ciangin a pa a nuam mah bang hilel hi.

Tua mahbang in eite’ ngiim ding pen Paul in “Pasian lungdamsak ding” (2Cor. 5:9, 10; Col. 1:10; 1Thess. 4:1; Heb. 11:5 enkak in) cihi. Eima’ lunglut nate zong eima itte a dingin a hoihpen ding temah lunglut dingin Pasian hong puahphat ding leh eite’ itna in amaute a phakzawhna ding thungen ding hihang. “Unau lungsim ki itna nei unla, khat leh khat ki zahtak bawl ding lamsang kidem un. Thadah kei unla nakpi takin nasem un. Lam-etna na neihna hangun lungdam in om tawntung unla, na thuak uh ciangun lungduai takin thungen tawntung un. Na Christian pihte uh kisapna bangin na neihsa te uh hawm unla, lengla do siam mite nahi ta un”(Rom. 12:10–13).

`Pasian in Christ hangin eite hong saan mahbang in, eite’n mite bangzah saanhuai hiam? Nangma pumpi na it bangin vengte itding cihthu leh (Siam. 19:18; Mate 22:39) nang tungah hong kibawl ding na deih bangin mi’ tungah zong bawl ding cih thukhun tungpan bang khuavak na muthei hiam?`