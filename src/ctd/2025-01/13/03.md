---
title:  Thukham Siangtho, Thumaan, Hoih
date:   24/03/2025
---

Itna in Pasian thukham’ bulpi ahi hi. Pasian in thukham lamsang kawm in itna zong lamsang lai hi. Hihthu hangmah in mawhneite gumkhia ding in Zeisu hong sihna hi a, tua hileh thukham zong lamto thei ding a, hong hehpihna tawh zong hong baan thei hi. Amah in thutang in Amah a ummi khempeuh zong thutangsak thei hi (Rom. 3:25, 26). Itna lahkhiatna hiven! Thukham zong tatkhiatna nasepna tawh aki kipsak pan hilo a, akip khinsa ahi hi.

`Rom. 6:1–3 leh Rom. 7:7–12 sim inla, taang 12 uang sim phadeuh in. Hihmun te in Christ sihkhit ciang a thukham omzia bangteng gen hiam?`

Pawlkhat in hehpihna leh tatkhiatna in thukham phiatsiang cih a up laitak un, Paul in, hehpihna a khan theihna dingin, mawhna sungah om-zom lo ding cihi. Christ sungah a om mite pen “Ama’ sihna sungah ki tuiphum” a, mawhna sungah si in Christ a ding a nungta hih ding kisam hi.

Pasian’ thukham in mawhna hilo a, eima mawhneih zia hong kilang sak hizaw hi. Tua hi a, “thukham siangtho, thutang in hoih” (Rom. 7:12) hi. Tua mahin, Christ bekin hong piaktheih hotkhiatna, tat-khiatna thute honglak hi. Tua hi a, “thukham a phiat ki hilo a, a kipsak semsem ihi zaw hi” (Rom. 3:31) cihi.

Christ in thukham paaikhia dingin hongpai hilo a, thukham leh kamsangte tunga kamciam khempeuh a picing sak dingin hongpai ahi hi. Tua ahih manin Zeisu in “vanlehlei abei zongin, hih thukham sunga laimal neupen nangawn mawkbei lo ding” (Mate 5:18) cihi.

Pasian’ thukham in Pasian’ siangthona – a picing Ama’ omzia, a dikna, a hoihna leh a thumaanna limpua ahi hi (Siam. 19:2; Late 19:7, 8; Late 119:142, 172). Tua a ding mahin Paikhiatna 31:18 sungah, Pasian tektek in a thukham sawm teng suangpeek tungah gelh cihi. Suangpeek tunga kigelh hi a, hih thukham teng in, itna tungah a kiphut, kidona lianpi thulaigil hi a - kikhel hun a neilo Pasian’ omzia leh Ama’ ukna gam teci panna ahi hi.

`Thukham leh itna a kizopna in Zeisu’ kammal “Kei nong it uhleh Ka thukham na zui ding uhhi” a cihpen koibang in hong telcian sak semsem thei ding hiam? (John 14:15).`