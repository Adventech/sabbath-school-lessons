---
title:  Itna Thukham
date:   23/03/2025
---

Pasian’ thukham sungah lungsim thukhun omlo; Pasian’ thukham in kizopna hong hilhna ahi hi. Thukham sawm sungah kician takin om sitset hi. Thukham sawmte bulphuh thukhunte in Eden huan ah zong om khinzo a, Pasian leh mi’ kikal, mi leh mi kikal ah kizopna ki ukna ding thukhunte ahi uhhi.

Thukham sawmte pen Paikhiatna 20 in suangpeek tungah kigelh a, Israel mite khat leh khat a kizopna dinguh thupiak ahi hi. Hih thupiak tengpen Egypt panin Israel mite a hotkhiat khit ciangin, Pasian hong itna tungah a kinga Ama’ kamciamte a kigelh ahi hi (Pai. 6:7, 8 leh Siam. 26:12). Thukham sawm teng zong khennih a phakna, Pasian leh mihing kizopna, mi leh mi kizopna aki ngiim ahi hi.

`Pai. 20:1–17 simin. Hihmun te in thukhun nih ahi, Pasian itna leh midang itna cihthu koibang in honglak hiam?`

Amasa li tengpen mi leh Pasian kizopna hi a, azom guk tengpen milehmi mah a kizop na’ng ahi hi. Ei leh Pasian kizopna, ei leh midang kizopna pen Pasian’ thukham tung ah apai ahi hi.

Hih khennih apha thukham gel pen Zeisu in a lianpen thukham nihte naci hi. “Na Topa na Pasian na lungsim khempeuh tawh it in” (Mate 22:37; Pai. 6:5), Nangma’ pumpi na it bangin na vengpa zong it in” (Mate 22:39; Siam. 19:18) cihi.

Amasa thukham li teng pen eimah ihihna khempeuh tawh Pasian i itna hi a, azom guk teng ahihleh, eimah i ki-it mahbang in khatlehkhat ki-it thukna ahi hi. Zeisu in zong kitelcian takin hih a lianpen itna thupiak nihgel in thukham tawh kizom hi cihi. “Hih thukham nihte tungpan in thukham dang khempeuh leh kamsangte thuhilhna khempeuh hong mengkhia hi” (Mate 22:40) cihi. Tua hi a, Pasian’ thukham khempeuh in Pasian hong itna sungah zungkha uhhi. Pasian hong itna leh a thukham in kikhenkhia theilo hi.

Mite in, Thukham zuih kul kei, Pasian it ding leh midangte it peuhleng, a cih uh kiza den hi. Hibang ngaihsutna banghang in kizang theilo nasa hiam?

`Thukham sawm lakpan khat palsat sa pipi in, Pasian itna leh midangte itna koibang in lahkhia thei ding ihi hiam?`