---
title:  Nakhempeuh Tungsiah ah, Khatlehkhat Ki-it un
date:   27/03/2025
---

Itna in thukham picinna ahihleh, khatpeuh in khialhna bawlloh manpeuh in Pasian thukham zui zolo ding hi. Itna thukham mahmah in Laisiangtho sungah om a, khiallo ding hong cibek hilo, Pasian hong itna pen midang tungah zong laksawn ding – eima’ pawlpi mite tungbek hilo, leitung bup ah Christian hihna pulakkhia ding hi.

`James 2:1–9 simin. Bang thupuak thupi om hiam?`

Hiteng ah, James in, thutanlohna nakpi takin taigawp hi. A diakin mizawngte a simmawh bawl mihaute hi phadiak hi. Tua banah, itna thukham ahi vengpa it ding sawl a, hih thukham nazuih leh “ahoih hipah” (James 2:8) cihi.

Ellen G. White in: Mihing itna pen Pasian itna leitung ah pulakna hi. Minthang Kumpipa’ innkuan sungah a tate ihih theihna dingin hih itna po sak ding hihang. “Keimah in note kahong it mahbang in, note khatlehkhat naki-it un” (John 15:12) acih mahbang in: Ama’ hong it bangin leitung it leng, eitung a Ama’ nasep a zo hipah hi. Eima lungsim sungah vantung nei ihih manin vantung tawh i kilawm ta hi”—Ellen G. White, The Desire of Ages p. 641.

Christ in leitung a it mahbang in, e’n zong leitung it leng – vantung tawh kilawm pah hihang. Zeisu’ nungzuite hamphat dan!

Zeisu in a nungzuite kiangah “Keimah in note ka hong it mahbang in” note zong “khatlehkhat na ki-it un” (John 13:34) cihi. Tua hileh “Note khatlehkhat ki-it le uhcin, Keima nungzui nahihna uh mikhempeuh in thei ding uhhi” (John 13:35) cihi. Pasian in itna ahih manin Christian upna sungah itna in a bulpi ahi hi (1John 4:8, 16). Pasian ka it hi aci mi peuhmah khatlehkhat ki-it ding uhhi (1John 3:11; 4:20, 21).

1Peter 4:8 in zong Christian te hong hanthotna ah: “Itna in mawhna tampi khuhcip thei ahih manin, lungsim takpi tawh khatlehkhat ki-it ding na ngaihsun phapen un” (Heb. 10:24; 1Thess. 3:12) cihi.

`Christ in leitung a it mahbang in e’n zong leitung it ding cihthu lungngai in. Tua in Christian te picinna hi a, tawntung nunna tawh hong kilawm sak ahihna koibang in hong telcian sak naci hiam?`