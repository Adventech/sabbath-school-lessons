---
title:  Thukham leh Hehpihna
date:   25/03/2025
---

Thukham leh hehpihna in khatlehkhat ki kingkalh hetlo hi. Pasian hong itna leh a thutang sungah mun tuam ciat panin mapang uhhi. Tanglai Israel mite in thukham leh hehpihna a lamdan sakna ah, Pasian in hong hehpihna hong lahna dingin thukham hongpia cih upna ahi hi. Amau kimkot vua _“pasiante”_ in kipkho lo in genkhol theih omlo, a bia mite a ding amau “pasiante” in bang deih cihzong a hilh mello hi a, Laisiangtho Pasian ahih leh, Ama’ deihna mite tungah kitelcian takin a hilhcian sitset Pasian ahi hi. Amah a lungdamsak thute pen Amite a mimal ahi a, a pawl in ahi zongin a hoihna dinguh bawlna ahi hi.

Ahihhang, thukham in mawhna pan hong gum theilo a mi’ lungsim khelsak theilo hi. Mawhna pen eima pianpih ahih manin, kha lungtang thak neihphat kul hi.

`Jeremiah 31:31–34 simin. Hihthu ah Pasian in lungtang thak hongpiak ding a kamciamna bang hong hilhcian naci hiam? Christ’ in Nicodemus tunga a paukhiat thu John 3:1–21 sunga piankikna tawh kisai thute tawh saikak in (Heb. 8:10).`

Thukham sawm teng pen Pasian tektek in suangpeek nih tungah gelh (Pai. 31:18) ngiat hi napi, tua thukham pen Pasian’ mite lungtang tungah kigelh ding (Late 37:30, 31) ci leuleu hi. A cihnopna ah Pasian’ hong itna thukham pen a puatham bek hilo in a sunglam panin gamtatna ah hong kilang ding hi. Pasian bekmah in Ama’ thukham pen mi’ lungtang tungah hong gelhsak thei a, hong hihsak ding zong a thuciam mite tungah kamciam piakhin hi (Heb. 8:10).

Thukham zuihna peuh tawh eimah ki honkhia tawm zolo hihang. Upna tungtawn in hehpihna tawh Pasian hong piakkhong ahi hi (Eph. 2:8). Gupna ngah theihna’ng peuh in thukham a zui ihi kei a; gupsa ihih manun a zui ihi bek hi. Hong it theihna dingin thukham a zui ihi kei a, hong it zo ahihman hizaw in, Pasian leh midang it nuam ihih man hizaw hi (John 14:15).

Tua kawm mahin, thukham in mawhna hong musak a (James 1:22–25; Rom. 3:20; Rom. 7:7), Tankhiapa kisam cih hong lak (Gal. 3:22–24), a hoihpen nuntakna lampi ah hong makaih in, Pasian hong itna hong lak hi.

`Thukhenna sungah bang lam-etna nanei hiam? Nang hong seel pen bel nangma pilna leh thukham zuihna maw, Christ dikna hizaw hiam? Pasian’ thukham in a hihtheih leh theihloh koici bangin na dawng ding hiam?`