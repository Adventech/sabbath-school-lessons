---
title:  Mangmuhna Gulpi
date:   03/03/2025
---

Vantung leitung kidona sunga vantung huihlak a ukte’ vangliatna teng Mangmuhna sungah kikhum sitset a, dawimangpa pen “gulpi” Pasian a langdo leh “leitung a khempa” (Mang. 12:9) kici hi.

`Mangmuhna 13:1–8 simin. Hihmun in gulpi’ thuneihna bangteng hong lak hiam?`

Gulpi Satan in Pasian langdo (Mang. 12:7–9) bek hilo, Ama’ silate zong langdo lai (Mang. 12:1–6) a, khang tawntung a Pasian’ mite a bawlsia kinken kumpite nungah ukpipa in omden hi.

Gulpi in, tuipi sungpan hong kahto sapi tungah “ama’ vangliatna, a tokhom leh aana lianpi” (Mang. 13:2; Mang. 13:5; Mang. 17:13, 14) apia hi. Tuipi pan hong kahto sapi tungah “kiphatsakna leh kam khel nono pautheihna ding kha sawmli leh nih sung aana zat theihna ding thu kipia hi” (Mang. 13:5).

Satan (gulpi) in vangliatna leh ukna aana sapi tungah pia (leitung a biakna leh ukna aana) hi. Hih vangliatna in Pasian bek tungah a om biakpiakna buluhna ding ahi hi. Sapi in Pasian’ min daisak; misiangthote, Pasian misiang te, tawlkhat sing do in zogawp lai hi. Hih leitungbup ukzawhna leh thuneihna pen gulpi in amah apiak hi a, leitung ukzawhna teng a buluhna ahi hi.

Ahihhang, Satan leh a khutzatte tungah ciangtan khat om a, tawmvei sung bek cihi. “Vantungte leh tuate sunga a teng khempeuh aw, lungdam un! Vantung panin dawimangpa hong kilawnsuk a, hun tomno bek neilai ahihlam thei ahih manin leitung leh tuitung ah omte a dingin lauhuai mahmah ding hi” (Mang. 12:12) cihi.

Satan in “ama’ hun tom cih thei” (Mang. 12:12), Mangmuhna sunga genkholna hunte pen hun saupi huam a, ciangtan lianlian in hih gitlohna vanglian a maan hun ding (Mang. 12:14; Mang. 13:5) honglak hi.

A tawpna ah, Pasian gualzo teitei hi. “Pasian in amau mit panin khitui khempeuh nulsak ding hi; Thu luisa te maimang khinta ahih manin, sihna, dahna leh nasa in kahna cihte om nawnlo ding hi” (Mang. 21:4) aci hi.

`Tu tadih in i muh theihloh hang, a tawpna ah hoihna in gitlohna tungah gualzo ding hi. Hih kamciam mangngilh loh ding banghang in thupi nasa hiam?`