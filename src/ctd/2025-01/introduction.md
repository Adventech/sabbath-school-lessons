### Itna leh Thutanna Pasian

Pasian in itna hi. 1 John 4:8 leh 16 in cihi. Laisiangtho buppi in tuathu teci pang hi. Christian upna zong Pasian hong itna nasep teng bulphuh hi. Itna pen Pasian ahihna laigil, eite’ upna laigil, eite sep leh bawl khempeuh’ laigil hiding hi. Itna eima’ teldan tawh kizui in eima upna leh sepna hong piang hi. Eima hoihna manphatna tawh Pasian hong itna tha-lawh zo dingin i up peuhmah leh; mawhneite peuhmah Pasian’ itna angah dingin kilawm kisa lo ding hi. Midangte tawh kizopna ah ahihleh, hoihna tawh itna thalawh ding pen – lauhuaina hi zawsop hi.

Tua bangin, Pasian hong itna eima teldan tungtawn in upna leh gamtatna a nam tampi hong piangkhia hi. Tua ahihleh itna i cih bang a hiam? Itna gentel ding mi sawm cial lecin dawnna tuamtuam hong om ding hi. Christian lak mahmah ah Pasian hong itna telkhialh zia nam tampi om ziazua hi.

Christian te in dawnna tuamtuam a piak dotnate enpak leng:

Pasian in itna piakhia bek a sang ngeilo hiam? Pasian hong itna pen pumpi ki piak khiatna maw, aihke’h Pasian in mihing ading hong kipia nuam tanghial maw? Pasian’ hong itna in lawp deuh hun nei maw? Pasian in mihing hong awlmawh taktak maw? Pasian hong itna kinial thei ki pampaih thei maw? Pasian in a bawlsa nate tawh itna ki it-thuk thei maw? Hehna in itna tawh tuiton thei hiam? Itna leh thumaanna koibang in tonkhawm thei hiam? Pasian pen itna hi cinapi hang a, banghang in leitung ah gitlohna tampi om lel thei hiam? Pasian hong it bangin mihing in zong hong it thei diam? A hihtheih leh koibang daan aitam?

Hih dotna teng a dawn kikna teng pen kitelcian mahmah lel ding hinapi, Christian te lakah Pasian hong itna kinial ngiatngiat uhhi. Tua a kitelcian mahmah lel dawnna tampi takmah pen, a thukzaw deuh dingin pheet uh a, Laisiangtho bang tawh kingeihlo sakzo liang uhhi.

Hih dotna teng tu tadih in enpah naikei ni in, hihteng banah dotna dang tuamtuam zong tua quarter sung teng hun la in kisin ding hihang.

Tua hileh Pasian hong itna pen ei upmawh peuh sangin na lianzaw tham cih mu ding hihang. Tulai leitung in “itna” a cihcih uh sangin, Laisiangtho sung a Pasian hong itna in, na tungnung zawtham ding hi. Kaal masalam tengin, Laisiangtho sunga om, a kilang veva Pasian hong itna pawlkhat telsin mahmah ding hihang.

Sin tohtoh kawmin Pasian hong itna leh thumaanna in ki kai-ok cip a hihlam mu ding hihang. Laisiangtho Pasian itna thumaan deih hi (Isa. 61:8). Laisiangtho in acih mah bangin, Pasian’ itna in thumaan tawh ki tuiton a, khat lalosa in khat kaikhia theilo ding hiteh.

Pasian in itna a hihman mahin, hih leitungah thumaanlo takin thuaksiatna te tungah lunglut mahmah a, piansak sate in abawl uh gitlohna hang a natna dahna nenniam thuakte thuakpih mahmah hi. Amah ngiat in tam thuakpen zawtham a, gitlohna in a bawlsiat pipen in Pasian mah hipah zawsop hi.

Laisiangtho sung tawntung ah, Pasian in mimalkim hong itna pen ei upmawh sangin na lianzaw tham ahih manin hong thuakpih ngeungau kinken hi. Jerusalem leh a mite a dingin Zeisu’ kahna kammalte sungah Pasian’ hong itna a thukzia muthei ding hihang: “Jerusalem, Jerusalem aw, kamsangte na that a, Pasian sawl kamtaite na denglum hi. Akpi in a kha tawh a note a huai mahbangin na mite ka huai nuam tawntung a, ahi zongin na ut kei hi.” (Mate. 23:37) ci hi.

Itna ahi Laisiangtho Pasian pen, a itna kinial ahih manin lungsim kitam in dah ci in ki pulak tawntung hi. Laisiangtho sunga Pasian pen vannuai a itna kiu teng leh a khaang teng puahpha dingin ki pulak hi. Tua quarter sinna thulu pen hih khengval lai hi.

_John C. Peckman pen Adventist Review endik pawl ah khat ahi hi. Hih lai a gelh laitak in, Andrew University Theological Seminary ah Theology leh Christian Philosophy Professor khat ahi hi._