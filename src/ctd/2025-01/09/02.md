---
title:  Galpa Hih Ahi hi
date:   23/02/2025
---

`Mate 13:24–27 simin. Hih gentehna in leitung gitlohna koibang in hong telsiam sak hiam?`

Zeisu in khaici hoih bekmah a vawh lo neipa khat tangthu gen hi. Hi napi, mangbuh lakah tahum hong pokhia cidihdih hi. Tua amu lo neipa’ nasemte in “Sia aw, lo sungah khaici hoih bek vawh hilo na hiam? Koibang in tahum omthei hiam” (Mate 13:27) ci in dong uhhi. Tuhun gitlohna buaina sungah tua dotna mahtawh a kibang: Pasian in hih leitung a hoih kicing in bawl hinapi, banghang in gitlohna omthei hiam? ci uhhi.

`Mate 13:28–30 pen Mate 13:37–40 sung Christ hilhcianna tawh enin. Hih in vantung leitung kitukalhna tungah bang khuavak hong taan naci hiam?`

A topa un nasemte’ dotna dawngin “Galpa hih ahi hi” (Mate 13:28) cihi. “Khaici hoih a vawhpa pen, Mihing’ Tapa” hi a, Zeisu Amah kici (Mate 13:37) in, “Lo ahihleh leitung” (Mate 13:38), “tahum a vawh galpa” ahihleh “dawi gilo” (Mate 13:39), cihbang in vantung leitung a Christ leh Satan kidona teng limsuai suk hi. Banghang in leitungah gitlohna omthei hiam? Tua gitlohna pen galpa tua topa a langdo (dawimangpa) nasepna ahi hi. “Galpa sepna ahi hi” (Mate 13:28).

Hih dawnna panin dotna khatmah hong omzel a, “Kote kuan in tahum te kava bot ding uhhiam?” Gitlohna ki lawnkhia menglo ding hiam? a cihna uh ahi hi. A topa in “No” cihi. “Tahum te bot le uhcin, mangbuh tawh na botkhawm kha ding uhhi. Anlak hundong a namnih mahun po-khawm phot tahen” (Mate 13:29, 30; Maku 4:29) cihi.

A thu gentehna bang hileh, gitlohna pen a tawpna ciangin Pasian in hemsiang ding a, khankhin nailopi in bawhkhiat manin, a gei a om a hoihte nangawn suksiat khak ding lauhuai cihi.

`Tuhun in mangbuh lak panin tahum te bawhkhiat theihna bang peuh a omthei diam? Tua banah, i galdo zel gitlohna ki theihloh bawlna peuh a hihlohna bang hiding hiam?`