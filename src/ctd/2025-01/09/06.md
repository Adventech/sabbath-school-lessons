---
title:  Vantung Leitung Kidona Omzia
date:   27/02/2025
---

Pasian leh Satan kikal kidona honpi khat mah mukhin hihang. Koibang in tuabang piangthei hiam? Vanglianpen Pasian khawng koici do theih uh hiam? Tua leitung vantung kidona pen aana kituhna ahih nakleh, tua masiah pek panin a kipan khinsa hiding hi. A tuamdang khat hihtuak zaw hi. Laisiangtho in, Pasian’ omzia a nasepzia a kituhna panin a kido hizaw – Pasian tungah cihtak theihlohna dingin mawhmatna hizaw a, Amah hoihkim lo in itna kicing neilo cihi. Tuabang mawhmatna pen thahatna leh vangliatna peuh tawh zawhtheih hilo a, amau nih hong kidem toto leh bekmah hithei hi.

“Mawhna vai limlim pen, Pasian in dikna leh thumaanna bekmah zang hi. Pasian in a zatloh penpen – zuau khemna pen Satan in zang hi. Vantung mite’ maiah Pasian’ thu leh Ama’ ukna gam khialsak in, vanmite a ukna thukhun bawlna sungah Pasian thutang zolo; Ama’ bawlsa te in ukna sangin thumang ding cih khawng pen, Amah aki pahtawi nopna hilel peuh cihi. Tua ahih manin Pasian’ ukna gam leh a thukhamna in thutang thumaan ahihna vanmi khempeuh leimi khempeuh theihcian dingin pulaak khiat kulta hi. Satan in vannuai leitung bup a hoihtheihna ding bawl ding bangin kilangsak hi. Buluhna gamtatzia leh ama’ vanzat peuhmah pen mipi in theihtel mahmah kul hi. Ama’ gamtat siatna tengin amah hong pulaak khia ding hi” —Ellen G. White, The Great Controversy, p. 498.

`John 8:44, 45 leh Mang. 12:7–9 enkak in. Hih mungel in dawi gilo gamtatna leh a paizia bang pulaak hiam?`

Acil apat in dawi gilo ngiimna pen, Pasian pen thutang zo taktak lo, hong it zo taktak lo a, Ama’ thukham in zong mipi hong gawt bawlna hi ci in piansaksa khempeuh in umsak ding ahi hi. Zeisu in dawi gilo pen “zuau khempa zuau’ pa” (John 8:44) ana cihzong ahi ding mah ahi hi. A lehbulh in Zeisu in “thumaan teci pang ding” (John 18:37) acih thu in Satan’ zuauthu pen talsik bak lel in, dawimangpa’ vangliatna peuhmah suksiat siangsak sitset hi (1John 3:8; Heb. 2:14). Mang. 12:9, 10 in zong Satan pen (1) “tanglai gulpi”, (2) vantung ah omngei a Pasian’ mite a mawhsakpa (3) leitung khem in a uk gulpi cihi. Greek pau in “dawi” a cihna pen “khempa, zuaupa” a hih manin, tanglai panin kidona pen; Pasian’ omzia a kihel upna kituhna ahi hi.