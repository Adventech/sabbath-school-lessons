---
title:  Kei Nong Biak Leh
date:   26/02/2025
---

Satan in Pasian tokhom a buluh nopna pen Mate 4 leh Luka 4 sungah kicianlua mahmah hi. Zeisu leh zuau khempa ki talsikna tengpen kidona sungah ki pulak hi. Tua sungah Christ leh Satan kidona lianpi omzia taktak teng omsuk a, a khauh mahmah leh kician takin kilak hi.

`Mate 4:1–11 simin. Christ leh Satan kikal a kidona lianpi hiteng ah koibang in ki pulak hiam?`

Zeisu pen “dawimangpa in a zia-et theihna dingin” Khasiangtho in Zeisu gamlak ah “paipih” (Mate 4:1) hi. A kigeelsa galpa tawh a kimuhma in ni sawmli sung sitset Zeisu in an-ngawl in omkhin hi. Dawimangpa hong tun takciang in bel, Zeisu’ gilkialna mah matlak in, suangte khomun suaksak ziau dingin zia-et hi. Hi taleh Zeisu in hih zia-etna pen Laisiangtho tawh do ahih manin, Satan’ thaang in guallel ta hi.

Tua ciangin, Zeisu in upmawhna peuh tawh a hihkhak leh ci in, dawimangpa in, biakinn dawn zumna pan lengsuk ding zia-et leuleu hi. Satan in, Laisiangtho kammal khut tung lumleh bangin hei in, Zeisu pen Pasian’ Tapa ahih takpi leh bel, vanmite in Amah kem lel ding cihi. Ahihhang Laisiangtho kammal diktak in simna tawh Zeisu in tua zia-etna nawk suak theita hi.

A thumna zia-etna bel dawimangpa in ama’ hanciamna picing taktak dingin a ngiimna kician mahmah hi. Zeisu in amah biasak nuam hi. Pasian bekin a neih biakpiakna pen Satan in buluh sawmta hi.

A tua ding in, Satan in, leitung gamteng leh a minthanna teng lak in, “kamai ah kunin hong bia hi lecin, hihte khempeuh Nangma khutsungah ka hongpia ding hi” (Mate 4:8, 9) cihi. Luka 4:6 sung a kammal in Mate sung a tawh a kibang hi a: “Hihte khempeuh keima’ khutsungah hong kipia khin ahih manin, ka piaknop peuhpeuh tungah kapia thei hi. Hih vangliatna leh hauhna khempeuh te nangma tungah ka hongpia ding hi” (Luka 4:6) a cihi. Khatvei kikmah Zeisu in tua zia-etna pen Laisiangtho kammal mahtawh nawkkhia leuleu ahih manin, Satan guallel leuleu hi. A thumvei mahin Zeisu in Laisiangtho kammal zangin, galpa dona tengpan kidal hi.

`Ephet 6:12 sunga “Eite do pen leitung mite hilo a, vantung huihlak a om ukna aana neite, hih leitung khuamial a ukte tawh a kido ihi hi” cih hong phawksak hi. Lauhuaina sungah a ki omloh tei hang, eima kimkot teng mahah kidona om cih banghang in phawk den huai nasa hiam?`