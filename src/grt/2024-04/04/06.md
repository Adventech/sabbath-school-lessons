---
title:  Nikodemusni Sakki On∙ani
date:   24/10/2024
---

`Johan 3:1–21 ona poraibo. Nikodemusni sakkiara maikai Johanni Nama Kattani ja∙pang kattarangko u∙idapna dakchaka?`

Nikodemusara Israelo mandera∙ako man∙gipa skigipa aro Sanhedrinni man∙e cha∙gipa saksa membor ong∙achim. Adita a∙selrangna Johanni Nama Kattao uni sakkiara nangchongmotgipa bakko talatna dakchakaha. Ua Jisuko “Rabbi” ine okamaha aro Jisuni dakgimin chinrangko mesokaha jerangan Uni kamna sakkirang ong∙achim. Indake, an∙tangni dakgiminko ma∙sina skangmangba, uara Jisuni Messia ong∙anina sakkiko on∙engahachim.

Nikodemus ua chinrangko Jisuko okamanina on∙gimin sakkirang ine chanaha indiba uarangko Messiani bidingo Niam Gitchamo katchinike agansoarangni chu∙sokatenganiko uara Jisuo nikjaha. Uni gimin, Nikodemus adita bebera∙gijani gnang re∙baaha; ia somoi chachao uara Jisuko Kristo ine u∙ina man∙jaha.

`Johan 3:3–21 ona poraibo. Maiko mesokchina Jisuara Nikodemusna aganaha jekon Ua uo nikprotna man∙aiachim?`

Jisuara sakprakni ka∙tongko u∙ia. Nikodemusna Uni aganchakania rang∙gitik ong∙naba dongaha, indiba Ua obostaona joljol re∙angaiaha. A∙gitalrang gisik pil∙na nanga ine Jihudirang bebera∙genchimoba, bang∙an iako u∙ija je, uamang an∙tangtangba, seokgimin manderang ong∙oba, gisik pil∙na nangachim. Je jatni mande ong∙ja maina ba je mondolio dal∙atbaako man∙ja maina, darangba jokgimin ong∙e atchija.

Beben, mamung sing∙pilagrian, Jihudirangni nambegipa man∙rikani, chong∙motan, Abrahamona re∙anggenchimode, uamangna bang∙bea man∙gnirangko donsoachim. (Rom. 3:1, 2 ko nibo). Indiba uarango mangmangde chu∙ongja. Ong∙na amsokgijagipako Jisu Nikodemusna aganaha je, ua skigipa aro Israelo saksa dilgipa ong∙e, kosakoni atchina nanggen!

Unikode Jisu Nikodemusko uni gisikni u∙igijani baksan uko indine sing∙aha: “ ‘Na∙a Israelni skigipa ong∙eba, iarangko u∙ijama?’ ” (Johan 3:10). Mandera∙ako man∙gipa skigipa ong∙eba, na∙ara maikai iako u∙ija? Indine manengania baditan uko jagokatenggnok.

Ua somoio Jisuni gimin Nikodemuso jegita sing∙anirang donggenchimoba, ja∙manode, Nikodemusara Jisuni sninggiparang baksa Uni dolchipakan ong∙aha (Johan 19:39 ko poraibo).

`“Atchitaina nanga” ine aganani miksonganio maiko miksonga aro Jisuara maini gimin inditan iako dal∙e ra∙a?`