---
title:  Johanni Sninggipa Sakgni
date:   22/10/2024
---

Jisuni re∙pakangon, Johanni sninggipa sakgni un baksa chadengengachim. Johan indine parakaha, “‘Hiawa nibo, Isolni Mes Bi∙sa!’” (Johan 1:36). Ia sakgni sninggiparanga Kristoni gimin Johanni agana kattarangko knaahachim, jean Niam Gitchamo re∙bagnigipa Messiani gimin katchinike agansoanirangko chu∙sokatgenchim. Jisuan Johan Napbolatgipana bateba dal∙bata aro Uan Johanni aganprakgimin kattana chu∙sokgipa ong∙a ine u∙ie ia sninggiparang Johanko wate Jisuko ja∙rikaha.

`Johan 1:35–39 rangko poraibo. Jisuni gimin Johanni sakki on∙ako knaani ja∙mano ia sakgni sninggiparanga maiko dakaha?`

Jisu baksa dongpana ske, uamang ua salko Un baksa re∙ataha. Maia aiao inmanarangni gimin uamang skiako man∙enggenchim aro nikenggenchim, sawa ma∙sia?

Uamang dal∙a kamrangkon nikenggen aro skia man∙enggen, maina, uamang ru∙utgijan gipinrangna uamangni nikgimin aro knagiminrangko sualna skaaha. Andrew, ia sninggipa sakgnioni saksa, bakan an∙tangni adatang Simonko gronge indine aganaha, “‘Chinga Messiako man∙aha’ (jekon Kristo ine pe∙ahachim)” (Johan 1:41). Jensalo Andrew an∙tangni adatangko Jisuona rimbaahaon, Jisu rang∙sanan iako mesokaha je, Ua uko u∙ia, aro indine inaha, “‘Na∙a Johanni depante Simon, nang∙ko Cephas minggen’” (Johan 1:42). Jisu Pitorko u∙iaha aro ma∙simanaha. Manderangni gimin Jisuni u∙ianian Johanni Nama Kattao ja∙pang katta ong∙a. (Johan 2:24, 25 rangko ko nibo).

“Johan aro Andrewo kamalrang aro sason ka∙giparang gita bebera∙gijani gisik donggenchimode, Jisuni ja∙ao skie ra∙giparang ine uamangko nikjawachim. Uamang Uona matnangna, Uni kattarangko bichal ka∙na re∙bagiparang ong∙genchim. . . . Indiba ia skanggipa sninggiparang indakede dakjaha. Uamang Johan Napbolatgipani aganprakanio, Gisik Rongtalgipani okamanina knachakaha. Da∙ode uamang salgini Skigipani ku∙rangko u∙iaha. . . . Niam Gitcham Sastroni skianirango rongtalgipa seng∙ani teng∙suaha. Bebeni bang∙bea ja∙pang kattarang gitalgipa seng∙anio chadengaha.”—Ellen G. White, The Desire of Ages, jak 139.

Johanni Nama Kattani chu∙gimik miksonganide, Jisuara sawachim, uarangko parakanian ong∙a, jedakode ia nama kattako a∙gilsak baksa sualna man∙gen.

`Maikai Kristo, aro nang∙ni Kristoo bebera∙ani nang∙ni janggi tanganiko dingtangataha? Maia dingtanganirangko na∙ara nikna skuenga?`