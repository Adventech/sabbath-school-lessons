---
title:  Philip aro Nathaniel
date:   23/10/2024
---

`Johan 1:43–46 ona poraibo. Jisuo uni bebera∙ani gimin Philipni agangipa kattaranga maiko paraka?`

Andrew aro Pitor gitan, Philipba Bethsaidaoni ong∙a. Ua an∙tangni ripeng Nathanielko nike una Jisuni gimin aganaha. Johan Napbolatgipa Jisuko “Isolni Mes Bi∙sa” ine aganaha. “Messia” ko man∙aha ine Andrew Pitorna aganaha. Indiba Philipde Jisuko, saksa jeni giminan Mose aro katchinikgiparang serika ine aganskaaha, aro “Nazarethoni Jisu” ine ia bimungko ua on∙dapaha. Nazarethko uni janapanio uni ripeng dingtange chanchiaha.

Nathanielni gisiko ia chongipa jilla, Nazarethni kosako dingtange chanchiani dongaha. Beben, ia biaponide raja re∙bajawa. Chanchichipanian manderangni chong∙mot gunko nikatna altubeen mikandalata. Philip iako ma∙siaha, haida ian uni Nathanieal baksa uni agangrikaoni ong∙aha, chong∙motan, indake chanchichipaniko nama bewalo gimaatnade maiaba chuatgimin chanchiani ba jera ra∙grikachide ong∙jawa indiba uko an∙tangtangna bebeko cha∙totchina okamanichisa ong∙aigen. Ua indine aganaiaha, “Re∙bae nibo.” Aro indaken ua dakaba dakaha. Ua re∙angaha aro nikaha.

`Johan 1:47–51 ona poraibo. Jisu An∙tangni gimin maikai Nathanielko bebera∙ataha, aro Nathanielni aganchakania maia?`

Phillipni okamanina Nathanielni aganchakaniko pod 46 aro pod 47 ni gisepo serikjaha. Ua chakate nina re∙angaha. Phillip baksa uni ripeng melianian uni chanchichipanina bateba bilakbataha, aro ua somoionin uni janggi tanganiara dingtanggnok.

Israel mande chong∙mot, jeo tol∙napa gri (Johan 1:47), ine Jisu Nathanielni gimin nama kattarangchi aganaha, ian Jisuni gimin Nathanielni aganani baksade namen bikpilaha (Johan 1:46). Nathaniel aiao inmana gnang aganchakaha maina ua Jisuko iana skangde grongkujachim.

Unon Jisu uko dumbur bolni ja∙pango nikaniko janapaha. Aro ia kan∙dikgipa agananian Nathanielko bebera∙ataha. Jisu, Gisik Rongtalgipani dilanichi, ua bolni ja∙pango bebeko u∙ina ske bi∙aniko nikaha (Ellen G. White, The Desire of Ages, jak 140, 141 rangko nibo). Unikode Nathaniel bebera∙aha aro Jisuko Rabbi, Isolni Depante, aro Israelni Raja ine aganaha. Iako u∙ie ra∙bo je, chonbegipa parape∙ani ong∙genchimoba, iara baditan dal∙batsranggipa bebera∙aniona dilataha.