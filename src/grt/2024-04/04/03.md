---
title:  Isolni Mes Bi∙sa
date:   21/10/2024
---

Ibri jat Messiako nichaksoengachim jean uamangko Rome-oniko jokatgenchim. Johanni Nama Kattani nisande Messiani gimin uamangni chanchianiko dingtangatanian ong∙a jedakode uamangara re∙bagnigipa Rajani bidingo katchinike agansoanio Jisu chu∙sokataha ine uamang ma∙sigen. Messia a∙gilsako sason ka∙jawachim. An∙tangni gimin Niam Gitchamo ku∙rachakgiminrangko chu∙sokatna Ua re∙baaha, aro ian Uni a∙gilsakni palo An∙tangko on∙chakaniko, aro Isolni An∙tang manderangni gisepo nangrimaniko gital daktaianikoba man∙chapa.

`Johan 1:29–37 rangko poraibo. Jisuni gimin Johan Napbolatgipara maiko aganprakaha? Uko talatna uara mai noksako jakkalaha, aro Jisuara sawachim aro Uni kamara maiachim, uarangko u∙ina maina nangchongmotani ong∙a?`

Napbolatgipani Jisuko Isolni Mes Bi∙sa ine aganania Johanni Nama Kattani miksonganiko mangrakdapata, jean Messiani kam aro cholonko gitalgipa bewalo u∙iatna dakchaka. Beben, Jisu hom boli on∙ani bewalrangna ku∙rachakaniko chu∙sokatgen, jekon Aba. 3:15 o Jokatgipako on∙na ku∙rachakani bidingo on∙chengahachim.

“Jisuni napbolanio, jensalo Johan Uko Isolni Mes Bi∙sa ine mesokahaon, Messiani kamna gitalgipa u∙iani parakatako man∙aha. Katchinikgipani gisikara, Isaiani kattarangko gisik ra∙atna dilako man∙aha, ‘So∙otaniona rim∙anggimin mes bi∙sa gita.’ Isa. 53:7.”—Ellen G. White, The Desire of Ages, jak 136.

`Mark 10:45, Rom. 5:6, aro 1 Pit. 2:24 rangko poraibo. Jisuni “Isolni Mes Bi∙sa” ong∙aniko ia podrangara an∙chingko u∙iatna maikai dakchaka?`

Jisuni kamni gimin baditan u∙ina gita Johan Napbolatgipara nanggenchimoba, ua iako u∙iaha je, Jisuan ku∙rachakgimin Messia ong∙a, Jean katchinikani kattarangko chu∙sokatna re∙baahachim.

`Jisuko “Isolni Mes Bi∙sa” ine bimung donani bidingo ning∙tue chanchianiko dakbo. Gisikona maia noksarang sokbaa, aro Niam Gitchamo janapgimin olakkiani bewalrang baksa iani nangrimaniara, an∙chingko Uni jokatna dam rakbee gamchakanina Una mitelaniko dakna nang∙ko maikai dakchaka?`