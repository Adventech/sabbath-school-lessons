---
title:  Bethesdani Pokkrio Aiao Inmanani Kam
date:   01/10/2024
---

Johanni serikgipa minggipin chinara Bethesdani pokkrio ong∙aha (Johan 5:1–9). Sa∙gre chiko moata aro sagipa mande chiona skang ong∙onchengode an∙sengataniko man∙a ine bebera∙ani gnangchim. Uni gimin, prokkrini grimrarango sagipa manderang bang∙achim jemangan pokkrini chi moako man∙ode, chiona ong∙onchenganichi an∙sengataniko man∙na ka∙dongengachim. Jisu Jerusalemona re∙angaha aro pokkriko Ua re∙pakengon, uano sengtimenggipa mande jinmako Ua nikeaha.

Indakgipa nikaniko nikaniara baditan aiao inmanani ong∙enggenchim! Ia pilak manderangan, mitamrang beben, namen saenga, indiba pokkrini chichi an∙sengataniko man∙na ka∙donge sengtimkuengachim. Baditan iara Jisuna namgipa chol ong∙enggen!

`Johan 5:1–9 ona poraibo. Beben, pokkri sambao sengtimenggipa darangan an∙sengataniko man∙na ska, indiba mainasa Jisuara an∙ma goka ong∙e sagipa mandekosa an∙sengna skama ine sing∙eaha (Johan 5:6)?`

Jensalo mande ru∙uta somoina saahaon, ua saaniara ong∙rongbewal dake nikpilaiaha, ian ong∙rongbewal ong∙jagenchimoba, saaniko dongalna basakobade dongtogijani ong∙naba donga. Ua mande an∙tangni aganchakanio an∙tangni an∙sengna skaniko miksongaha. Indiba uara ong∙gijagipa biaponikosa an∙senganiko sandiengachim—indake ong∙engon, ua mandeni ja∙arangko Ong∙atgipa uni mikkangon chadengengachim. Uni agangrikenggipa mandeni gimin uara mamungkon u∙ijaengachim; haida an∙senganiko man∙mano, Jisuara beben dingtangmanchagipa ong∙a ine u∙iengnaba donga.

“Jisu ia sagipako Uo bebera∙china aganja. Ua indinesan aganaiaha, ‘Chakatbo, nang∙ni tuchakaniko de∙tome re∙rorobo.’ Indiba ia mandeni bebera∙ani ua kattao rim∙kepaha. An∙chi ja∙dil dingantian aro be∙enni bakrang gitalgipa janggiona sikako man∙aha, aro bilakgipa il∙lengani uni il∙lengna man∙gijagipa ja∙arangona sokbaaha. Sing∙pilagrian ua an∙tangni gisiko Kristoni ge∙etaniko manina miksongaha, aro uni gisikni skanina uni pilak be∙enni bakrang aganchakaniko man∙aha. Bilchroke nion, an∙tangko bilak wa∙sagipa mande ong∙aha ine nikaha. . . . Jisu una mamung dakchakaniko on∙jahachim. Ua mande Uo ka∙dongchakjana man∙achim, aro an∙sengatani cholko gimaatgnokchim. Indiba ua Kristoni kattao bebera∙aha, aro katta maniachi, ua bilakaniko man∙aha.”—Ellen G. White, The Desire of Ages, jak 202, 203.

`Ja∙mano ia mandeko Jisu torom noko nike indine aganaha, “Nibo, na∙a an∙sengaha; pap ka∙nabeha, maina nang∙ni maiba namjabata ong∙naba donga” (Johan 5:14). Pap aro saania mai nangrimani gnang? Pilak saanirangan an∙chingni janggi tanganio dakgimin maiaba paprangni a∙sel ong∙ja ine an∙chingara maina u∙ina nangchongmota?`