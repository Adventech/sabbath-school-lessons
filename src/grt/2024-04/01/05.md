---
title:  Rakgipa Ka∙tongrang
date:   02/10/2024
---

Chinrang, aiao inmananirang, aro aiao inmanani kamrang, an∙tangtangaride, ian Isoloni ong∙a inede sakki on∙ja. Indiba, samgipinchi niatgenchimode, jensalo iarang Isolonin ong∙achim, uarangko jegalna kenbeani ong∙skaa.

`Johan 5:10–16 rangko poraibo. Jisu aro Uni dakgimin aiao inmangipa kamrangni bidingo toromni dilgiparangni rakgipa ka∙tongrangoniko an∙chingara maia skianirangko man∙na ama?`

Jensalo Jisu An∙tangko an∙sengatako man∙gipa mandena parakahaon, ua mande rang∙sanan toromni dilgiparangna Jisu uko an∙sengataha ine aganaha. Ian Isolko mitelna namgipa somoi ong∙aha ine saoba chanchinaba donga, indiba dilgiparang “Iani gimin, chong∙motan, neng∙takani salo iarangko dakani gimin Jihudirang Jisuko a∙rikaha” (Johan 5:16).

Nangchongmotana agre, an∙sengatani kamrangko Sabbatho on∙jachim; indake, uko an∙sengatnade nangchongmotanide ong∙janaba dongachim. Aroba, an∙tangni tuchakaniko de∙tomnaba maia nangchongmotani ong∙aha? Indakgipa aiao inmangipa kamko ka∙na Isoloniko bil man∙gipa ong∙e, Sabbath salo noktangchina tuchakaniko de∙tomna man∙ama man∙jachimma, u∙ienggenchim ine saoba chanchie agannaba donga. Iano rongtalbeen nikna man∙enga je, Jisuara uamangko mandeni dakgimin niamrang aro bewalrangna bate ning∙tubatgipa sastroni bebeni kattarangona dilangenga jerangan, basakorangde kakketgipa bebera∙aniko jripatahachim.

`Sakkiko nikchongchongon, manderang baditan gisiko rakna man∙ani bidingo ia gipin serikaniranga maiko skia? (Johan 9:1–16; Mark 3:22, 23; Mati 12:9–14).`

Ia toromni dilgiparangara maikai inditan mikandalatako man∙aha? Ong∙susugipa aganchakanide ian je, iaranga uamangni namgijagipa ka∙tongrang, Rome-oniko Messia uamangko jokatgen ine bebera∙ani, aro sason ka∙na namnikani aro Isolna an∙tangtangko on∙kangna sikjani giminan ong∙aha. Iarang pilakan uamangni mikkango chadenggipa bebeko jegalna dilataha.

`Johan 5:38–42 ona poraibo. Jisuara maiko mikrakatenga? Ia kattarangoniko an∙chingara maiko skia man∙gen? Chong∙motan, maia an∙chingko bebeoni mikandalatenga jekon an∙ching u∙ina nangengachim aro uarangko an∙chingni janggi tanganio ja∙rikna nangenga?`