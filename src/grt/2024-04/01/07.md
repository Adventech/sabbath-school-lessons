---
title:  Chanchidapani
date:   04/10/2024
---

“Jisu una [an∙ma goka ong∙gipa mandena] mamung dakchakna ka∙donganiko on∙jaha. Ua mande bebera∙gija ong∙na man∙achim, aro pangnajolnan an∙sengpilani cholko gimaatgnokchim. Indiba ua Kristoni kattao bebera∙aha, aro katta maniachi, ua bilko man∙aha.

“Apsananggipa bebera∙anichi an∙chingba gisikni an∙sengataniko man∙na ama. Papchi an∙ching Isolni janggioni ma∙ekatako man∙aha. An∙chingni janggirang an∙ma goka ong∙aha. Rama re∙na man∙gijagipa mande gita an∙ching an∙tantangaride rongtalgipa janggi tanganio janggi tangna bil dongjaha. . . . Ia ka∙dongagrigiparang, duk man∙giparang nigidochina. Jokatgipa An∙tangni an∙chichi bregiminna nikome rinok rinok dake ka∙sachakan baksa indine aganenga, ‘Na∙ara an∙sengpilna skengama?’ An∙senganio aro tom∙tomanio chakatbo ine Ua nang∙ko okamenga. An∙sengpilaha ine an∙tangni u∙ianiko sengnabe. Uni kattao bebera∙bo, aro unon ua chu∙sokgen. Nang∙ni skaniko Kristoni sambao donbo. Una dangdike on∙na sikbo, aro Uni kattako maniode na∙a bilko man∙gen. Kamrang jegitaba namjachina, be∙enni skanirang ru∙ute be∙en aro janggiko kaa man∙china, Kristo namatna ama aro jokatna skenga. ‘Papirango sigmin’ (Eph. 2:1) janggina Ua janggiko sikatgen. Bilgrianichi aro rasonggrianichi aro papni silitingrangchi kaa man∙gipminrangko Ua jokatgen.”—Ellen G. White, The Desire of Ages, jak 203.

“An∙tangko Isol ong∙a ine Uni kosako matnanganiko Jisu chel∙ataha. Angko na∙simangni matnanggipa kamko dakanina Angni a∙kanganide ian je, Angan Isolni Depante ong∙a, Un baksa cholono, skao, aro miksonganio apsan ku∙cholsan ong∙a ine Ua aganaha.”—The Desire of Ages, jak 208.

**Chanchigrikna Sing∙anirang**:

`Ia antini lessonni gimin nipiltaie chanchibewalaniko dakbo. Ia pilak an∙sengatanirangko man∙na dakchakgipade be∙bera∙anian ong∙tokaha. Dilgiparangde bebera∙jani gimin jajrengna nanganio ong∙aniko mesokaha. Maini gimin kakket ong∙e ba ma∙sina sikmanchae sing∙anirang aro bebera∙gija sing∙aniranga dingtanggrika? Uarangara maini gimin apsan ong∙ja aro maina ia minggnini gisepo dingtanggrikaniko u∙ina nangchongmotani ong∙a?`

`Bristibar bako on∙gipa bon∙kamgipa sing∙aniko nipiltaibo. Seventh-day Adventistrang ong∙e, ia kenbegnio ong∙na an∙chingara maina simsakbena nanga? Jegitaba gamchatja maina, toatna gita, Sabbath salko u∙ie uko rongtale rakkiani ba mande sion, mai ong∙achim, uko u∙ianirangba ong∙ja maina—maini gimin ia bebeni kattarangara an∙chingko jokatjawa? Indide maiasa an∙chingko jokata aro maikai?`

`Johan 5:47 ko namedake nibo. Da∙alo bang∙a manderangan Chi Dubianiko jegala ba, uamang a∙gilsakko Isol sal dokni gisepo ong∙ataha ine bebera∙ja. Ia podo, Jisuni on∙gimin mikrakatanio, ia manderangara maikomancha dakengachim?`