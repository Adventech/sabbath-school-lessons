---
title:  Kana-o Bia Ka∙ani
date:   29/09/2024
---

`Johan 2:1–11 rangko poraibo. Kana-o Jisuara mai chinko dakaha, aro iara maikai Uni sninggiparangko Uo bebera∙na dakchakaha?`

Jisuni chioniko draka bitchi pil∙atani aiao inmangipa kamko sakki ong∙e nikanian Jisuni sninggiparangna Uko ja∙rikna gita baseaniko dakna dilaha. Ia kamara maikai Isoloni watatako man∙gipa ine Uko mesokna bilakgipa chin ong∙na man∙jawa? (Haida uamangara Ua Isolchim ine u∙ie ra∙na tarigimin ong∙kuja).

Mose Israel manderangni dilgipa ong∙aha, aro ua bang∙a chinrangko aro aiao inmananirangko” (Deut. 6:22, Deut. 26:8, NKJV) dakachi Israelni manderangko Egyptoniko rimongkatbaaha. Egyptni manderangoniko Israelko jakgitel ong∙atna uan Isolni basegimin ong∙ahachim. (Minggipin kattachi agangenchimode, uan uamangnide “jokatgipa” ong∙aha).

Isol Mosechi indine katchinike agansoaha je, Mose gita dakgipa katchinikgipa re∙bagen. Uko knachakchina Isol Israelko aganaha (Deut. 18:15, Mati 17:5, Wat. 7:37). Ua “katchinikgipa” ara Jisuan ong∙a aro Johan 2 o, Jisu An∙tangni skanggipa chinko dakaha, jean Egyptoniko Israelni dedrangko jokataniko mesokachim.

Nile chibimaan Egypt manderangna mongsonggipa pattiani ja∙pang aro isol ong∙achim. Rangkarerangoni mingsade ia chibimani kosakon ong∙aha, chong∙motan, ia chibimani chirangko an∙chi pil∙ataha. Kanao, Jisu apsananggipa aiao inmanani kamko dakaha, indiba chiko an∙chi pil∙atani pal, Ua chiko draka bitchiona pil∙atskaaha.

Chiara basing te∙dokoniko jakkalaha jekon Jihudirangni dakrongbewal rongtalatanina jakkalrongachim, ian ia aiao inmanani kamko sastroo janapgimin jokatani ja∙pang kattarang baksa namen melibegipa nangrimaniko mesoka. Chiko draka bitchiona pil∙ataniko talatanio, aro uko Egyptoniko rimongkatbaani baksa nangrimatanio, Johanara Jisuko an∙chingko Jokatgipa ine mesokenga.

Jisuni on∙gipa chu pil∙kugijagipa draka bitchini gimin alani nokgipara maiko aganaha? Beben namgipa ringani ong∙ani gimin ua aiao inmanaha, aro uano Jisusa ia aiao inmanani kamko dakaha ine u∙ijae, uamangara nambatakosa ja∙manona on∙aha ine ua chanchiahachim.

Greek katta oinos ingipa kattako chu pil∙kugijagipa aro chu pil∙gimin draka bitchiko aganna jakkala (The Seventh-day Adventist Bible Dictionary, jak 1177 ko nibo). Ellen G. White indine agana je, aiao inmanani kamchi chioniko draka bitchiona pil∙atgimin ringaniara chu pil∙giminde ong∙ja (“At the Marriage Feast,” The Desire of Ages, jak 149 ko nibo). Beben, ong∙gimin obostako u∙igiparangde aiao inmanbeaha.

`Jisuko ja∙rikna gita nang∙o maia a∙selrang gnang? (An∙chingna bang∙bea a∙selrangko on∙ahaba mo?`