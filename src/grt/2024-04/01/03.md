---
title:  Galilio Gnigipa Chin
date:   30/09/2024
---

Uni a∙gilsako dangdike on∙a jolgimikon, Jisu manderangko Uo bebera∙atna dakchakgipa aiao inmanani kamrangko dakaha. Johan ia aiao inmanani kamrangko serikaha jedakode gipinrangba Jisuo bebera∙gen.

`Johan 4:46–54 rangko poraibo. Maina nama kattako ra∙timgipara bia ka∙anio aiao inmangipa kam baksa nangrim-melianiko daktaia?`

Galilio Jisuni gnigipa chinko talate janapanio, Johan Kanao bia ka∙ao dakgimin skanggipa chinko janaptaiaha. Johan indine aganenga gita ong∙enga, Jisuni dakgimin chinrangara, Jisuara sawachim, uarangko nikna aro u∙ina nang∙ko dakchakgen. Unikode, Johan indine agandapaha, “Judeaoni Galiliona re∙bae pil∙e chinko daka, inpakmung changgniaha” (Johan 4:54).

A∙bachengode, Jisuni ua rajani mandena aganchakaniara rinok rinok dakja gita nikmana. Indake ong∙genchimoba, ia dilgipa Jisuo bebera∙aniko uni depanteni an∙sengpilanina mangsonggipa dake dakaha. Jisu uni ka∙tong gisikko u∙iaha aro gisikni gita uni an∙senggijaniko mesoke on∙aha jenan uni depanteni bilongbegipa saanina bate namen gisiko on∙na nangbatengachim. Tangsimgipa salgioni mikka kimpreta gita, ua mande an∙tangni gisikni saanian an∙tangni depanteni janggiko gimaatnasienga ine rang∙sanan u∙iaha.

Jisuni Messia ong∙aniko aiao inmangipa kamrang an∙tangaride sakki on∙ja ine u∙ina nangchongmotani ong∙a. Gipinrang aiao inmanani kamrangko dakaha. Mitamranga chong∙motgipa katchinikgiparang ong∙a, gipinranga chong∙motgipa ong∙ja. Aiao inmanani kamrangara agansokna amgijagipa aiao inmangipa bil donge inesan parakaia; uarang, an∙tangtangaride, uarangko Isolsa dakenga ine miksongjaenga. (“Aiao inmanani kamrang” ko aiao inmangipa bilchi dakgimin kamrang ine an∙ching miksonggenchimode, Satanba aiao inmanani kamrangko dakna man∙a).

Rajani mande ka∙bee an∙tangko Jisuni ka∙sachakanio on∙kangaha, aro an∙tangni depanteko an∙sengatchina Uo mol∙molaha. Jisuni aganchakania ka∙dongani ong∙aha. Ua indine aganaha, “Re∙angbo; nang∙ni depante tangenga” (Johan 4:50). Ia verb “tangenga” ingipara Greeko present tenseo ong∙a. Indake jakkalanikon “futuristic present,” ine agana jeon mikkangchi ong∙gnigipako ong∙bebeenga ingipa gita ka∙dongen janapaniko dakachim. Ua mande noktangchina dariangjaha indiba, Jisuo bebera∙e salgipinosa nokchina sokange, Jisuni ua kattarangko aganani tik somoion, uni depanteni saa an∙sengaha ine u∙iaha.

Jisuo bebera∙na baditan bilakgipa a∙sel iara ong∙aha!

`Aiao inmangipa kamrangko an∙ching nikgenchimoba, iaranga Isolonin ong∙a ine bebera∙na skang maia gipin a∙selrangko an∙chingara sandie nina nanggen?`