---
title:  Jisuni A∙kanganirang
date:   03/10/2024
---

Bethesda Pokkrio dakgimin aiao inmanani kaman Jisuni gimin talatna Johanna namgipa cholko on∙aha. Aiao inmangipa kamko talatna Johan pod mingskuko ra∙aha (ka∙mao nibo) aro pod sotbrirangko aiao inamgipa kamko Ka∙gipako talatna jakkalskaaha.

`Johan 5:16–18 rangko poraibo. Sabbath salo An∙tangni dakgimin kamna Jisuara maina a∙rikako man∙aha?`

Johan 5:18 adita jajaaniko ong∙atnaba donga maina Jisu Sabbathni niamko pe∙enga gita niknaba donga. Indiba Johan 5:16–18 ona namedake poraigenchimode, iako mesoka je, Sabbath salo An∙tangni dakgimin kamara An∙tangni Paa baksa Uni nangrimanio melia ine Jisuni aganchakaniko talata. A∙gilsakko ripingna aro rakkiangkuna Isol Sabbath salo dontongja. Uni gimin, Jisuni Sabbath salo daka kamba An∙tangni Isol ong∙aniko a∙kangani bakan ong∙a. Toromni dilgiparang Uko Sabbath niamko pe∙anina aro Isol baksa An∙tangko apsan gadango donanina a∙rikaha.

`Johan 5:19–47 rangko poraibo. Uara sawa ong∙chongmotachim, uko dilgiparang nikchina Jisuara iano maiko aganenga, je a∙kanganirangan Uni dakgimin aiao inamani kamo bilakbee mesokahachim?`

Jisu An∙tangni kamrangna gadang gittamchi warachakaha. Skanggipao, Ua An∙tangni Paa baksa namen chapchap ong∙e nangrimaniko talatchengaha (Johan 5:19–30). Jisu iako mesokaha je, Ua aro Uni Paa nangrime kam ka∙a, aro ian Jisuni bichal ka∙na aro sigiminko chakatatna bil gnang ine mesokaha (Johan 5:25–30).

Gnigipao, Jisu “sakki” mingbriko joljol janape An∙tangko warachakaha, chong∙motan, Johan Napbolatgipa (Johan 5:31–35), Jisuni dakgimin aiao inmanani kamrang (Johan 5:36), Pagipa Isol (Johan 5:37, 38), aro Sastroni kattarang (Johan 5:39), iarangko janapaha. Ia sakki mingantian Jisuni gimin sakki on∙aha.

Bon∙kame, Johan 5:40–47 rango, Jisu An∙tangko matnanggiparangna uamangni bebera∙gijaniko mesoke, Uni dangdike on∙ani kam aro uamangni an∙tangtangni man∙gnina chanchianio dingtanggrika ine mesokaha. Uamangko matnangani Mose-oni re∙bagen ine Ua aganaha (Johan 5:45–47), jeon uamang an∙tangtangni ka∙donganiko donahachim.

`Chong∙motgipa Sastroni skianiko ma∙siomangba, Kristona chu∙gimik on∙kangani donggijanio, Isolko bebera∙gijagipa ong∙na baditan an∙chingara simsakbena nanggenchim? Na∙simangni aganchakanirangko Sabbatho klasso sualbo.`