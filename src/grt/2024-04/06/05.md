---
title:  Pagipani Sakki On∙ani
date:   06/11/2024
---

Katta (logos) Isol baksachim ine Johanni Nama Katta a∙bachengaha, chong∙motan, Pagipa Isol baksachim ine a∙bachengaha (Johan 1:1). Jensalo Katta be∙en pil∙ahaon, Gisik Rongtalgipa Jisuni napbolao Uni kosako dongachi sakki on∙aha (Johan 1:32–34). Indiba Pagipaba Jisuni gimin Uni a∙gilsako dangdike on∙ani somoio sakki on∙aha.

`Johan 5:36–38 ona poraibo. Pagipani gimin Jisuara iano maiko aganaha?`

Jisu An∙tangni dakgimin aiao inmanani kamrango Pagipamung nangrimaniko dakaha. Pagipan Uko watataha aro Uni giminba Uan sakki on∙aha ine Jisu namen rongtalbee aganaha.

`Mati 3:17, Mati 17:5, Mark 1:1l, and Luk 3:22 (2 Pit. 1:17, 18 koba nibo). Jisuni gimin Pagipara maiko aganaha?`

Jisuni napboloao, Pagipa aro Gisik Rongtalgipa ia dingtangmanchagipa somoio, chong∙motan, Jisuni kam ka∙chakatanio, Depanteona re∙baaha. Pagipa indine aganaha, “Ian Angni ka∙sara Depante, iano Anga namnikbea.” Indiba, Kristoni dangdike on∙ani mongsongbatgipa somoio, Pagipa changsatai aganaha, aro ia changode Johanni Nama Kattao serikaniko dakaha.

Obostarang dangdike on∙ani bon∙kamgipa salrango ong∙engahachim. Toromni dilgiparang Uko dondikatna man∙jaha (Johan 12:19 ko nibo), pilak somoina batemangba da∙o uamang Uni sianiko nangnikaha. Manderang Una gisiko nangbatroroaha, aro Uni Lazarusko siaoni chakatataniko knaani ja∙mano batrorobaaha (Johan 12:17, 18), Jisuko uamang ja∙rikna a∙bachengaha. Alanio dongpagipa Greek manderangba Jisuko nina siktokaha.

Ia somoio, Johan 12:28 o, “ ‘O Apa, Nang∙ni bimungko rasong chaatbo’ ” ine Jisuni agangipa kattarangna Pagipa changsatai salgioni indine aganaha, “ ‘Anga Uko rasong chaataha, aro pil∙e rasong chaatgen’ ” (Johan 12:28).

An∙chingni nikbagimin gita, Jisuni rasongni kontade chisolan ong∙a. Indake, Jisuni gimin Pagipani sakkiara a∙gilsakni paprangna Isolni Mes Bi∙sani sichakaniko mesokaha. Ian Uni a∙gilsako dangdike on∙ani kamko matchotatani ong∙a. An∙chingni pilak paprangna, an∙chingni biapo Uni sianian gamgopaha, aro Uo bebera∙achi, papni sastiko an∙ching man∙na nangjawaha.