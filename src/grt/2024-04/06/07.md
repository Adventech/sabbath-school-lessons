---
title:  Chanchidapani
date:   08/11/2024
---

Ellen G. White ni ki∙tap, The Desire of Ages oniko “The Crisis in Galilee,” jak 383–394; aro “In the Outer Court,” jak 621–626 rangko poraibo.

“ ‘Chinga saona re∙anggen?’ (Johan 6:68). Israelni skigiparanga ong∙gija skianirangni nokkolrang ong∙aha. Pharisirang aro Saddukirangara jegriksimsimaia. Jisuko wate re∙angode, olakkiani dakbewalrangko jajaatgipa aro an∙tangtangnasa rasongko man∙na sikgiparangni gisepo ong∙aignokchim. Batanggimin janggi tanganina batede, Jisuko ra∙chaka dipetan sninggiparanga tom∙tomaniko aro katchaaniko man∙ahachim. Maikai uamangara papirangni Ripengko mitchigiparangona re∙angpilgnok? Uamangara ru∙utbea somoionin Messiako nichaksoengachim, aro da∙o Ua re∙baaha, aro uamang Uni janggiko am∙giparangona, aro Uni sninggiparang ong∙ani gimin uamangko a∙rik sanalgiparangona re∙anggija, Uona re∙baaha aro Uoni an∙pilangna man∙jaha.

“ ‘Chinga saona re∙anggen?’ ” Kristoni skiaoni, Uni ka∙saani aro ka∙sachakaoni bebera∙gijaona, aro a∙gilsakni namgijaona ong∙ja. Uni aiao inmangipa kamrangko nikgipa bang∙a manderangni watgalako Jokatgipa man∙genchimoba, Pitor sninggiparangni bebera∙aniko parakaha,—‘Na∙an Kristo ong∙a.’ Ia janggini silitingko gimaatanian uamangko jajrengataha aro ka∙a be∙ataha. Jokatgipagride andalao aro pokpekgipa sagalo balpakanga gita ong∙genchim.”—Ellen G. White, The Desire of Ages, jak 393.

**Chanchigrikna Sing∙anirang**:

`Jisuan Messia ong∙a aro ian Kristianna bebeni katta ong∙a ine sakkiko man∙on, maini gimin mitam manderanga bebera∙a, aro maini gimin gipinranga apsan sakkiko man∙genchimomangba, ra∙chakjachim, iani bidingo klasso chanchibewalaniko dakbo.`

`Jisu an∙chingni paprangna sichakaha. Ia bebeni kattarangna bate maia nangchongmotgipa bebe dongkua? Maikai an∙chingara ia mongsonggipa bebeko u∙ina man∙aha? Science, ong∙telaigipa niam, natural theology, ba gisikni chanchibewalanichima? Iarang beben, Ong∙atgipa Isolo bebera∙atna gita dakchakna man∙naba donga—aro iarang mingprakan ba uarangko dondimgenchimoba, an∙chingni u∙ina nangchongmotgipa u∙ie ra∙aniko an∙chingna skie on∙a: chong∙motan, Kristo an∙chingni paprangna sichakaha. Maini gimin an∙chingni bebera∙anina Sastroan an∙chingni dal∙batsranggipa aro mongsonggipa ong∙na nanga?`

`Maini gimin janggitango Isolni dakgimin kamrangko gisik ra∙piltaina aro uarangko sualna mandenara nangchongmotani ong∙a?`