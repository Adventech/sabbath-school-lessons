---
title:  Ra∙chakani aro Jegalani
date:   05/11/2024
---

Lesson 2 o, Johan 6 o janapgipa sak hajal bonga manderangna alaniko talataha indiba ua golponi bon∙kamgipa bakko man∙angjaha jekon an∙ching iano skie ra∙gen.

`Johan 6:51–71 ona poraibo. Maiko manderangara ra∙chakna neng∙nika ine Jisuara aganahachim?`

Aiao inmanbee Jisuni alaniko man∙ani ja∙man, manderangara Jisuko raja ine songna miksongahachim (Johan 6:1–15). Indiba uamangna aditani ja∙mano Kapernaumni synagogue-o agananio, Ua ia aiao inmangipa kamni miksonganiko talate indine aganaha, “Angan janggini cha∙ani,” (Johan 6:35). Ia cha∙aniara An∙tangni be∙enan ong∙a ine ua ning∙tubate dokbadalataha jekon ua a∙gilsakni janggina on∙ahachim (Johan 6:51).

Ia agananian manderangni mikronrangko mikaoataha je, Jisuara a∙gilsako uamangni raja ong∙jawa. A∙gilsakni chanchiani gitade Uara ma∙gapjahachim. Uamang gisik pil∙na jechakaha, jean gisik pil∙genchimode, uamangni chanchianiko dingtangate, uamang Jisuko Messia ine ra∙chakgenchim. Iani gimin Uni sninggiparangoni bang∙en pil∙ange Un baksa re∙rurajaha (Johan 6:66).

Mande ong∙e, ian Jisunade ka∙beani ong∙enggnok. Manderangni namnikpaaniara namani ong∙achim. Sawa namnikpaaniko namnikjawa? Indiba bang∙a manderangni wate re∙anganiko nikna namen ka∙beani ong∙bebegen. Mande jinmani watanganiko nike, Jisu An∙tangni chapchapbatsranggipa sak Chigni sninggiparango indine sing∙aha je, uamangba wate re∙angna skama?

Indake ianon Pitor an∙tangni aiao inmanbegipa ku∙rachakaniko aganaha, aro Jisuara sawachim aro Uo mai gnangchim, ian Uni gimin minggipin sakki ong∙aha. “ ‘Jringjrotni janggini katta Nang∙on, aro Na∙a Isoloni Ua Rongtalgipa ine chinga bebera∙aha aro u∙iaha’ ” (Johan 6:68, 69).

Sninggiparang Jisu baksa adita bilsirangnade ja∙rikaha, Un baksa songrepaaha, Uni aiao inmangipa kamrangko nikaha, aro Uni skiprakanirangko knaaha. Cha∙tote nikgimin ong∙e uamang iako u∙iaha je, Un baksa apsan ong∙gipa darangba dongjawachim. Bebera∙ani uamangon dongkamaha je, adita ong∙ronggijagipa a∙sel obostarang ong∙genchimoba, aro Uni re∙baani miksonganiko uamang u∙isokkujagenchimoba, ia mandean Messia ong∙chongmota ine uamang ra∙chakaha. Uni siani aro chakatpilani ja∙manosa maini gimin Jisu re∙baahachim, uko uamang u∙ina a∙bachengaha.

`Jinmani chanchianiara bang∙a changon kakket ong∙ja ine ia golpooniko an∙chingara maiko skia man∙a? Bang∙bata Kristian toromrang baksa nisusaode, an∙chingni bebera∙ania gipinrang gita mingsinggipade ong∙ja. Indake ong∙engon, maini gimin an∙chingara kosako janapgipa bebeko gisik ra∙na nanggen?`