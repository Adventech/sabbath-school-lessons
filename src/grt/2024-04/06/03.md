---
title:  Messiani Gimin Gital U∙idapani
date:   04/11/2024
---

`Johan 1:32–36 ona poraibo. Johan Napbolatgipara Jisuni gimin iano maiko aganaha jenan ru∙utbea somoiona sengsoenggipa Messiani gimin manderang ka∙dongsojachim?`

Rome-ni sason ka∙aoniko uamangko jokatna gita Jihudi manderangara Messiako nichaksoaha. Ru∙utbee duk chakahani gimin, Jihudi manderang indine bebera∙aha je, Messia Romeko amchepan baksana uamangna dal∙gipa aro bilakgipa a∙songko songgen. Johanni kattarango, Jisuko “Isolni Mes Bi∙sa” ine agangenchimoba, aro Uni sichakaniko mesokgenchimoba, bang∙bata manderangan ma∙sisretaha. Maikon uara aganengachim, uamangara mamungkon ma∙sisokjaengnaba donga.

Uni gimin, Johan an∙tangni segimin Nama Kattachi Messiani gimin uamangni u∙ianiko dingtangatna skaaha jedakode uamangara re∙bagnigipa Rajani bidingo aro Uni dakna amaniko katchinike agansoanirang Jisuo chu∙sokaha ine nikna gita man∙gen. Uara a∙gilsakni sason ka∙gipa aro sipai kotokni dilgipa dakede re∙bajaha indiba a∙gilsakni paprangna An∙tangko boli on∙chaknasa re∙baaha. Uasa Uni miksongani ong∙achim. Uni ja∙mano, pilakkon matchotmanosa, bon∙kamao songnok sokbagen (Dan. 7:18 ko nibo).

“Jensalo Jisuni napbolao, Johan Uko Isolni Mes Bi∙sa ine mesokahaon, Messiani kamni kosako gitalgipa seng∙ani teng∙suaha. Katchinikgipani gisik Isaiani kattaona dilangako man∙aha, ‘So∙otaniona rim∙anggimin mes bi∙sa gita.’ Isa. 53:7.”—Ellen G. White, The Desire of Ages, jak 136.

John 1:31 o, Johan indine agana, “ ‘Anga Uko u∙ijachim.’ ” Indide, maikai Jisuko Messia ong∙a ine Johanara u∙iskaa? Aganchakanide ian je, Johanko watatgipa Gitel una indine batanggimin somoio aganaha, “ ‘ “Jeni kosako na∙a Gisikni ongonako aro dongako nikgen, uan Gisik Rongtalgipao baptize ka∙atgipa.” Anga nikaha, aro uan Isolni Depante ine anga sakki on∙aha’ ” (Johan 1:33, 34). Minggipin kattarangchi agangenchimode, Jisuan Messia ong∙a ine Isolan Johanna parakaha.

“Kristo, Isolni bil aro Isolni u∙iani ong∙a” (1 Kor. 1:24). Jisuan Kristo ong∙a ine u∙iania Isolni Gisikni bilchi Isol An∙tangonin re∙baa. Ia ja∙pang kattako Johanni ki∙tapo nikjringaha. Janggi jokanide a∙gilsakni u∙iaoni, science, ba chugipa skie ra∙aoni re∙baja. Bebera∙a gnang on∙kanggipa aro Jisuni kattako manigipa ka∙tongona, Isolonisan mangmang jokatanide re∙baa.

`An∙chingna parakjaskal Jisuan an∙chingna sichakgipa ong∙a ine ia bebeko an∙chingara maikai u∙ina man∙gen? Indide maini giminsa Sastroko u∙ina aro Jisuni gimin uano skianiko u∙ina nangchongmotani ong∙a?`