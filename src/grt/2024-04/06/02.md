---
title:  'Janggiko Onatani: Johan Napbolatgipa Sakki On∙taia'
date:   03/11/2024
---

Lesson 2 o, Johan Napbolatgipani sakki on∙ani a∙sel maikai skanggipa sninggiparangko, chong∙motan, Andrew aro Johan, Pitor, Philip aro Nathaniel—mangko Jisuona rimbaahachim, uko talata. Sakkiko on∙ani ja∙mano, Napbolatgipa mikkangpa∙jawaha ine darangan chanchigenchim. Indiba Johanni Nama Kattako adita changnade uko janaptaitaianiko dakaha.

`Johan 3:25–36 ona poraibo. Maikai Johan Napbolatgipara an∙tangko Jisu baksa tosusaaha?`

Johan Napbolatgipani sninggiparang aro saksa Jihudi mande jeni bimungkon janapjahachim, uamang rongtalatani dakbewalni bidingo jegrikaha, haida napbolani bidingon sing∙ani dongaha (Mark 1:4, 5 ko nibo). Jensalo uni sninggiparang Johanona re∙baon, sing∙aniko aganchaktelgen ine chanchien, uamang Jisuni gimin indine aganaha, “ ‘Uan baptize ka∙atenga, aro Uona pilakan re∙batokenga’ ” (Johan 3:26). Uamangni miksonge sing∙anina u∙ina altubeani ong∙aiachim: uamangara Jisuko mikbuengachim—uamangni gitelko mikbuengan baksana an∙tangtangnaba mikbuengachim.

Mikbupana Johannaba namen altubegenchim, indiba ua mikbujaha maina ua an∙tangni kamko u∙iachim. Batesa, ua an∙tangni sninggiparangna indine gisik ra∙atpiltaianiko dakaha je, ua mamungdakeba an∙tangko Kristo ine a∙kange ra∙jaha. Kakketko agangenchimode, ua Uko mesokna re∙baaha, chong∙motan, Una ramako daksona re∙baaha, Uni gimin sakki ong∙na re∙baaha (Johan 1:6–8).

Bia ka∙ani gimin toe agananiko jakkale, ua an∙tangko chawarini ripeng ine aganaha, jeon Jisuara chawari ong∙achim. Namchik ara Isolni manderang ong∙a (Hos. 2:16–23 aro Isa. 62:1–5 rangko nisusabo). Unikode Johanni chong∙motgipa dal∙aniko kattarangchi ua indine aganaha, “Ua dal∙roroangna nanga, indiba anga chonroroangna nanga” (Johan 3:30).

Johan 3:31–36 rango Jisu aro Johanni gisepo tosusagrikani dongangkua, indake iano Uni mikkang mikkang re∙sogipana bate Messiani dal∙batako mesokaha. Jisuko mesokgipa Johanni sakkichi, sakki on∙ani gimin agananiko iano changsatai daktaia. Jemangan ua sakkiko ra∙chaka aro Jisuo bebera∙achim, jringjrotni janggiko man∙a. Jemangan Uko ra∙chakjachim, Isolni ka∙onanganio dongkamgen. Iakon ia podo indine aganaha. Isol a∙gilsakna ka∙saaha aro a∙gilsakko piokna An∙tangni Depanteko watataha (Johan 3:16, 17). Indiba jemangan uamangna on∙gimin on∙aniko jechakachim, uamang an∙tangtangni paprangna sastiko man∙gen, chong∙motan, jringjrotna sianiko man∙gen.

`Isol aro mandeni mikkango an∙tangko bamatna an∙chingara maikai skiako man∙gen? Janggiko onatani bidingo Johanni dakmesokgiminoniko an∙chingara maiko skia man∙a?`