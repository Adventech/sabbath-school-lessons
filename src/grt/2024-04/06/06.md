---
title:  Mande Jinmani Sakki On∙ani
date:   07/11/2024
---

“Unikoa alani chon∙kaman salo, ua dal∙gipa salo, Jisu chadenge inwate inaha, ‘Saoba ringna skode ua Angona rebae ringchina. Ango bebera∙gipa, Sastroni agana gita, uni okningoni tanggipa chini chibimarang jokgen.’ ” (Johan 7:37, 38).

Bang∙a changrangna, Jisuni An∙tangni gimin, Uara sawachim, aro maina Ua re∙baachim, iani bidingo Uni ka∙dongbee agana kattarangko Johan serikaha.

Johan 7:37, 38 rango agangipa kattarangan Jisuni An∙tangni gimin aro Uona re∙bagipa pilaknan Uara maiko dakgenchim, uarangni bidingo mesokgipa kattarang ong∙a. Ia a∙kanganiranga aiao inamgipa a∙kanganirang ong∙a.

`Jensalo alanio Jisu Jihudirangmung agangrikon, tom∙dakgipa bang∙a manderangara maiko chanchiaha? Johan 7:37–53.`

Batanggimin ru∙utbea somoio agansogimin Mose gitan Uara Katchinikgipa ong∙a ine mitamrang aganaha (Deut. 18:15–19). Jisuan Kristo ong∙a ine mitamrang chanchiaha. Indiba bang∙an iako ma∙sijaoba, aro Jisuni gimin agansogipa pilakan kakket ong∙genchimoba, Messia Galilionide re∙bajawa, Ua Daudni ma∙kringoni ong∙na nanggen, aro Bethlehemo atchina nanggen ine jegrikaniko ra∙baaha (Mati 1–2 baksa nisusabo).

Uko rim∙na re∙bagipa sipairangba Uni kattarangna aiao inmanpilaha. Pharisirang minggipin sing∙aniko aganachi sipairangna agananiko dakaha. “ ‘Pamongrangoni ba Pharisirangoni saoba Uo bebera∙ahama?’ ” (Johan 7:48). Pharisirangni sing∙anian Nikodemusko janapna gita Johanna namgipa cholko on∙aha, jean Jisuko grongani ja∙mano, uamangni namgija miksonga kamoniko Jisuko warachakna jotton ka∙ahachim. “ ‘Uoniko knachenggija, aro Uni dakako u∙igija, an∙chingni niamo mandeko bichal ka∙ama?’ ” (Johan 7:51).

Nikodemusara Jisuko Messia ine ra∙chakachimma? Ia obostao ua Uko ra∙chakaha ine mamung sakki dongkuja, indiba ia obosta aro Jisuni simano uni daka kamni gisepo (Johan 19:39, 40 ko nibo), Sastro an∙chingna bilakgipa sakkiko on∙aha je, beben, Nikodemus Uo bebera∙aha.

Uni gimin uamangni sing∙anina aganchakanide, oe, beben, saksa Pharisi Uo bebera∙aha aro Uko ra∙chakaha.

`Johan 7:49 ko poraibo. Maiko dilgiparang aganaha jean Jisuko ja∙rikgipa mande jinmani kosako uamangni mitchianiko mesokahachim? Iano an∙chingna maia skie ra∙ani donggenchim?`