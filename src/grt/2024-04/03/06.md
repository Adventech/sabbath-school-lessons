---
title:  Nakattaigipa Ja∙pang Kattarang—Rasong
date:   17/10/2024
---

`Johan 17:1–5 ona poraibo. “O Apa, sal sokjok; Depante Nang∙ko maikai rasong chaatna man∙gen, uni gimin Nang∙ni Depanteko rasong chaatbo” ine Jisuni agananio, Uara maiko miksongachim?`

Mejalni skie ra∙anio, Johanni Nama Kattao janapgipa mande jatni golpoo Jisuara sawachim, aro Uara maiko dakengachim, ia sing∙arangni bidingo manderangni gisepo nangtinggrikanirangko nikbaaha. Da∙alni skie ra∙anioba Johanni ki∙tapo Isolni gimin serikgiminko nigen.

Ki∙tapni aganchenganiko Isolni gimin janapachi a∙bachengaha. Jisu, a∙gilsakko Ong∙atgipako Isolni Depante ine talataha. Changsatai, jean skango dongjachim, indiba Jisuchi mangmang uarang ong∙baaha. “Uachin pilakan ong∙aha; aro Uni griode ong∙giminoni ong∙gipa mingsaba dongja” (Johan 1:3). Indiba Uni mande pil∙ani rasongni bidingo janapaniko dakangkuaha (Johan 1:14). Johan rasong (doxsa, teng∙sua, nitobegipa, mingsingani, mandera∙ani) aro rasong chaata (doxsazō, de∙mitelna, mandera∙na, de∙mitelna, rasong on∙na) ingipa kattarangko manderangoniko mandera∙aniko man∙aniko aro Isoloniko mandera∙aniko aro rasongko man∙aniko talatna jakkala.

Johanni ki∙tapo, Jisuna rasongko on∙ani gimin aganania Uni konta ingipa chanchiani baksa nangrimani gnang, chong∙motan, Uni siani somoi baksa nangrimani gnang (Johan 2:4, Johan 7:30, Johan 8:20, Johan 12:23–27, Johan 13:1, Johan 16:32, Johan 17:1 rang baksa nisusabo). Chisolan Uni rasongni konta ong∙a.

Ia chanchiania ong∙ronggijani ong∙a maina chisolo sianiara Romeni skango sason ka∙mitingo kratcha∙batsranggipa aro onia ong∙batsranggipa sasti on∙ani ong∙a. Ia ong∙rongbewal ong∙gijagipa dingtanggrikani, chong∙motan, Isolni chisolsako siania mande jatni Isol baksa nangrimani golpo ong∙a.

Mande ong∙anio, Jisu saknabee siaha, mitchiako man∙gipa dos gnanggipa bilgrianio indine grapaha “O Angni Isol, O Angni Isol, Na∙a Angko maina watgalaha?” Chisolni gimin andalgipa bewalo janapaniko Mati aro Marko talataha (Mati 27:46, Mark 15:34).

Indiba chisolni rasongarigipa ong∙aniko Luk aro Johano talatskaa (Luk 23:32–47, Johan 19:25–30). Ian janggi jokani, ka∙sachakani biap ong∙a, aro ian Isolni Depanteni An∙tangko Pagipana on∙gipa biap ong∙a. Iara baditan ong∙ronggijani ong∙aha: Isolni dal∙batsranggipa rasongko Uni da∙batsranggipa kratcha∙anio parakaha—chong∙motan, a∙gilsakni paprangko An∙tango gataha.

`Ia ong∙rongbewal ong∙gijagipa kam, chong∙motan, paponiko an∙chingko jokatna Isol An∙tangan chisolsako siani gimin chanchibewalaniko dakbo. Papara baditan namjabea ine iara an∙chingna maiko u∙iatna nanggenchim?`