---
title:  Kattako Mania ba Manija
date:   15/10/2024
---

`Johan 1:9–13 rangko poraibo. Jisuko manderangni ra∙chakjani bidingo Johanni iano mesokgipao ka∙namgijagipa chong∙mot ong∙aniara maia?`

Nama Kattao aganchengani kattarang, chong∙motan, Johan 1:1–18 rango, Katta (logos), Jisu Kristoara sawachim, ukosan talataijaha, indiba, Un baksa a∙gilsakni manderangara maia nangrimani gnangchim, ukoba talata. Johan 1:9 o, Uko seng∙a chong∙mot ine mingaha, jean a∙gilsakona re∙bagipa mande sakantinan seng∙atgipa ong∙a. Ua seng∙ani a∙gilsakko jasengataha. C. S. Lewis indine aganaha, “Sal nabaaha ine bebera∙a gita anga Kristian toromo bebera∙a, uko nikahani giminsan ong∙ja, indiba ua toromchi anga pilak gipinrangkoba nikna man∙a.”—“Is Theology Poetry?” (n. p.: Samizdat University Press, 2014), jak 15, originally presented 1944.

Aroba, Johan 1:9 o agangipa kattarangkoba niatbo. Seng∙ani sakantionan sokbaa, indiba gimikande seng∙aniko rimchaksogiparangde ong∙taija. Johanni Nama Kattao mongsonggipa ja∙pang kattaranga manderangni Jisuko ra∙chakani ba jegalanian ong∙a jekon an∙ching knalni skie ra∙anio nianggen. Ua ja∙pang katta ianon a∙bachenga. Dukni kattade ian je, Messia An∙tangni manderangona, chong∙motan, Israelni manderangona re∙baaha, aro bang∙an Uko Messia ine ra∙chakjaha.

Rom. 9–11 o, Paul ia apsangipa obostako janapa, chong∙motan, bang∙a Jihudirang Jisuko jegalaha ine janapaha. Indiba Paul indine aganachi bon∙ataijaha, bebeko agangenchimode, ua indine agandapaha je, Gipin Jatrangko man∙chape, bang∙a Jihudirang Jisuko an∙tangtangni Messia ine ra∙chaktokgen. Beben, Jihudirangni kosako rasong dakjachina ua Gipin Jatrangko mikrakataha. “Maina na∙a ba∙kapani joitun burung boloni den∙sotako man∙ode, aro ba∙kapaoni bikpile joitun namao ritchuako man∙ode; badita batesa ba∙kapani ong∙giparang an∙tangtang joitun bolo ritchuako man∙jagen?” (Rom. 11:24).

Apsananggipa bewalo, Johan indine aganaha je, Jisuko paltangni Jokatgipa ine ra∙chakgipa pilakan Isolni dedrangrang ong∙gen. Ian Uni bimungo bebera∙achisa ong∙na man∙gen. (Johan 1:12, 13 rangko nibo).

Ianon Nama Kattani aganchengani aro aganchotanini gisepo nangrimani gnang. Johan 20:31 o, maini gimin uara seahachim, a∙selko watata janapaha—chong∙motan, Jisuan Kristo, Isolni Depante ong∙a ine bebera∙ode, bebera∙achi, Uni bimungo na∙a janggiko man∙gen. Indake, aganchengani aro aganchotani ia nangrimaniko ong∙ataha. Ia nangrimanian Johanni Nama Kattani man∙gopgimin nisan ong∙a—chong∙motan, manderang Jisu Kristoko paltangni Jokatgipa ine bebera∙achi jokatako man∙gen.

`Isolni depante ba demechik ong∙anichi nang∙ni janggi tangania maikai dingtangaha?`