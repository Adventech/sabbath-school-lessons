---
title:  Nakattaigipa Ja∙pang Kattarang—Bebera∙ani/Bebera∙gijani
date:   16/10/2024
---

`Johan 3:16–21, Johan 9:35–41, aro Johan 12:36–46 rangko poraibo. Ia podrangara maikai aganchenganio nikbagimin gita bebera∙ani/bebera∙gijani gimin piltaie janaptaiaha?`

Johanni Nama Kattao, mande jatko dolgni dake bak daka gita nikmana: Jisuko Messia ine bebera∙e ra∙chakgiparang aro dolgipinara bebera∙na gita cholko man∙a, indiba bebera∙na baseaniko dakjaha.

Sninggiparang skanggipa dolo ong∙a, aro gipinrangba ong∙paa, jekai Nikodemus (jean bebera∙na gita adita somoiko nangahachim), chiakolona re∙bagipa me∙chik, aro mikgri ong∙e atchikapgipa mande, iamang ia dolo ong∙a. Gnigipa dolo Pharisirang aro kamal dal∙giparang, sak hajal bongana alao dongpagipa manderang, aro sninggiparangoni saksa, chong∙motan, Judas, iamang ia dolo ong∙skaa.

Namen aiao inmanani ong∙a maina, ia noun katta bebera∙ani (Greek pistis) ingipara Johanni Nama Kattaode janapa dongja. Indiba verb katta bebera∙a (Greek pisteuō) ingipako Niam Gital gimiko chang 241 na janapaoni ia Nama Kattao chang 98 na janapaha! Beben, ia verbara Johanna namen dal∙begipa ja∙pang katta ong∙chongmota. Nounni palo verbko jakkalania ding∙chaoe Kristian ong∙e janggi tanganiko mesoka. Jisuo bebera∙gipa ong∙e janggi tangon, ian an∙chingni janggi tangani bewalrangko mesoka, bebera∙ani skianirangko miksongja. An∙chingni ma∙sigimin gita, diabolba Jisuo bebera∙a (Jakob 2:19).

Johannade, ia dolgnini gisepo dal∙bata dingtanggrikanide, uamangni Jisu baksa uamangni bebera∙aniko mesokanian ong∙a. Bebera∙gipa manderanga bebera∙giparang ong∙a, Ua uamangko grongoba ba manengoba, uamang Una jekoba donnuagri agan-paraka. Uamang Jisuona re∙baa aro Uoni katja. Uan uamangni kosako teng∙chakgipa Seng∙ani ong∙a. Aro bebera∙achi uamang Isolni dedrangrang ong∙a.

Bebera∙gijagiparangara, Jisuona Un baksa jegrik dakgriknasa re∙baronga. Seng∙anina bate andalaniko namnikbatgiparang ine uamangko talata. Uamang Uni agananirangko ra∙chakna neng∙nika ba uamang Uko niamrangko aro bewalrango pe∙gipa ine chana. Uamang Uni seng∙aniko toe uamangko bichal ka∙china on∙ani pal Uko bi∙chal ka∙a gnangsa chadengronga. Ia bewalko changni chang toromni dilgiparango, chong∙motan, a∙songko toromo re∙dilgiparango nikna man∙aha jemangan Jisuko gipinrangna skang ra∙chakgiparang ong∙na nangahachim.

`Gisiktango Uko Messia ine u∙ie mangmang donganiko jegalengon, Jisuo nang∙ni bebera∙aniko na∙ara maikai janggi tangenga? Dingtanggrikaniko u∙ina maina nangchongmotani ong∙a? (Mati 7:21–23 rangko nibo).`