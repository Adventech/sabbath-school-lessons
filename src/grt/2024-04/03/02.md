---
title:  Chengon—Isolni Katta
date:   13/10/2024
---

`Johan 1:1–5 rangko poraibo. Ia kattarangara Kattani gimin, chong∙motan, Jisu Kristoni gimin maiko paraka?`

Johanni Nama Katta ia aiao inmanbegipa kattarangchi a∙bachengaha: “Chengon Katta gnangchim, aro ua Katta Isol baksachim, aro ua Katta Isolchim” (Johan 1:1). Ia namen nitobegipa ritingo an∙chingni u∙isokna man∙gijagipa ning∙tubegipa chanchiani gnang.

Skanggipao, watata, a∙gilsakko ong∙atani golpo-oniko janapa, chong∙motan, Aba. 1:1 oniko, “Chengon” ingipa kattako janapaha. A∙gilsakko ong∙atna skangan, chengonin Katta gnangchim. Indake, Johan Jisuni pangnajolnan dongkamaniko parake on∙aha.

Gnigipao, “Ua Katta Isol baksachim.” Johan 1:18 o, Johan indine mesokaha je, Uara “Pagipani ka∙bako donggipa” ong∙a. Baditana kingking an∙ching ia kattarangni chong∙mot miksonganiko talatna jotton ka∙genchimoba, mingsade ong∙chongmota: Jisu aro Pagipa namen chapchap ong∙e nangrim melia.

Unikode ua indine aganaha, “Aro ua Katta Isolchim.” Indiba maikai Katta Isol baksa ong∙na man∙a aro apsan somoion Kattara maikai Isol ong∙na man∙a? Aganchakaniko Greeko nikna man∙gen. Greeko the ingipa article donga indiba a/an ingipa indefinite article dongja. Indide an∙chingnara maiasa gamchatachim, uan, Greekni definite article “the,” ingipan ong∙a jean maikoba miksongmanchae mesoka, maiaba bostu ba bimangko mesoke on∙a.

“Katta Isol baksachim,” ingipa kattarango, chong∙motan, “Isol” ingipa kattao article donga, uni gimin, sakoba mesokaniko miksonga, chong∙motan, Pagipako mesokna miksonga. Aro ua Katta Isol baksachim. Indiba “Aro ua Katta Isolchim,” ingipa kattarango, Isol ingipa kattao article dongja, jean ia obostaode, Isolni gun aro cholonko miksongskaachim. Miksonganide, beben, Jisu Isol ong∙a—Pagipade ong∙ja, indiba Uara Isolni Depante ong∙kua, chong∙motan, Isolgrimni gnigipa Bimang ong∙a.

Watata ia u∙ianiko sakki gnang mesokaha, maina Johan 1:3, 4 o indine agana je, Jisuan pilak ong∙atgiminrangko Ong∙atgipa ong∙a. Skango dongkugijagiparangara, Jisu, Ong∙atgipa Isolchisa mangmang ong∙atako man∙e dongbaaha.

“Jringjrotni salrangonin Gitel Jisu Kristoara Pagipa baksa apsan ku∙cholsan ong∙aha; Uan ‘Isolni jagring,’ ong∙a, Uni dal∙ani aro bil gnangani jagring ong∙a, ‘Uni rasongko teng∙suchakgipa’ ong∙a.”—Ellen G. White, The Desire of Ages, jak 19.

`An∙chingni Sastroko skie on∙ani bako, Kristoni chu∙gimik Isol ong∙ani giminara maini gimin nangchongmotgipa ong∙a? Jisu ong∙atgimin bimangsan ong∙aigenchimode, an∙chingara maiko gimaatgenchim? Na∙simangni aganchakaniko Sabbatho klassona ra∙babo, aro Kristoni jringjrotnan Isol ong∙aniara an∙chingni bebera∙anina nangchongmotgipa ong∙ani bidingo chanchianiko dakna tarie re∙babo.`