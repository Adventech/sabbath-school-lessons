---
title:  Katta Be∙en Pil∙aha
date:   14/10/2024
---

`Johan 1:1–3, 14 rangko poraibo. Ia podrangara an∙chingna Jisuni, Isol An∙tangni dakako maiko aganenga—aro ia bebeara maini gimin an∙chingni ma∙sina nanggiparangoni nangchongmotgipa bebeni katta ong∙a?`

Johan an∙tangni segimin Nama Kattako Jisuni bimungchi ba Uni Messia/Kristoni dakna nanggnigipa kam baksa a∙bachengjaha indiba logos ingipa kattachisa a∙bachengaha. Johanni iako seani somoio, adita skianirang aro chanchianirang logos ingipa kattako a∙gilsako dingtang dingtang chanchianirangko miksongna ba talatna jakkalaha.

Aroba, mingsingbegipa skangni philosopher Plato, janggirang damgnio donga ine skiaha. Damsa-ara salgio, chong∙motan, dingtangna man∙gijagipa biapo donga jeon chu∙soksrangani dongachim. Damgipinara iano ong∙a—gimagnigipa, dingtangna man∙gipa, ian kosako chu∙soksranggipa biapmungde namen bikpil ong∙a, chong∙motan, chu∙sokgijanian gapachim. (Plato ia sing∙anina aganchakangjaha.) Mitam skianirang logos ko salgi aro a∙gilsakni bijatchio donggipa dangtapna ba rim∙na man∙gijagiparangko miksonga ine agana.

Johan ia kattako namen dingtang bewalo jakkalskaaha. Ua bebeko rakkiaha je, logos ara salgi aro a∙gilsakni bijangchio balbogipa maiaba aganani ba chanchiani ong∙ja. Johannade logos ara sakoba miksonga, chong∙motan, Jisu Kristoko miksonga, jean be∙en pil∙e mandeni gisepo dongaha (Johan 1:14).

Johannade, logos ara Isolni Katta ong∙a. Pilaknaba bate, Isol agangrikaha; chong∙motan, Ua An∙tangko mande jatna dingtangmanchae parakaha: Isol an∙ching gitan saksa ong∙paaha. Johanni Nama Kattao, logos jringjrotna ong∙gipa Isolko miksonga, jean somoi aro bangbang ong∙anirango ong∙na man∙a, jean agananiko daka, kamrangko daka, aro mande sakprak baksan dingtangmancha bewalo agangrikaniko daka. Jringjrotna ong∙gipa Isol mande pil∙aha, an∙ching gitan saksa ong∙paaha.

Johan 1:14 o watata indine mesoka je, logos “be∙en pil∙aha, aro…an∙chingni gisepo dongaha.” Greek kattao dongaha ingipa kattana jakkalgipa kattara tambu ping∙aha ine miksonga jekon Reo. 25:8 oniko, Isolni Israel manderangna tambu ping∙china aganaha jedakode Ua uamangni gisepo dongna man∙gen ine miksongachim. Ia apsan bewalo, Jisuni mande pil∙anio, Jisu, Isolni Depanteara, mandeni be∙enona ga∙napbaaha, aro An∙tangni rasongko pindapaha jedakode manderang Un baksa, chong∙motan Uni Isol ong∙anio Uko grongjawa.

`Iano Johanni miksonge segiminni bidingo chanchibewalaniko dakbo. Isol An∙tangan, a∙gilsakko Ong∙atgipa ong∙eba, an∙ching gitan saksa ong∙pae mande pil∙aha, aro an∙chingni gisepo dongaha. (An∙ching Uni an∙chingna sichakaonade sokan sokangkujaenga!). Mande jatna Isolni ka∙saani chong∙mot ong∙aniko iara an∙chingna maiko agana? Ia aiao inmanbegipa bebeoniko an∙chingara maini gimin namen aiao inmanbegipa ka∙dimeaniko ra∙na nanga?`