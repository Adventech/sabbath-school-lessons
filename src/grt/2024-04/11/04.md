---
title:  Depanteko U∙ianian Pagipako U∙iani Ong∙a
date:   10/12/2024
---

Johanni Nama Katta jolgimiko, maikai Jisu, jean Depante ong∙a, Pagipako mesokna gita kamrangko ka∙ahachim, uarangko watata talataha. Pagipara sawachim, uko Jisu talataha aro a∙gilsakmung Uni nangrimania maiachim, ukoba mesokaha. Ian Johan 1:18 o agangipa baksa melia, jeon indine aganaha je, Ua Pagipako parakaha (Greek exēgeomai: talatna, parape∙na, rongtale dokbadalna). Changni chang Jisu iako dakjringaha. Pagipa (patēr) ingipa katta Johanni ki∙tapo chang 136 na janapaniko dakaha aro 1–3 gipa Johanni chittirango chang 18 na kingking janapaniko dakaha, ian Niam Gital jol gimikoni bak gittamoni baksana baten iano jakkalaha. Watgrikanina skianian Nama Kattao mongsonggipa janapanirang donga jeon Jisu Pagipako parape∙ahachim.

Jisuan a∙gilsako Pagipani palo kam ka∙gipa ong∙aha, aro mandeni be∙en bimango, aro Pagipani skao janggi tangna Ua re∙baaha. Bebeko agangenchimode, Jisu indine aganaha je, pilakon Ua Pagipani skako chu∙sokatna kam ka∙aha, An∙tangniko ong∙ja (Johan 5:30). Ian a∙bachengode jagokmanpilgipa aganani ong∙naba donga, indiba ian, Jisuni, mande ong∙e An∙tangko chu∙gimik Pagipana on∙kanganiko mesoka.

Jisu indineba aganaha je, Uara Pagipani watatako man∙aha jedakode Uni kamko matchotatna gita man∙gen—chong∙motan, mandeko jokatana man∙gen—aro Pagipa An∙tangan Uni kamna sakki on∙aha (Johan 5:36–38).

Jisu indine parakaha je, dangdike on∙china Pagipa Uko watataha jechisan mangmang manderangara Pagipaona re∙bana man∙genchim (Johan 6:40, 44). Jisuo jringjrotni janggiko man∙china Pagipa manderangko nangnikenga, jean uamangko chakatpilani somoio chakatatna ku∙rachakahachim.

`Jisu aro Pagipani nangrime dongani bidingo ka∙mao janapgipa podrangara an∙chingna maiko skia? Johan 7:16; Johan 8:38; Johan 14:10, 23; Johan 15:1, 9, 10; Johan 16:27, 28; Johan 17:3.`

Jisu An∙tangni Pagipa baksa nangrime janggi tangani bidingo a∙kanganiara aiao inmanani ong∙a. Ua indine aganaha je, Uni pilak skianirangan Pagipani skianirang ong∙a, chong∙motan, Uni pilak agananirangkoa Pagipaoni Uni knagiminrang ong∙a; aro Uo bebera∙anian Pagipao bebera∙amung apsan ong∙a; aro Uni agangipa kattarang aro kamrang pilakan Pagipaoni ong∙a; aro Ua Pagipamung ka∙saao mandeko jokatna kam ka∙enga. Salgio donggipa An∙tangni Pagipa baksa Jisuni chapchap ong∙anina baditan iara bilakgipa sakki ong∙a!

`Nang∙na Isolni skao nang∙ni chanchianirang aro kamrangara ong∙genchimode baditan nang∙ni janggi tangania dingtanggenchim? Chong∙motan, an∙chingni janggina Isolni skaniara maiachim, uko Jisuoniko an∙chingni ma∙sigiminoniko maikai an∙chingara nambate janggi tangna man∙gen?`