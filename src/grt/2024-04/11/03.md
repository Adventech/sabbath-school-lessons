---
title:  Jisu aro Pagipa
date:   09/12/2024
---

Un baksa nangrim-melianiko dakchina an∙chingara Isolgrimchi ong∙atako man∙aha (Aba. 1:26, 27). Indioba, papni a∙sel, ua nangrim-melianiara bilongbeen be∙gruatako man∙aha. Eden Barini golpoo ia papni biteko rang∙sanan an∙ching nikna gita man∙a.

`Aba. 3:7–9 ona poraibo. Papni ong∙atgipa niam pe∙aniko iara maikai paraka, aro Isolsa uamangko am∙sandianiko dakenga ine miksongania maia?`

Mande jat gimikan Uni on∙aniko ra∙chakjaoba, Isolgrimni miksonganide, mande jat gimikna nampilataniko on∙anian ong∙achim jekon, papni a∙sel niam pe∙ahachim.

Ia nangrimaniko chu∙soke nampilatna, Isolgrimoni saksa membor mande pil∙na nangaha. Indake, Katta be∙en pil∙aha aro an∙chingni gisepo dongaha, aro Isolni rasongko mesokaha (Johan 1:14–18). Uni a∙sel, mande jat Uni chu∙sokaniko aro ka∙sachakaniko man∙aha. Iako sualna gita Jisu re∙baaha, chong∙motan, Isolni rasongko parakna re∙baaha jedakode papchi be∙grugimin nangrimaniko nampilatna man∙gen, ian bebera∙achi Jisu Kristoni uamangna on∙gipako ra∙chakgiparangna ong∙gen.

`Ia podrango an∙chingna maia aiao inmangipa ka∙donganiko nikna man∙a? Johan 1:1, 2; Johan 5:16–18; Johan 6:69; Johan 10:10, 30; Johan 20:28.`

“Kristoo janggi gnang, darangoni ra∙srogipa ong∙ja.”—Ellen G. White, The Desire of Ages, jak 530. Mande pil∙gipa Depante jean An∙tangni pilak rasongko watbae “An∙tangko algriataha” (Phil. 2:7), uan Kristo ong∙a, aro mande ong∙e manderangni gisepo Uni dongpaaniko, chong∙motan, Uni man∙gimin janggikoara Isoloniko man∙gimin on∙ani ong∙a ine miksonga. “Kristoni Isol ong∙anian jringjrotni janggina bebera∙gipani ka∙dongani ong∙a.”—The Desire of Ages, jak 530.

Isolko manderang u∙ijaha (Johan 17:25). Uni gimin, Ua An∙tangni saksa kamkam Depanteko watataha (Johan 9:4, Johan 16:5) jedakode Pagipa Isolko u∙ina man∙gen.

`A∙gilsak salgisakni gimin agananio, Isolo bebera∙gijagipa mande saksa indine seaha, “An∙ching an∙tangtangni andalanio, aro iano ong∙gipa pilak apalanio, an∙ching an∙tangtangko jokatna gipinoni dakchakna re∙bagen ine mesokani chin mamungba dongja.” Sastroara maiko skiskaa, jean ia mandeni aganania baditan ong∙ja ine mesokachim?`