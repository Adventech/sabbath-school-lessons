---
title:  Gisik Rongtalgipa
date:   11/12/2024
---

Pagipa aro Depante gitade Johanni Nama Kattao Gisik Rongtalgipako inditana janapjaha. Indioba, Jisuni kamo chu∙soknade Uni kamba namen nangchongmotani ong∙aha.

`Johan 1:10–13 ona poraibo. Gisik pil∙na Gisik Rongtalgipako nangchongmotani bidingo, ia pod an∙chingna maiko agana?`

Johanni skanggipa odhaio, Gisik Rongtalgipani nangchongmotgipa kamko an∙ching nikna man∙a. Johan an∙chingna indine aganaha je, jemangan Kattako ra∙chakaha, chong∙motan, badita sak Uo bebera∙achim, Isolni dedrang ong∙aha, “iamang an∙chioni ba, be∙enni skaoni ba, mandeni skaoniba atchijachim, indiba Isoloni” (Johan 1:13). Ian Gisik Rongtalgipani kamchisan mangmang ong∙bana man∙a.

`Ka∙mao janapgipa podrangara Gisik Rongtalgipani kamrangni gimin maiko agana? Johan 3:5–8, Johan 6:63, Johan 14:26, Johan 15:26, Johan 16:7–11.`

“Gisik Rongtalgipani kamko An∙tangni sninggiparangna talatanio, Jisu uamangko katchaani aro ka∙dongani baksa gisik nangatna nangnikaha jean Uni ka∙tongtangko gisiko nangatahachim. Uni mondolina Uni bang∙bea dakchakaniko on∙ahanina Ua katchaaha. Gisik Rongtalgipaan pilak on∙anirangoni chubatsranggipa on∙ani ong∙a jekon An∙tangni manderangna An∙tangni Pagipaoniko Ua bi∙na man∙achim. Gisikkoara janggiko gital dakatgipa dake on∙na nangachim, aro iagride, Kristoni janggi on∙chakaniara indin ong∙gramaigenchim. Namgijani bilrang ritchani ritcha bilsirangna bilakbaaha, aro ia satanni ning∙o dongna manderangni on∙kangania aiao inmanani ong∙a. Papko Isolgrimni bilakgipa Gittamgipa Memborchisan mangmang warachakna aro chena gita man∙gen, jean mamung taridapanigrian re∙bagenchim, indiba Isolni chu∙gimik bilosa re∙bagen.”—Ellen G. White, The Desire of Ages, jak 671.

Indide, baditan Gisik Rongtalgipako man∙na pattiani ong∙gen, jean Isolde kakket ong∙a ine sakki on∙aha (Johan 3:33). Gisiksa papko, toromko, aro bichalni gimin u∙iatgen (Johan 16:8–11). Uni gimin, kakketko, chong∙motko, aro namako an∙ching u∙ina gitade an∙chingni chanchianiko aro janggi tanganiko Isolni Kattana, bebera∙atna man∙gipa Gisik Rongtalgipani bilchi on∙kanganian ong∙a.