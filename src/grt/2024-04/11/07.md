---
title:  Chanchidapani
date:   13/12/2024
---

Ellen G. Whiteni ki∙tap, The Desire of Ages oniko “ ‘Let Not Your Heart be Troubled,’ ” jak 662-680; aro The SDA Bible Commentary, vol. 5 oniko “Additional Note on [John] Chapter 1,” jak 911–919 rangko poraibo.

Jisuni gimin u∙ie ra∙na jotton ka∙anio, Uni bobilrang Uko mandeni gadangosa Uko bichal ka∙aha, chong∙motan, “ ‘be∙enni gita bichal ka∙a’ ” (Johan 8:15). Ian “nikari bichal” (Johan 7:24) ka∙ana bateba namjabata. Iano uamang Gisikni dilanigri, be∙enni gita, ga∙akgimin a∙gilsako ga∙akgimin mandeni gitasa, bichal ka∙aha (Johan 3:3–7 ko nibo). Uamang Uni “be∙en,” (Johan 1:14). ko nikaha, indiba Uan be∙en pil∙gipa Katta ong∙a ine uamang mamungdakeba uamangni chanchianiona sokbajaha. Kristoko tik ka∙gimin gadango toaniara Uko a∙gilsakni gitasa toani ong∙aiaha (2 Kor. 5:16).

“Ka∙dimeatgipako ‘bebeni Gisik’ ine mingaha. Uni kamara bebeko talatna aro rakkianian ong∙a. Ua ka∙tongo bebeni Gisik ong∙e dongchenga, unikode Ua Ka∙dimeatgipa ong∙baa. Bebeo ka∙dimeani aro tom∙tomani gnang, indiba tol∙ao mamung tom∙tomani ba ka∙dimeaniko man∙na amja. Tol∙a skianirangchi aro daka rikani bewalrangchisa Satanara gisikni kosako an∙tangni bilko man∙a. Manderangko tol∙gipa toani gadangona dilanichi, ua cholonko ong∙siata. Sastroni kattarangchi, Gisik Rongtalgipa gisikna agana, aro bebeko ka∙tongo chinapata. Indake Ua tol∙ako mesoka, aro janggioniko uko a∙rikata. Bebeni Gisikchi, aro Isolni kattani kam ka∙anichi, Kristoara manderangko An∙tangona rim∙rika.”—Ellen G. White, The Desire of Ages, jak 671.

**Chanchigrikna Sing∙anirang**:

`Jringjrotni janggiara Isolko u∙ianian ong∙a (Johan 17:3). Isolko u∙ia ine aganania maiko miksonga, jean Uni gimin u∙iaonide bikpil ong∙a, chong∙motan, Ua bilakgipa ba ka∙sagipa ba kakketgipa Isol ong∙a ine u∙iaoni dingtangachim? “Na∙a Isolko u∙iama?” ine saoba nang∙ko sing∙genchimode, na∙ara maiko aganchakgen? Nang∙ni aganchakanio Jisuko maikai meliata?`

`Salantini obostao, “Nang∙ni katta bebe ong∙a” (Johan 17:17) ine Jisuni agangipa kattaranga maiko miksonga?`

`Jisu indine bi∙aha, “ ‘Na∙a uamangko a∙gilsakoniko ra∙angbo ine Anga bi∙ja, indiba namgijagipaoniko rakkibo ine bi∙a’ ” (Johan 17:15). Ia bi∙anina nang∙ni janggi tanganio aganchakaniko man∙na gita baditana kingking nang∙ni basee ra∙ania maikai nangchongmotani ong∙a?`