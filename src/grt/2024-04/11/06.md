---
title:  Jisuni Bi∙ani
date:   12/12/2024
---

Johan 17 ko basakobade Jisuni kamal dal∙gipa ong∙e Uni bi∙ani ine mingaha. Ian watgrikanina skianiko bon∙ata. Jisu ia a∙gilsakona re∙baaha jedakode mande jat nampilataniko man∙e, skango gita Isol baksa nangrimanio ong∙piltaigen. Isolni Una on∙gimin dakgnigipa chinrangko kakket ong∙en Ua dakaha. Kattarango aro kamrango, Ua manderangna Isolko parakaha.

Jisu ru∙utgijan ia a∙gilsakko watangnasiengahachim. Ua changsatai An∙tangni ka∙saaniko An∙tangni sninggiparangna sualna skaaha. Pagipa, Gisik Rongtalgipa, aro An∙tangni gisepgriko chap chap ong∙gipa nangrimani bidingo u∙ichina Ua uamangko nangnikaha. Aro ia apsangipa nangrimaniko, Pagipa, Gisik Rongtalgipa, aro An∙tang baksa uamangoba dongchina Ua uamangko nangnikaha.

`Johan 17:1–26 ona poraibo. Ia odhaio maia kattarang, Pagipa, Jisu An∙tang baksa, aro Uni sninggiparang baksa chap chap ong∙gipa ka∙saan gapgipa nangrimanina Jisuni skaniko talata?`

Bang∙an Johan 17 ko poraianio indake chanchia je, ian nangrime ku∙cholsan ong∙ani aro ka∙saani gimin ong∙a. Mamung sing∙pilagrian aganna man∙a je, Isolni miksonganide, An∙tang baksa aro pilak manderang baksa nangrimaniko dakpiltaina kam ka∙anian ong∙a. Indiba name simsakbee poraianio indake nikaha je, ian ka∙saani aro bebeni gisepo nangchongmotgipa nangrimanina baten iara ong∙a.

“ ‘Nang∙ko saksangipa Isol chong∙motko, aro nang∙ni watata Jisu Kristoko u∙ian jringjrotni janggi ong∙a” (Johan 17:3). “ ‘Na∙a Angna a∙gilsakoni je manderangko on∙aha, uamangna Anga Nang∙ni bimungko parape∙aha. Uamang Nang∙ninchim, aro Na∙a Angna uamangko on∙aha; aro uamang Nang∙ni kattako maniaha. . . maina Nang∙ni Angna on∙a kattarangko Anga uamangna on∙aha, aro uamang uarangko ra∙aha, aro Anga Nang∙oni re∙baaha ine uamang u∙ichongmotaha, aro Na∙a Angko watataha ine uamang bebera∙aha” (Johan 17:6, 8). “Bebeo uamangko rongtalatbo; Nang∙ni kattaan bebe ong∙a” (Johan 17:17).

Pagipako parape∙na Kristo re∙baaha. Ia parape∙aniara nangchongmotani ong∙a maina Isolni gimin bang∙bea ma∙sisretani gnang. Johanni Nama Kattao indine mesoka je, Jisu ia kamko gisiko nangen jako ra∙aha. Ua Isolni Kattako aro kamrangko kakket ong∙en mesokaha. Bebeara nangchongmotani ong∙jaode, mainasa inditan on∙kanganiko dakna nanga?

Jisu namen neng∙bee janggi tangaha, tanggenchimoba, toromni dilgiparangni jegalaniko man∙nasa ong∙aiaha. Ua manderangni ka∙saninggija dakaniko man∙aha, aro basakobade, Uni sninggiparangoniba iako man∙aha. Uni sninggiparangoni saksade Uko pale cha∙aha, sakgipinara Uko chang gittamna kingking jechakaha. Ua dondikgijagipa bichal ka∙ako man∙aha aro Uni jokatna re∙bagipa manderangni jakon chisolo sichina datkapako Ua man∙aha.

`Jisu aro Pagipani gisepgriko donggipa Isolni ka∙saaniko nang∙ni janggi tanganio na∙ara maikai teng∙chakna gita man∙gen?`