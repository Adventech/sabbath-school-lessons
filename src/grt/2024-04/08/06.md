---
title:  Ka∙maoni
date:   21/11/2024
---

Da∙ona kingking Johanni ki∙tapko an∙chingni poraibaanio, an∙ching iako nikbaaha je, Jisuan ku∙rachakgimin Messia ong∙a ine Johan mesokaha, jean Jihudi manderangni sikbee nichaksoenggipa dal∙gipa ka∙dongani ong∙achim.

Indiomangba, bang∙a toromni dilgiparang, manderangko toromo janggi tangchina re∙dilgiparangan, Uni dal∙batsranggipa bobil ong∙skaaha.

Maini gimin indake ong∙aha?

`Johan 8:12–30 ona poraibo. Jisu aro ia toromni dilgiparangni gisepo maia ding∙dogipa agangrikani iano ong∙aha? Maini gimin Uko bang∙an ra∙chakjahachim, iarangoni badia podrang nambate talataniko daka?`

Jisu aganaha je, uamang Uko ba Pagipakoba u∙ija (Johan 8:19). Uamang sakgnikon u∙ina nangahachim, indiba uamang an∙tangtangkon tol∙napaha. Uamang an∙tangtangni dakbewalrangon aro skianirangon jakchakjabeaha je, uamangni mikkangon Jisu donggenchimoba, aro Uni dakna nanganirangko dakgenchimoba aro agangenchimoba—Pagipani pilak bilakgipa parape∙aniko dakgenchimoba—uamang Uko ra∙chakteljaha.

Gnigipao, Jisu uamangna indine aganaha, “ ‘Na∙simangde ka∙maoni ong∙a’ ” (Johan 8:23). Minggipin kattarangchi agangenchimode, uamang jegitaba toromi ong∙ja maina, uamangara toromide ong∙jachim, Isolna kengipa manderangde ong∙jachim. Uamang “olakkiani bimangko man∙gipa” (2 Tim. 3:5) ong∙a, indiba ia gun mangmangsan ong∙aiaha. Uamang kosakode toromi ong∙a indiba ning∙ode bebera∙gijanian gapaia.

Ian gitalgipade ong∙ja: “ ‘Ia manderang Angona sepangbaa, aro uamangni ku∙sikchi aro uamangni ku∙chilrangchi Angko mandera∙a, indiba uamangni ka∙tongko Angoniko chel∙ataha, aro uamangni Angna kenara gisiko dongimin manderangni ge∙etani ong∙a’ ” (Isa. 29:13). Ia apsan agananiko adita ritcha bilsirangni ja∙mano Jisu indine aganaha, “ ‘Indiba uamang Angko olakkigramaia, skianirang ine manderangni ge∙etanirangko skia’ ” (Mark 7:7). Manderangoni ong∙bagipa uamangni skianirang aro ge∙etaniranga “ia a∙gilsakoni ong∙a” (Johan 8:23) aro, uni ja∙mano Jisu indine aganaha, “Anga ia a∙gilsakoni ong∙ja” (Johan 8:23). Ia manderangni an∙tangtangko tol∙napaniara namen namjabeaha; obostarang namjabataha maina uamang gipinrangkoba dilsretaha. Indiba indake ong∙genchimoba, Johan indine serikaha je, “Bang∙en Uo bebera∙aha” (Johan 8:30).

Indake namgijagipa dilani ong∙genchimoba, bang∙a Jihudirang, Jisuni gimin, Uara sawachim, uarangko an∙tangtangna u∙ie ra∙na man∙aha.

`Toromni dilgiparang baksa Jisuni agangrikaoni na∙ara maia skianirangko man∙aha? “Ka∙maoni” ong∙gija indiba “kosakoni” ong∙na an∙chingara maikai man∙gen—aro dingtanggrikaniko maikai u∙ina man∙gen?`