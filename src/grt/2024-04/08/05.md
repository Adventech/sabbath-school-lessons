---
title:  'Jisuni Gimin Niam Gitchamni Katchinike Agansoanirang: Bak II'
date:   20/11/2024
---

Jisu toromni dilgiparangna indine aganaha: “ ‘Na∙simang Sastrooniko am∙a; maina, uano jringjrotni janggiko man∙a ine na∙simang chanchia; aro Angni gimin sakki on∙gipa uan’ ” (Johan 5:39). Baditan iara An∙tangni gimin aiao inmanbegipa a∙kangani!

Chanchichipe agananirang dingtangnaba donga, indiba mitam skia pora man∙giparang indine jerikite agana je, Nazarethni Jisu Niam Gitchamni ritchani ritcha katchinike agansoanirangko chu∙sokataha. Badita mingrang ong∙ja maina, saksa mandeni uarangoniko mitamko ba gimikko chu∙sokataniba aiao inmanani ong∙a. Gisep gisepode saoba ka∙mao janapgipa indakgipa toe agananiko jakkalaha: chanchiate nibo je, Texas gita ong∙gipa biap dal∙ao feet gni ong∙pile tangka bisilko dandoe donemung uarangoniko tangka bisil ge∙sako ra∙e gitchakmrang rongchi rong nongemung uarang gimikko brinataha. Unikode, mikron katipemung saksa mandeko ua gitchakmrang gnanggipa tangka bisil ge∙sako kolchina aganbo. Changsa mangmang kolachi, uara gitchakmrang gnanggipa tangka bisilko kolmangen ine baditana ka∙donge aganna man∙a?

Mamung sing∙pilagrian—Kristoni atchiani, janggi tangani, aro sianiko Niam Gitchamo katchinike agansoaha, ian Messia ong∙gnigipani bidingo gisiko nangatgipa sakki ong∙a. Johan ia Niam Gitchamni podrangko pil∙tai changni chang janapaha jedakode Jisuara sawachim aro an∙chingara maini gimin Uo bebera∙na nangachim, Uni on∙gipa janggi jokaniko maina ra∙chakna nanggenchim, uarangko mesokna janapaniko daktaitaiaha.

**Messsiani bidingo chu∙sokgimin katchinike agansoani gimin ka∙mao mesokgipa Johanni Nama Kattani minganti podrangara Jisuni gimin maiko paraka?**

`Johan 12:13, Git. 118:26`

`Johan 12:14, 15; Zek. 9:9`

`Johan 13:18, Git. 41:9`

`Johan 19:37, Zek. 12:10, Zek. 13:6`

`Nang∙ni bebera∙anio na∙ara baditana kingking kimkimgipa ong∙aha? Saoba nang∙ko, Jisuan Messia ong∙a ine nang∙ni bebera∙anina ra∙bie sing∙aniko dakgenchimode, bebera∙atango chadengna, na∙ara mai aganchakanirangko on∙na man∙genchim, aro maina?`