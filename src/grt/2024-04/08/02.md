---
title:  Chinrang, Kamrang, aro Aiao Inmananirang
date:   17/11/2024
---

Jisuko Messia ong∙a ine mesokna Johanni ma∙teke janapgipa aiao inmanani kamrang baksanaba, Jisuni dakgimin chinrang, kamrang, aro aiao inmananirangni bidingo talataniko ua serikaha.

Chinrang aro aiao inmananiranga, an∙tangtangaride, Uni Messia ong∙anina sakki ong∙ja, maina bang∙a katchinikgiparang, aro basakobade tol∙a katchinikgiparangba aiao inmanani kamrangko daka. Dal∙gipa aiao inmangipa kamko ka∙gipako mesokna mangmangsan Johan aiao inmangipa chinrangko serikjaha. Johanni serikgipa chinranga dingtangmanchagipa cholonko mesoka jean Jisuko Messia ong∙a ine mesokachim aro iako mesokna gita ua serikaha, chong∙motan, beben Pagipa Isoloni Ua re∙babebeaha.

`Johan 5:17, 20, 36–38 rangko poraibo. Chinrangni bidingo, Jisu aro Pagipa Isolni gisepo uamangni nangrimaniko ia podrangara maikai talata?`

Jisu An∙tangni Pagipa baksa chapchap ong∙e nangrime kam ka∙aniko mesokna chinrangko jakkalaha. Iamang sakgniara saksanchim. Kamrang iako mesokaha je, “ ‘Pagipa Ango gnang, aro Anga Pagipao gnang’ ” (Johan 10:38; Johan 14:10, 11 koba nibo).

Jisuni re∙baani miksonganiara Uko Watatgipani kamrangko ka∙na gita ong∙achim jedakode ia kamrangko a∙gilsak nikgen. Chong∙motan, Ua Pagipani Uko dakchina watatgipa kamko ka∙na Ua re∙baaha, aro Uni dakgimin kamrang rongtalbeen Uara Pagipaoni re∙baaha ine sakkiko on∙aha.

Indiomangba, an∙chingni nikbagimin gita, bang∙a manderangoni bilakgipa chinrang aro sakkirang donggenchimoba, manderang bebera∙gija ong∙na baseaha.

Toromni dilgiparang Jisuko indine sing∙aha, “ ‘Baditana kingking chingko ka∙dongtogija donnasia? Na∙a Kristo ong∙ode, indide chingna tale aganbo.’ Jisu uamangna aganchakaha, ‘Anga na∙simangna aganaha, indiba na∙simanga bebera∙ja. Apani bimungo Angni dakgimin kamrang Angni gimin sakki on∙a” (Johan 10:24, 25).

Jisu paraken An∙tangni gimin Uan Messia ong∙a ine agangenchimode, toromni dilgiparang jemangan Uni kosako maiaba matnanganiko am∙sandiengachim, Uni kosako dosko nikgnokchim. Iako u∙ie, Jisu An∙tangni dakgimin kamrangko aganskaaha. Jisu An∙tangko Kristo ine aganahoade, uamang iako altubeen jegalgenchim. Indiba uamanga maikai chinrang, kamrang, aro aiao inmananirangko jechakna man∙gen? Iarangan Uara sawachim, aro Uara banoni re∙baahachim, uarangna bilakgipa sakkirang ong∙aha.

`Ia toromni dilgiparango nikgimin gita rakgipa ka∙tongrangoni an∙chingara an∙tangtangko maikai chelchaksona man∙gen? An∙chingni janggi tanganio, Isolni kam ka∙aniko maikai aro maidake an∙chingara dakgriksoengnaba donga?`