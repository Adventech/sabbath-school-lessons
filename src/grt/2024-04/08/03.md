---
title:  Sastroni Bil Gnange Kam Ka∙ani
date:   18/11/2024
---

Jisuko Messia ine mesokna gita Johanni jakkalgipa dingtangmanchagipa chinrang aro sakkirang baksana, Johan Niam Gitchamni bil gnanganiko aro Kristoni kamni bidingo uni agansogimin katchinikarangkoba janapaha. Niam Gitchamara Johanni Nama Kattanasan mongsonggipa ong∙aijaha indiba Niam Gitalnaba ong∙a. Jisuara sawachim, Uara banoni re∙baahachim, aro Uara maiko dakgenchim, iarang Sastroo pangchakgimin ong∙a, aro iano, ian Niam Gitchamo pangchaka.

`Johan 5:39, 40, 46, 47 rangko poraibo. Sastroni bil gnangani bidingo Jisuni chanchiani gimin iaranga an∙chingna maiko skia?`

Nama Katta jol gimikon, changni changan Sastroko An∙tangni gimin sakki on∙gipa ong∙a ine Jisu mesokaha. Mesokna gita, An∙tangko aro Uni dakanirangko talatna Jisu bang∙a changon Niam Gitchamo janapgipa obostarangko jakkalaha. Ka∙mao mesokgipaan mingsa obosta ong∙a jekon Ua Chanani 21:5–9 oniko ra∙aha. “ ‘Aro bakrao Mose maikai chipuko de∙doaha, uandake Mandeni Depanteba de∙doako man∙na nanggen’ ” (Johan 3:14). Iano, Jisu ua golpoko janapasan ong∙aijaha, indiba An∙tangko talatna jakkalan baksanaba, Ua ia obosta ba golponi miksonganikoba bil gnange talataha.

Aro Jisusan ong∙aijaha, indiba gipinrangba, Jisuko mesokna gita Niam Gitchamko jakkalaha. Mesokna gita, Johanni serikao, a∙bachengani bakon, an∙ching Philipni agangipa kattarangko poraina man∙a: “ ‘Jeni gimin Mose niamo, aro katchinikgiparang seachim, ukon chinga man∙aha’ ” (Johan 1:45).

`Johan 13:18; Johan 17:12; Johan 19:24, 28, 36 rangko poraibo. Jisu aro Johanni u∙ia gita Sastroni bil gnangani bidingo ia podrangara maiko skia? An∙chingni bebera∙aninaba Sastroara nangchongmotgipa ong∙ani bidingo iara an∙chingna maiko aganna nanggenchim?`

`Sastroni bil gnanganio an∙chingni bebera∙aniko bilgriatna da∙alo parake ba donnumitape kam ka∙ani bilranga maiarang? Klassona nang∙ni aganchakaniko Sabbath salo ra∙babo.`