---
title:  'Jisuni Gimin Niam Gitchamni Katchinike Agansoanirang: Bak I'
date:   19/11/2024
---

An∙tangni gimin toromni dilgiparang baksa chanchianiko dakon, Jisu Sastroni bil gnanganiko parakaha. Kosakgilgil niate nigenchimode, Ua iako dakna gita nangchongmotani ong∙jasusu dake niknaba dongachim maina toromni dilgiparanga Sastroo bebera∙achim. Indiomangba, uamang baksaba, Jisuara Sastroni bil gnanganiko janapna nangnikaha, aro uamangni ka∙tongrang inditan rakgenchimoba, aro baditan uamang bebera∙jagenchimoba, An∙tangni gimin mesokna aro talatna ua iako dakaha.

Iani gisepon, Johan Niam Gitchamoniko bang∙bea kattarangko serikaha jean Jisuko Messia ine Niam Gitchamni katchinike agansoanirang Uo chu∙sokaha ine mesokachim.

**Ka∙mao mesokgipa Niam Gital aro Niam Gitchamni kattaranga maikai nangrimani dongaha? Chong∙motan, Jisuni gimin sakki on∙na Niam Gitalara ia podrangko maikai jakkalaha?**

`Johan 1:23, Isa. 40:3`

`Johan 2:16, 17; Git. 69:9`

`Johan 7:38, Jer. 2:13`

`Johan 19:36, Chan. 9:12`

Johansan ong∙aijaha, indiba Pitor, Paul, Mati, Mark, Luk, aro Niam Gitalko segiparang pilakan, Gisik Rongtalgipani dilaniko man∙e, changni chang maikai Nazarethni Jisu, Uni janggi tangani, siani, chakatpilani, aro Isolni singhasonona doanganiara Niam Gitchamo katchinike agansoarangni chu∙sokanirang ong∙a ine parakaha.

Aro Jisu sninggiparangna Sastroko mesokjringahaoba, jean Uni kamni gimin agansoahachim—Sastroan Uko mesokahachim ine sninggiparangara basako iako u∙iaha? Uni siani, chakatani, aro uamangna mikkang pa∙ani ja∙manosa uamangara bon∙chotao u∙iahachim. “Uni gimin jensalo Uko sigiminrangoniko tangchapilataha, Ua iako aganaha ine sninggiparang gisik ra∙jok; aro uamang Sastroko aro Jisuni agana kattako bebera∙aha” (Johan 2:22; Johan 20:9 koba nibo).