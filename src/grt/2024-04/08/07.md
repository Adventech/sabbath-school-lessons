---
title:  Chanchidapani
date:   22/11/2024
---

Ellen G. Whiteni ki∙tap, The Desire of Ages oniko “ ‘Let Not Your Heart Be Troubled,’ ” jak 662–680 rangko poraibo.

“Sonani gamko gita, bebeko Ibri manderangna simsakchina gita on∙ahachim. Jihudini janggi tangani gadangko, Salgini mohor gnanggipa ong∙e, Kristo An∙tangan songahachim. Dakjagringsoanirang aro chinrang piokani dal∙bea beberangko pingopahachim. Indiba jensalo Kristo re∙baahaon, Jihudirang Uko u∙ijaha jekon ia chinrang mesoksoahachim. Uamangni jakrango Isolni katta gnangchim; indiba chasongoni chasongona aganritingbagipa dakbewalrang, aro Sastroko mandeni namnikagipa agan-talatachi, Jisuo donggipa bebe uamangoni donnuako man∙aha. Rongtalgipa seanirangko ra∙baania gimaako man∙aha. Pilak u∙ianiko donchakani uamangna oako man∙ahachim, indiba uamang uko u∙ijaha.

“Isol An∙tangni bebeko manderangoni donnuja. Uamang an∙tangtangni kamrangchin, uamangara an∙tangtangna mikandalataniko ra∙baaha. Kristo Jihudi manderangna chu∙ongen An∙tangni Messia ong∙ani sakkiko on∙manahachim; indiba Uni skiania uamangni janggitangtango basee ra∙anikosa ra∙baskaaha. Uamang indake nikaha je, Kristoko uamang ra∙chakode, uamangara an∙tangtangni namnikgipa dakbewalrangko, an∙tangnasan chanchianiko, otoromini kamrangko watgalna nanggnok. Jringjrotna baikamgipa, dingtanggijagipa bebeko ra∙chaknade on∙kanganiko nanga. Uni gimin Kristoo bebera∙na gita Isolni on∙gipa chong∙motgipa sakkiko uamangara ra∙chakna sikjaha. Uamang Niam Gitcham Sastrokode bebera∙a ine a∙kange ra∙a, indiba Kristoni janggi tanganiko aro cholonni bidingo uano serikgipa sakkirangko ra∙chakna jechakaha. Bebera∙aniona sokgen ine uamang kenaha, maina uamang an∙tangtangni chanchichipgipa chanchianirangko watgalna nanggnokchim. Nama kattani gam, Rama, Bebe, aro Janggi, uamang baksanchim, indiba Salgini on∙na man∙gipa dal∙batsranggipa on∙anikon uamang ra∙chakjaha.”—Ellen G. White, Christ’s Object Lessons, jak 105.

**Chanchigrikna Sing∙anirang**:

`Maikai Jisuo chu∙sokgipa katchinike agananiranga bebera∙aniko bariata?`

`Jisuo bebera∙na gita toromni dilgiparangni mikkango maia minggittam ba mingbri neng∙nikanirang ba champenganirang dongaha? Ia apsan neng∙nikaniranga da∙aloba maikai dongkuenga?`

`An∙tangni ka∙donganiko da∙alo porika ka∙e nibo. Maia ja∙ku de∙anirang nang∙ni bebera∙aniko bilakdapatna man∙gen ine na∙a chanchia?`

`Sombar bakni bon∙ano on∙gimin sing∙anina, nang∙ni aganchakania Sastroni bil gnangani bidingo an∙chingna maiko skia, aro Sastroni bil gnangani kosako maiaba jajaaniko ra∙bagipa jekoba maini gimin an∙chingara jegalna nanggen?`