---
title:  Pilatni U∙ijae Sakki On∙ani
date:   12/11/2024
---

Changni chang toromni dilgiparangni Jisuko rim∙na jotton ka∙aniko, Uko bichal ka∙na am∙aniko, aro Uko so∙otna am∙aniko Johan serikaha. Jisuni aganronggipa ja∙pang katta jekon Johanni Nama Kattao serikahachim, uan Uni somoi ong∙kuja, chong∙motan, Uko chisolo datkapani somoi ong∙kuja ine agananian ong∙a (Johan 2:4; Johan 7:6, 8, 30; Johan 12:7, 23, 27; Johan 13:1; Johan 17:1).

Da∙ode somoi sokahachim. Jisuko Gethsemane Bario rim∙ahachim, Uko Annas minggipa kamalona rimbaaha, unikode kamal dal∙gipa Kaiaphasonaba rimbaaha, aro changgnina kingking Pilatona rimbaaha.

Jisuan Kristo ong∙a ine sakki on∙china Johan bang∙a sakki on∙gipa manderangko pilak janggi tangani gandang mingantioniko ra∙aha. Da∙ode Johan Pilatko ra∙aha, je sason ka∙gipaan Jisuko bichal ka∙ahachim. Ian gamchatgipa sakki ong∙a maina Pilatara Rome-ni sason ka∙gipa governor aro bichal ka∙gipa ong∙achim; gipin sakkirangde Jihudirang aro ramram manderangsa ong∙tokaiachim.

`Pilatni rai on∙ania maikai Johanni Nama Kattani ja∙pang katta baksa nangrimani donga? (Johan 18:38, Johan 19:4–22).`

Jisuko Sukrobar pringo Pilatona seng∙gnangan rimbaaha (Johan 18:28). Rai on∙e man∙na kragipa sastiko man∙china aro uko watatpilna uni miksongani ong∙achim. Indiba Jisuni cholon bewal Pilatko gisik nangataha. Ia governor, Jisuko sing∙aha aro Uni ku∙chilrangoniko indine aganako knaaha, “ ‘Ianan Anga atchiaha, aro ianan a∙gilsakona re∙baaha, Anga maikai bebena sakki on∙na man∙gen. Bebeoni ong∙gipa sakantin Angni ku∙rangko knara’ ” (Johan 18:37).

Sichina gita governorara Jisuna rai on∙genchimoba, Jisuko dosgri ine ua changgittamna kingking parakahachim (Johan 18:38; Johan 19:4, 6). Aro chisolo ia kattarangko ua seaha, “ ‘NAZARETHONI JISU JIHUDIRANGNI RAJA’ ” (Johan 19:19), iachi ua Jisuni gimin an∙tangni sakki on∙aniko matchotataha. Aro Kristoni dosgri ong∙aniko ua sakki on∙genchimoba, ua Jisuko sichinan raiko on∙aiaha.

Pilat an∙tangni mikkangon Bebeara chadengahachim, indiba manderangni chonnikaniko man∙china ua on∙aha, unikode sichina gita Pilat rai on∙aiaha! Baditan dukni katta ong∙aha!

`Pilatni kamoniko an∙chingara maiko skia man∙a?`