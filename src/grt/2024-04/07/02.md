---
title:  Abrahamni Sakki On∙aniko Janaptaia
date:   10/11/2024
---

Jisu An∙tangni gimin parakna kratcha∙jaha, aro An∙tangni gimin sakki on∙china gita sakki on∙giparangkoba aro Abrahamko man∙chape, sianggimin sakkirangko janapnaba kratcha∙jaha, “ ‘Na∙simangni pagipa Abraham Angni salko nikna ka∙srokachim; aro uko nike katchaaha’ ” (Johan 8:56).

`Maini gimin Abrahamni sakkiara inditan gamchata je, uko Johanni Nama Kattao janapna nangaha? Aba. 12:3, Aba. 18:16–18, Aba. 26:4, Mati 1:1, Wat. 3:25.`

“Dakjagringsoanichi aro ku∙rachakachi Isolara ‘nama kattako Abrahamna aganpraksoaha’ (Gal. 3:8). Aro pagitchamni bebera∙aniara re∙bagnigipa Piokgipao kimkimatako man∙aha. Jihudirangna Kristo indine aganaha, ‘Na∙simangni pagipa Abraham Angni salko nikna ka∙srokachim; aro uko nike katchaaha’ (Johan 8:56). Ishakni pal do∙bok bipako boli on∙ania Isolni Depanteko miksonga, jean an∙chingni palo boli on∙aniko man∙genchim. Jensalo Isolni niamko pe∙ahani gimin mande sina nangahaon, Pagipa, Depantechiko niate, papina indine aganaha, ‘Tangbo: Anga Sinasigipako man∙aha.’ ”—Ellen G. White, Patriarchs and Prophets, jak 154.

Abraham Jihudi jatni pagipa ong∙a. Ua ku∙rachakaniko man∙aha je, pilak jatrangan uni a∙sel pattiako man∙gen. Ia pattianiara uni ma∙kringo atchigipa Messiachi re∙baaha.

Isolko bebera∙achi knachakgiparangni pagipaba Abrahamara ong∙aha (Ibri. 11:8, 17-19). An∙tangni depante Ishakko hom boli on∙na ra∙rikjanian (Aba. 22), chong∙motan, ku∙rachakgimin depanteko ra∙rikjahanian, bebera∙ani sakkisan ong∙aijaha indiba jokatani kamna ogimin kelkiba ong∙aha.

Jensalo “ ‘Na∙simangni pagipa Abraham Angni salko nikna ka∙srokachim’ ” (Johan 8:56), ine Jisu aganahaon, dilgiparang indine aganchakaha, “ ‘Nang∙ni bilsi sotbonga ong∙kuja, indide Na∙a Abrahamko nikahama?’ ” (Johan 8:57).

Jisuni aganchakania aiao inmanbeani ong∙aha. “ ‘Beben, Anga na∙simangna agana, Abrahamni atchina skangon Anga gnang’ ” (Johan 8:58). Kamenggipa boldimo Isolni Mosena agangipa kattako Jisu jakkalaha. Ian Isol ong∙ani, aro darangchiba ong∙atako man∙gijagipa Isol ong∙a ine a∙kangani ong∙a. Dilgiparang Uni agangimin kattani miksonganiko u∙iaha maina uni ja∙mano “uamang Uko gotatna ine ro∙ongrangko kolaha” (Johan 8:59).

`Rom. 4:1–5 ona poraibo. Niamko kingkot manianichi ong∙gija, bebera∙achi mangmang kakketgipa jokatani bebeni kattako parakna maikai Paulara Abrahamni golpoko iano jakkalaha? Abrahamko, bebera∙e janggi tanggiparangni pagipa ong∙a ine ia podrangara an∙chingko maikai u∙iatna dakchaka?`