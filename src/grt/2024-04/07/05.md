---
title:  Thomasni Sakki On∙ani
date:   13/11/2024
---

`Johan 20:19–31 ona poraibo. Bebera∙ani aro bebera∙gijani bidingo an∙chingara Thomasni golpooniko maiko skie ra∙na man∙gen? Maia dal∙bea gualaniko Thomas ka∙aha?`

Kenani gimin uamangni kuturi ge∙sao dongnumiting somoio Kristo sninggiparangna mikkang pa∙aha. Thomas uamang baksa dongpajachim. Ja∙mano, gipin sninggiparangoniko Jisuni chakatpilani gimin ua knaaha, indiba ua duk man∙aha. Songnokni gimin uni chanchiani baksa iara melijachim. Aro uni dongjamitingo maini gimin Jisuara gipinrangna An∙tangko mikkangpa∙e parakaha, ua beben, gisiko chanchienggenchim.

Thomas indine aganaha, “ ‘Anga Uni jakrango gojalrangni pariko nikjaskal, aro ua gojalrangni pario angni jaksiko donjaskal, aro Uni oksiko angni jakko donjaskal, anga bebera∙jawa’ ” (Johan 20:25).

Thomas iako bebera∙na gita sakkiko am∙aha. Jisuo bebera∙na gita indakgipa dabiako Johanni ki∙tapo changni chang janapaniko dakaha. Nikodemus Jisuna indine aganchakaha, “ ‘Mande budepa ong∙oa maidake atchina amgen?’ ” (Johan 3:4). Chiakolo me∙chikara indine sing∙skaaha, “ ‘O Gitel, ko∙ani Nang∙o gri, aro chiakol tu∙a, indide ua chijanggiko Na∙a baoniko man∙a?’ ” (Johan 4:11). Pita aro na∙tokrangchi alako man∙gipa manderang indine sing∙aha, “ ‘Maikai chinga nikgen, aro Nang∙ko bebera∙gen Na∙a maiko chin ine daka? Na∙a maiko ka∙a?’ ” (Johan 6:30).

“Nike bebera∙a” ingipa chanchianiko Johanni Nama Katta chagronga aro mikrakataniko daka. Chakatpilani ja∙mano, jensalo Jisu Thomasko grongahaon, Uni be∙enko re∙bae nichina aro dangtapechina uko okamaha. Indiba Ua indine aganaha, “ ‘Angko nikgija bebera∙giparang an∙senga’ ” (Johan 20:29).

“An∙chingni bebera∙aniko mangrakatna sakkiko on∙gijade bebera∙china gita Isol mamungdakeba an∙chingko aganja. Uni dongkamjringani, Uni cholon, Uni kattani kakket ong∙ani, iarang pilaknan sakki gnang jean an∙chingni chanchianina gisiko nangata; aro ia sakki namen chu∙ongbea. Indiomangba bebera∙gijaniko Isol ra∙galja. An∙chingni bebera∙ania mesokanio ong∙gija, sakkio pangchakna nanga.”—Ellen G. White, Steps to Christ, jak 105.

Isolni Kattachi, a∙gilsakko ong∙atanichi, aro sakprakprakan paltangni chagronganichi, Jisuo an∙chingni bebera∙anina aiao inmanbegipa sakkirangko an∙chingna on∙aha.

`Na∙ara maina Jisuo bebera∙a ine saoba nang∙ko sing∙ode, na∙ara maiko agangenchim?`