---
title:  Bebera∙giparang An∙senga
date:   09/11/2024
---

### Ia Antini Lessonna Poraiani
Johan 8:54–58, Aba. 12:3, Rom. 4:1–5, Johan 12:1–8, Johan 19:4–22, Johan 20:19–31, Dan. 2, Dan. 7.

> <p>Mingani Pod</p>
> “Jisu una aganaha, ‘Angko nikani gimin na∙a bebera∙a. Angko nikgija bebera∙giparang an∙senga’ ” (Johan 20:29).

Johanni Nama Katta jolgimikon, Johan dingtang dingtang manderangni obostarangko janapaha—dingtang dingtang janggi tangani gadang, bebera∙ani, aro chagrongani obosta gnanggipa manderangko janapaha—iamang pilakan, Jisauara sawachim, uarangko sakki on∙aha.

“ ‘Hiawa nibo, Isolni Mes Bi∙sa!’ ” (Johan 1:36). “ ‘Chinga Messiako man∙aha’ ” (Johan 1:41). “ ‘Jeni gimin Mose niamo, aro katchinikgiparang seachim, ukon chinga man∙aha’ ” (Johan 1:45). “ ‘Rabbi, Na∙an Isolni Depante! Na∙an Israelni Raja!’ ” (Johan 1:49). “ ‘Uan Kristo ong∙jama?’ ” (Johan 4:29). “ ‘Da∙ode nang∙ni aganani gimin bebera∙ade ong∙ja, maina chinga an∙tangtang knaaha, aro ian a∙gilsakko Jokatgipa bebe ine chinga u∙iaha’ ” (Johan 4:42). “ ‘O Gitel, chinga saona re∙anggen? Jringjrotni janggini katta Nang∙on’ ” (Johan 6:68). “ ‘O Gitel, N∙a a∙gilsakona re∙bagnigipa, Isolni Depante Kristoan, iako anga bebera∙aha’ ” (Johan 11:27). “ ‘Anga mikgrichimoba da∙o nika’ ” (Johan 9:25). “ ‘Nibo, na∙simangni Raja!’ ” (Johan 19:14). “ ‘Anga Uni mamung namgijako nikja’ ” (Johan 19:6). “ ‘O angni Gitel, aro angni Isol!’ ” (Johan 20:28).

Ia manderangara sawarang, aro Jisuni gimin uamangara maina sakki on∙aha?