---
title:  Mariamni Sakki On∙ani
date:   11/11/2024
---

Watchangani Alaniko manina sal dokna skang, Jisuara Mariam, Martha, aro uamangni jonggipa Lazarusona re∙baaha, jekon Jisuara chakatatahachim. Simon, jean konchi saaoni an∙sengatako man∙ahachim, Jisuni uko an∙sengatahanina alaniko dakengachim. Martha dangdike on∙engachim, aro Lazarus cha∙chakani mejo sokgiparang baksa asongengachim (Johan 12:1–8).

`Mariamni kamranga iano maia gamchatani donga? Iara maikai Jisuni gimin sakki ong∙na man∙aha? Johan 12:1–3.`

Similgipa toara namen dam rakbeachim, hajira ka∙gipa ramram mandenade iara bilsisani dormahamung apsan ong∙genchim. Haida, an∙tangni paprangko kema watahanina aro an∙tangni jonggipako siaoni chakatatahanina mitele Mariam iako breaha. Jisuko gopna skang je salko ra∙e salsakode iako dakna ua miksongengachim. Indiba ua indake knaaha je, ru∙utgijan Uko Raja songgen. Indake ong∙genchimode, Una mandera∙aniko dakna uan skanggipa ong∙chenggenchim.

An∙tangni daka kamko manderang nikchina inede Mariamni miksongani ong∙janaba dongachim, indiba Johan indine serikaha, “toni similan noko gapaha” (Johan 12:3). Judas rang∙sanan manenga gnang namnikgijaniko aganaha je, ia toko pale kangalrangna on∙skana nangachim. Jisu rang∙sanan Mariamna indine agane ka∙dimeataha, “ ‘Maina na∙simang baksa kangalrang pangnan donga, indiba Anga pangnan dongja’ ” (Johan 12:7, 8).

Nakattaitaigipa ja∙pang kattarang ia Nama Kattaoba janapaha. Manderangni ka∙tongo maia gnanchim, uko Jisu u∙ia (Johan 2:24, 25; Johan 6:70, 71; Johan 13:11; Johan 16:19). Iano, Simonni alanio, Judasni ka∙tongo maia gnangchim, uko Jisu u∙ia. Judasara sawachim, uko mesokna Johan namen simsakbeaha—uara cha∙ugipa ong∙achim (Johan 12:6) ine talataniko dakaha.

“Jokatgipani sigimin manggisio similgipa toko nongna Mariamni miksongania Uni tanggipa bimangonasa rudapako man∙aha. Gopani somoio ia toni similaniara gopramosan gapaigenchim; da∙ode iara uni bebera∙ani aro ka∙saanina Uni ka∙tongko katchaataha. . . . Aro Uni dal∙gipa bichalni andalanioa ua re∙angengon, Ua ia kamko An∙tangni gisiko ra∙bitangaha, ian Uni man∙gimin kakketgipa ka∙saani ong∙gen jean Uni piokgiminrangoni ong∙baahachim.”—Ellen G. White, The Desire of Ages, jak 560.

`Mariam aro Judasni ka∙tongrango maia gnangchim, uko Jisu namedaken u∙iaha. Nang∙ni ka∙tongkoba Ua u∙ia. An∙chingko dingtangatna aro ganggopna gita, Kristoko an∙chingni toromi ong∙ani ine an∙chingni nangani bidingo iara an∙chingna mai bebeni kattako aganenga?`