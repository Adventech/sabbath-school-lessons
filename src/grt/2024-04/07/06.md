---
title:  Jisuni Gimin An∙chingni Sakki On∙ani
date:   14/11/2024
---

Changni chang, Jisuni gimin Johanara sakkirangko on∙engon, chu∙gimik bebera∙aniona sokchina ua an∙chingko nangnikaha: “Jisu An∙tang sninggiparangni mikkango gipin gipin bang∙a chinrangko dakaha; uarangko ia ki∙tapo sejaha. Indiba Jisu Isolni Depante Kristo ine na∙simang maikai bebera∙gen, aro maikai bebera∙e Uni bimungo janggiko man∙gen, iarangko seaha” (Johan 20:30, 31).

Jisuni ia bang∙bea aiao inmangipa dakgimin kamrangko mikkrontangchi mikkangchongchong na∙a nikaha ine chanchiatbo. An∙ching bebera∙chongmotgenchimmo, bebera∙jawachimma? Bebera∙chongmotgen ine an∙ching chanchiatna sikgen, indiba maibakai, aiao inmangipa ka∙gimin kamrangko mikkangchongchong nikgiparangna batemangba, Jisuo bebera∙na an∙chingo bang∙bata a∙selrang gnang. Maina?

`An∙chingko Jisuo bebera∙atna gita da∙alo an∙chingo maia maiarang gnang jean Jisuni somoio janggi tanggiparango dongjachim? (Mati 24:2, Mati 24:14, Mati 24:6–8 rangko nibo).`

Aro ian, Johanni Nama Kattao bilakgipa sakkirangsan an∙chingo dongaijaha, indiba Sastroko segipa sakgipin manderangni Jisuni gimin serikanirang aro uarangni chu∙sokaniko an∙ching nikani giminba ong∙aha, jekai torom nokko nisiatani gimin Uni agansogipa katta (Mati 24:2), a∙gimikchina nama kattani gipanganiko janapani (Mati 24:14), dal∙begipa ga∙akangani (2 Thess. 2:3), aro a∙gilsak ga∙akgimin ong∙e denggugiparangni biap ong∙aniko janapani (Mati 24:6–8), iarang chu∙sokaha. Jisuni janggi tangani aro dangdike on∙ani somoio pilakan, Uko ja∙rikgiparangde chongipa aro mitchiako man∙gipa me∙a aro me∙chikni dolsan ong∙aia, jemangan, mandeni tosusaani gadango, basakonin itihasoni gimana nangahachim. Iarang chu∙sokgen ine uamang an∙ching gita maikai u∙ina man∙genchim? Indiba uamang u∙iaha. Bebeko agangenchimode, a∙gilsak gimikchina nama katta gipanggen ine Jisuni katchinike agansoani katta chu∙sokahani giminsa an∙chingni bebera∙aniara da∙o dongbaaha.

Aro, da∙alo, hajalgni bilsirangni ja∙mano, Jisuni sninggiparang ong∙e, Jisuna aro Uni an∙chingna dakgimin kamrangni gimin sakki on∙na an∙chingba namgipa cholko man∙aha. Nathaniel, Nikodemus, aro Samariani me∙chikni aganaoni, ba Pharisirangni skiarangonisan mangmang Jisuan Messia ong∙a ine an∙ching an∙tangtangna u∙ina man∙aija. Indiba Sastroko poraianichiba aro Gisik Rongtalgipani dilanichi, Jisuko a∙gilsakko Jokatgipa ine an∙ching ra∙chaka.

Unikode, an∙ching sakantian, an∙chingni janggi tanganio, aro Isol baksa an∙chingni nangrimanio pangchake, agangni golpoko an∙ching aganna man∙gen. An∙chingni golpode, sigiminko chakatataniko nikani ba atchiaoni mikgri ong∙gipako an∙sengataniko nikani ong∙janaba donga, indiba ian mamung ong∙ja. Nangchongmotanide, Johanni Nama Kattao sakki on∙giparang gita, an∙ching Jisuni gimin an∙tangtangna u∙iani, aro an∙chingni janggi tanganio Una sakki on∙anian ong∙a.