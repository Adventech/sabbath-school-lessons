---
title:  Anga Re∙bapilchongmotgen
date:   02/12/2024
---

`Johan 14:1–3 ona poraibo. Mai miksonganio Jisu ia kattarangko aganaha?`

Johan 13 ni bon∙ao, Jisu indine aganaha je, Ua wate re∙angengaha (Johan 13:33). Ian, Uara bachi re∙angenga ine sing∙aniko dakchina Pitorko didiataha (Johan 13:36). Jisu An∙tangni siani, chakatpilani, aro salgichi re∙angani bidingo aganenga ine sninggiparang u∙isokjaha. Pitor indine aganaha je, Una an∙tangni janggiko on∙chakna ua tarigimin ong∙a (Johan 13:37). Indake aganani ja∙manon, Jisu Pitorni Uko jechakaniko agansoaha (Johan 13:38).

Ia miksonganiosa, na∙simangni ka∙tongrangko jajrengatjachina (Johan 14:1) ine Jisu An∙tangni sninggiparangna aganaha. Jajrengatjachina ingipa verb kattana Greeko tarassō ine seaha jeni miksonganian jingjengata, golmal ka∙a, miksonganiko dakna man∙ja, jajaa ine ong∙a. Jisuni kattarangna sninggiparangni jajaaniara aiao inmanani ong∙ja.

Indiba uamangni jajrenganirangko namatna, Ua An∙tangni Pagipani nokni gimin aganaha jeon dongani biap namen bang∙bea. Uamangna biapko daksona Ua re∙angnasia. Uni kattaranga re∙bagnigipa chisolni nalsaona sokeaha, chong∙motan, An∙tangni manderangko piokna Uni re∙bapilaniona Ua miksonge aganaha. Papni pangnajolnan bon∙kimitatsrangani somoiona kingking Uni aganania miksongahachim (Dan. 7:27).

Jisu indine aganaha, “ ‘Aro Anga re∙ange. . ., indide re∙bapile na∙simangko An∙tangona rimanggen; maikai Anga jeo donga, na∙simangba uanon dongna man∙gen’ ” (Johan 14:3). Ian Uni Gnigipa Re∙baanina rongtalbegipa ku∙rachakani ong∙a.

Ia ku∙rachakanio bebera∙na mai pangchakani gnang? Bang∙an Sastroo katchinike agansoanio chu∙sokani ong∙a, aro ian kakket bebe ong∙chongmota ine agangen. Indiba Johan 14:3 o, bebera∙na gita pangchakaniko dingtang dakesa janapaha. Ia podo, re∙bapile ine ingipa katta, Greekode present tenseo ong∙a jeni miksonganian Anga re∙bapilenga ine miksongachim. Iandakgipa present tenseko Greeko futuristic present ine agana. Ian mikkangchi ong∙gnigipa ong∙a obostako ong∙engaha ingipa gita aganani ong∙a. Uni gimin ia kattarangko indine pe∙na krabegen, Anga re∙bapilchongmotgen.

An∙chingni Gitelni re∙bapilanina ka∙dongsoanio, ian Sastroni katchinike agansoanini chu∙sokanisan ong∙mangmangaijaha. Indiba ian, ku∙rachakaniko on∙gipa Mandeo an∙chingni ka∙dongchakanio pangchakaniba ong∙a. An∙tangni manderangna Ua re∙bapilchongmotgen ine Ua aganaha. Jisu ia ku∙rachakaniko dakahani gimin ua ku∙rachakanio an∙ching ka∙dongchakna man∙a.

`Kristoni gnigipa changna re∙bachongmotani bidingo chisolara an∙chingna maiko skia? Gnigipa Re∙baanigride, skanggipa re∙baanio Jisuni sianiara an∙chingna mai namgni ong∙genchim?`