---
title:  Anga Na∙simangna Dakmesokaniko On∙aha
date:   01/12/2024
---

Bon∙kamgipa watgrikani skianio (Johan 13–17) mikkangchi ong∙gnini bidingo sninggiparangna Jisuni on∙gimin ge∙etanirangko talata. Ia kattarangko jakkale seanirangara Deuteronomyo Moseni watgrikani kattarang ba Jakobni an∙tang dedrangna on∙gimin pattiani (Aba. 47–49) ba Daudni Solomonna agan-ku∙pattiani kattarang (1 Ser. 28–29) baksa apsananga. Jisu An∙tangni watangani bidingo Uni sninggniparangna ka∙dimeaniko daka. Ua Gisik Rongtalgipako An∙tangni pal watatskana ku∙rachaka (Johan 14–16). Re∙bagnigipa dukni gimin Ua agansoa (Johan 15–16), aro sninggniparangko kakket ong∙e dongchina agan-ku∙pattiaha (Johan 15).

`Johan 13:1–20 rangko poraibo. Iano mai obosta ong∙aha, aro ia golpoara maini gimin nangchongmotgipa ong∙a? Mai skianirangko Jisuara skie on∙na nangnikaha?`

Jisuni somoio, ua jolode manderang ja∙koprangko gana ba ja∙arara re∙rongaia. Ja∙a a∙dimurara ong∙e mitchirongachim. Cha∙aniko cha∙na skang, dakrongbewal gita, sokgiparangni ja∙arangko nokkolrang ja∙suatrongachim. Indiba rim∙ako man∙na skang, Jisuni An∙tang sninggiparang baksa bon∙kamgipa miattamko cha∙anio, nokkol uano dongjahachim.

Sakantian jagokaniko man∙aha, Jisu An∙tangan chakate uamangni ja∙arangko ja∙suataha. Johan 13:4, 5 o, Jisuni dakgimin kamrangko sul sul talata. Bebera∙na man∙pilgijagipa, Gitelni onatani kamko iano che∙em che∙em talataha.

Pitorni aganchakaniko talatanichi, Johan 13:8–11 o, Jisuni kamrangna sninggiparangni bebera∙na amsokgijagipa dukko ning∙tubatataha. Maikai, Jisuara, Messia ong∙e, indakgipa ongipa kamko ka∙aha? Pitor an∙tangni ja∙ako ja∙suatna Jisuko on∙jaha, indiba bakrimjaode, Jisu baksa mamung bak dongjawa ine aganpilanikosa man∙skaaha. Unikode, Pitor nangana batpile, an∙tangko ja∙suatnasan on∙aijaha, indiba be∙en bimang gimikko auatchina aganskaaha.

Jisuni kamni miksonganiara Uni Isol ong∙ani baksa nangchapani donga. Johan 13:13 o Ua indine aganaha je, Uan Skigipa aro Gitel ong∙a. Uamang Uko indine okamaha, aro Ua indake okamaniko ra∙chakaha. Ia bimungranga bil gnanganiko aro Uni bilko mesokani ong∙a. Indiba Jisu indine skiaha je, bilko aro bil gnanganiko kamna jakkalna nanga, an∙tango bil donga ine mesoknade ong∙ja. Adventist Mondoli ia Jisuni dakmesokaniko ja∙rikaha, aro Gitelni Miattamna an∙tangtangko tarisamsoanio ia ja∙suatgrikani kamko an∙tangko onatani ba bamatani kam ine mingaha.

`An∙tangtangko onatna ba bamatna ja∙suatgrikani kamara nang∙na maiko skia jean Jisuni dakmesokgimin kamko daksningani, aro gipinrangna onao aro bamao dangdike on∙aniko iara mesokachim?`