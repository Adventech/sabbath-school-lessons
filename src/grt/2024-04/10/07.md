---
title:  Chanchidapani
date:   06/12/2024
---

Ellen G. Whiteni ki∙tap, The Desire of Ages oniko “ ‘The Light of Life,’ ” jak 463–475, aro E. Edward Zinke-ni ki∙tap, “The Authority of the Bible and the Certainty of the Second Coming,” oniko The Certainty of the Second Coming, jak 23–36 rangko poraibo.

“Angan a∙gilsakni seng∙a” ine jensalo Jisu aganon, Uara “torom nokni sa∙rao ong∙engachim je biapan Jamdapni Alanio olakkiani bewalrang baksa dingtangmanchae nangrimachim. Ia sa∙rani bijangchio, dalgipa gasa bolgni gnangchim. Attamni hom boliko on∙ani ja∙mano, pilak chakkirangko so∙achim, ian Jerusalemko uni seng∙anichi jasengatachim. Ia olakkianiara Israelko a∙gisio wa∙alni krongko gisik ra∙na olakkiani ong∙achim, aro ian re∙bagnigipa Messiakoba mesoksoani ong∙achim. Jensalo attamo chakkirango so∙ahaon, torom nokni sa∙rako nitobee aro katchaan gape nikachim. . . .

“Jerusalemko jasengatanio, manderang an∙tangtangni ka∙donganiko re∙bagnigipa Messiao mesokachim jean An∙tangni seng∙aniko Israelni kosako teng∙suatgenchim. Indiba Jisunade iara ning∙tubata miksongani dongskaaha. Uamangni samtangtango donggipa torom nokni teng∙gipa chakkirang uamango teng∙sudapon, uandake Kristo, gisikni seng∙ani chimik, andalgipa a∙gilsakko teng∙sudapgenchim. Indiba ia mesokani chinara chu∙soksranggipade ong∙ja. Ua dal∙gipa seng∙a jekon An∙tangni jaktangchi salgirango donahachim, Uan Uni kamni rasongko kakketbatsranggipa bewalo mesokgipa ong∙a.

“Pringni somoi ong∙engachim; Joitun A∙brini kosako sal nabaaha, aro uni teng∙ani ja∙dilrang, marble ro∙ongchi tarigipa nokrango nangchakeaha, aro sonarangchi tarigimin torom nokni pakmarangko nangchakeaha, aro jensalo Jisu uko jaksi ote mesokon, indine aganaha, ‘Angan a∙gilsakni seng∙a.’ ”—Ellen G. White, The Desire of Ages, jak 463, 464.

**Chanchigrikna Sing∙anirang**:

`Klasso, Bristibar salo on∙gipa bon∙kamgipa sing∙anina nang∙ni aganchakaniko sualbo. Jerangkon science-oniko ba gipin skiani niamoniko mamung dakeba man∙jawachim, uarangko Sastrooniko man∙skaa. Sastrooniko skia man∙gipa nangchongmotgipa bebeni kattarangara maiarang? Mesokna gita, uaranga chisol? Ba chakatpilani? Ba Gnigipa Re∙baani ma? Maia gipin nangchongmotgipa Sastroni bebeni kattarangko an∙chingna parakaha, jekon, an∙chingna parakjaode, mamung dakeba u∙ijawachim?`

`Luciferni ga∙akani gimin chanchiate nibo. Ua namen chu∙soksrange ong∙atako man∙gipa ong∙achim, Isolni gimin uo inditan u∙iani gnangchim. Indioba, iarang pilakko u∙igenchimoba, ua Uni kosako bobil dake chakataha. Jakgitele baseani bilni gimin ia golpoara an∙chingna maiko aganenga, je bilan an∙chingoba dongachim—aro maini gimin dikdikprakon ua baseani bilko Isolni skao an∙chingara on∙na nanga?`