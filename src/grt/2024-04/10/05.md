---
title:  ANGAN Bebe Ong∙a
date:   04/12/2024
---

`Johan 1:14, 17; Johan 8:32, Johan 14:6, aro Johan 15:26 rangko poraibo. Maikai Johanara Bebeko talatanio Jisu baksa nangrimataha?`

Changni chang, Johanni Nama Kattao, bebeara Jisu baksa, Pagipa baksa, aro Gisik Rongtalgipa baksa nangrimaha. Andalaoni bikpile (Johan 1:1–14, Johan 3:19–21), bebeara Jisu baksa, Katta (logos), aro seng∙a baksa nangrimaniko mesokaha. Aro, tol∙aniara diabol aro pap (Johan 8:44–46) baksa nangrimaniko mesokskaa. Uni gimin Johanni ki∙tapo, bebeara ong∙chongmotanikosa mesokaigiparang ong∙ja. Beben, iarangko man∙chapa, indiba ianaba bata, bebeara Isolna aro Uni namnikanina kakket ong∙anikoba man∙gopa.

“Isolni dongpaaniko nangnike tanggipa Isolo grapgiparang bang∙bea. Philosophyni skianirang ba nambee segimin kattarang, jegitaba namgipa ong∙ja maina, ka∙tongko kusi ong∙atna man∙ja. Manderangni parakanirang aro tarigiminrang mamung gamchataniko on∙ja. Isolni katta manderangna aganchina. Jemangan mandeni dakrongbewalrangko aro skianirangkosan mangmang knaiachim, janggiko jringjrotni janggiona gital dakna man∙gipa Uni ku∙rangko knachakchina.”–Ellen G. White, Christ’s Object Lessons, jak 40.

Bebe ong∙na gita Jisuna baditan gamchatachim, iani bidingo chanchiate nibo. Jisuan logos ong∙a, a∙bachengaonin Isol baksa ong∙gipa Katta aro pilakkon ong∙atgipa ong∙a (Johan 1:1–4). Uan Pagipa baksa jringjrotoni jringjrotona dongkamgipa ong∙a, Jisuo Pagipani cholon gnang, uni gimin, “ANGAN ONG∙A.” Ua darangni ning∙o ong∙gipa ong∙ja. A∙gilsako donggipa gimikan, gisikni u∙ianiko man∙chape, Uagride dongna man∙ja. Aro a∙gilsako donggipa pilakan, jean ong∙atako man∙ahachim, uarang pilakkon Jisusa ong∙ataha aro Uosan dongkama. “Maina salgio aro a∙ani kosako donggiparang, nikarang aro nikgijarang, singhasonrang ong∙bo, gitel ong∙anirang ong∙bo, raja ong∙anirang ong∙bo, bilrang ong∙bo, pilakkon Uano dakaha; Uachin aro Uana pilakkon dakaha. Aro Ua pilakna skang ong∙a, aro Uo pilak nangrime donga” (Kol. 1:16, 17).

Jisu bebeko mesoke on∙gipasan ong∙aijaha. Uan bebe ong∙a. Bebeara chanchiani ba maiaba banaigipa katta ong∙ja. Uan Mande bimangan ong∙a!

Bebe, chong∙motan, Jisu Kristoko, a∙gilsakko jasengatgipa sal gita tona man∙gen (Johan 8:12). Ian Kristian toromni bidingo C. S. Lewis ni agangipa kattarang baksa apsan ong∙anga, “Sal nabaaha ine angni bebera∙aha gita anga Kristian toromo bebera∙a, uko nikani gimin ong∙ja, indiba uachi anga pilakkon nikna man∙a.”—“Is Theology Poetry?” (n. p.: Samizdat University Press, 2014), jak 15, originally presented 1944. Jisuchisa, chong∙motan, Bebechisa, an∙chingara an∙chingni samtangtango donggipa a∙gilsakko u∙ina aro talatna amgen.