---
title:  Sastro aro Bebe
date:   05/12/2024
---

Nama Kattani ki∙tap jolgimikon, rama, aro bebe, aro janggi ong∙gipa Isolni gimin an∙chingna Sastroan mongsonggipa ong∙e namen talataha. Nama Kattani ki∙taprang gimikan, Sastro jolgimiko, chong∙motan, Niam Gitcham aro Niam Gitalo, bebeko parakanioba Sastroan mongsonggipa talataniko dakaha. Jisuara sawachim, aro Ua maiko dakna re∙baahachim, uarangni bidingo an∙chingna skie on∙gipa Sastroan ong∙chongmota.

`Johan 5:38–40 ona poraibo. Sastroni gimin Jisuara iano maiko aganenga?`

Jisu aro Uni sninggiparang changni chang Uni Messia ong∙aniko sakki on∙na Sastroko mesokaha. Kristo indine aganaha, “ ‘Maina na∙simang Moseko bebera∙genchimode, indide Angkoba bebera∙genchim; maina ua Angni gimin seaha. Indiba uni searangko na∙simang bebera∙jaode, indide Angni agananirangko maikai bebera∙gen?’ ” (Johan 5:46, 47).

`Luk 24:27 ko poraibo. Maini gimin Jisuara An∙tangni kamni gamchataniko parakna gita Sastrochiko skang mesokchengna gita nangchongmotani ong∙aha?`

Damgipin biapo, Reongkata ki∙taponiko janapengon Kristo indine aganaha, “ ‘…Isol na∙simangna indine aganako na∙simang poraikujama?’ ” (Mati 22:31). Zakarias Isolni ku∙rachakanirangko janapanio indine aganaha je, “Ua [Isol] skangonin An∙tangni rongtalgipa katchinikgiparangni ku∙sikchi” (Luk 1:70) aganaha. Pentecostni salo, an∙tangni skianio, Pitor indine aganaha “ ‘Daudni ku∙sikchi Jisuko rim∙giparangni dilgipa ong∙gipa Judasni gimin agansama Sastro chu∙sokna nangachim” (Wat. 1:16).

Sastroara science-ni textbook (ki∙tap) ong∙ja. Biginchi rongsako bak dakani gimin ba taningko operation ka∙ani gimin ua talatja. Indiba maiaba gamchatbatako daka. Uan an∙chingni a∙gilsakna orto gnanganiko on∙a. Uan cholgugako oe on∙gipa chabi ong∙a, seng∙aniko on∙gipa ong∙a jedakode nikna man∙gen. Uagride, Isolni gimin u∙iani, a∙gilsako Uni kam aro daito, an∙chingni ong∙baani, janggi tanganio miksongani aro mikkangchina janggi tangani bidingo, an∙chingo andalgopaigenchim.

`Sastroo maia bebeni kattarang gnang jean Science-o dongjachim aro uano skiaba skijachim?`