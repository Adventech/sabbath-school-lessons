---
title:  Angan Rama, aro Bebe, aro Janggi
date:   03/12/2024
---

`Johan 14:5, 6 ko poraibo. Jisuni re∙angani gimin Thomas maiko sing∙aha? Jisu maikai aganchakaha?`

Thomas gisik gnangen sing∙aniko dakaha. Bachina re∙enga, ukon ma∙sijaode, maikai na∙ara ua mandeko ja∙rikna man∙gen? Jisu sing∙aniko bikpilate indine aganaha je, Ua An∙tangan rama ong∙a. Bachina dakanggipa rama? Pagipaona dakanggipa rama. Aganchenganio (Johan 1:1–18) Katta (logos), Jisu Kristo, aro Pagipani gisepo chapchap nangrimaniko namedaken talataha.

Johan 1:18 o indine aganaha je, saksa kamkam Depantean Pagipako parape∙aha. Parape∙aha ingipa kattana Greek verb exēgeomai ingipa kattako jakkalaha jeni miksonganian, talatna, parape∙na ine ong∙achim. Ia kattaonikon an∙ching exegesis ko man∙a. Iani miksonganiara ortoko talatna ine ong∙a. Indake, Jisu Kristoara Pagipa baksa nangrimani donga, Uan ga∙akgimin a∙gilsakna Pagipako talatgipa ba parape∙gipa ong∙a. Uni gimin, Uan Pagipaona dakanggipa rama ong∙a. Uagride an∙chingni u∙iani chong∙diksasan ong∙aia.

`Johan 14:7–11 ona poraibo. Philipni u∙isretanina Jisuara maikai talataha?`

Philip Pagipako nina bi∙aha, jekon darang papi mande nikode tangjawachim (Reo. 33:17–34:9, Johan 1:18). Jisu indakgipa ma∙sisokgijaniko manengaha aro indine agane talataha je, Uko nikahaode, Pagipako nikaha (Johan 14:9). Uni gimin, ian rongtalbeaha je, Jisuan Pagipaona dakanggipa rama ong∙a. Uagride, rama andalgen aro u∙igijanian gapaigen. Uan seng∙a ong∙a jean Isolona dakanggipa ramako teng∙suatgipa ong∙a.

Jisu minggittam kattarangko kadimaha: rama, bebe, aro janggi. Rama ingipa kattako Johan 1:23 o jakkalaha jeon Johan Napbolatgipani Jisuna rama daksoaniko talatahachim, aro una agrebo Johan 14:6 osan jakkalaiaha. Indiba bebe aro janggi ingipa kattarang ia Nama Kattao mongsonggipa ja∙pang kattarang ong∙a. Budbar aro Bristibar salo an∙chingni skie ra∙ania bebe ni gimin ong∙gen, jean nangchongmotgipa katta ong∙a, jekon a∙gilsako “bebe” ni bidingo sing∙aniko dakaha.

`Pagipa Isolara maidake ong∙achim, Uko Jisuan nambatsranggipa parape∙gipa ong∙a ine u∙ianiara maini gimin inditan ka∙dimeani ong∙a?`