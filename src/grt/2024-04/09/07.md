---
title:  Chanchidapani
date:   29/11/2024
---

Ellen G. Whiteni ki∙tap, The Desire of Ages oniko “ ‘God With Us,’ ” jak 19–26; aro “Controversy,” jak 601–609 rangko poraibo.

“Mandeni bimangko ra∙na An∙tangko onatanio, Satanni cholononi bikpilgipa cholonko Kristo parakaha. Indiba Ua bamani ramao, onbataona onataha. ‘Ong∙ao mande gita nikako man∙e, Ua siaona kingking, chong∙motan, chisolo siaona kingking, ge∙etako ra∙e An∙tangko onataha.’ Phil. 2:8. Kamal dal∙gipa an∙tangni nitogipa gandingko okgale donenba, aro ramramgipa kamalni gandingko, chong∙motan, gipokgipa mosina ba∙rani gandingko gane dangdika gita, Kristoba nokkolni bimangko ra∙e hom boliko on∙aha, An∙tangan kamal ong∙a, An∙tangan hom boliba ong∙aha. ‘Indiba an∙chingni niam pe∙anirangna Ua mata bu∙ako man∙aha, an∙chingni namgija dakanirangna bnekako man∙aha; an∙chingni tom∙tom ong∙gnini doke skianiara Uni kosako ong∙aha.’ Isa. 53:5.

“Kristona an∙chingni man∙na kragipa sastiko on∙aha jedakode an∙chingara Uni ka∙saaniko man∙na amgen. Ua an∙chingni paprangna sastiko man∙aha, jeon Ua mamungba bak dongpajachim, jedakode Uni toromi ong∙anichi an∙chingara kakketgipa ine chanako man∙gen, jeon an∙ching mamung bak dongpajachim. An∙chingni signiko ua siaha jedakode an∙ching janggiko man∙gen jean Unin ong∙achim. ‘Uni doka man∙achin an∙chingko an∙sengataha.’”—Ellen G. White, The Desire of Ages, jak 25.

**Chanchigrikna Sing∙anirang**:

`A∙gilsakko jokatna Jisu inditan on∙aha. Ia aiao inmangipa bebeni kattako manderang nikchina aro bebera∙e Uona re∙bachina nang∙ni nambatgipa cholrangara maiarang ong∙na krara?`

`Basee ra∙aniko dakanio, mandeni chanchia gita ba a∙gilsakni gadango gita aro Isoloni man∙gimin parape∙ao pangchakgimin baseani gisepo maia mongsonggipa dingtanggrikanirang donga?`

`Mandeni chanchiani kamranga maikai Isolni Kattako u∙iani baksa melia? Bebera∙aniona re∙bana gita an∙chingo maia chanchiani bilrang aro a∙selrang gnang? Katchinike agansoarangni chu∙sokanirang ba ong∙atgimin a∙gilsakni aiao inmanbee nitoaniranga Isol donga aro janggi jokanina daksogimin kamni bebeona maikai an∙chingko chanchibewalata?`

`Klasso, Mongolbar bakni bon∙ao on∙gimin sing∙anina nang∙ni aganchakaniko chanchigrikbo. Bebera∙aniara maio pangchaka? Maina na∙ara Jisuo bebera∙a aro Nama Kattako maina ra∙chaka ine saoba nang∙ko sing∙ode, na∙ara maikai aganchakgen?`