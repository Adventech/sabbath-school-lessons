---
title:  Uo Janggi Gnangchim
date:   24/11/2024
---

Johan 1:1 o, watata rongtalbee indine aganaha je, Jisuan Isol ong∙a, Uan Isolni Depante ong∙a. Indake, Johan 1:4 o indine janapaha—“Unon janggi gnangchim, aro ua janggi manderangna seng∙a ong∙achim”—iano janggi ine janapanio, Isolni janggian ong∙na nanganiko mesoka, jean darangonikoba janggiko ra∙na nanggijagipa ong∙achim aro jean jringjrotoni jringjrotona ong∙gipa, dongkamgipa janggi ong∙achim. Uo, An∙tangon janggi gnang ong∙ani gimin, Ua An∙tangni janggiko on∙chakna man∙na aro uko ra∙pilnaba man∙a (Johan 10:17). Aro, Ua An∙tangon janggi dongani gimin, Uni ska gita jenaba Ua janggiko on∙na man∙a (Johan 5:21 ko Johan 14:19 baksa nisusabo).

Ia katta janggi (zoē) ara Johanni Nama Kattao chang 36 na kingking janapaniko dakaha, ian Niam Gital gimiko iako jakkalanio iano 25 percent mangni gita jakkalaha. Johan 1:4, 5 o, ia kattako jakkalanio, an∙chingni a∙gilsako janggini chimikna jakkalgenchimoba, ia kattara janggi jokaniko talatnaba jakkalaha. Johanni ki∙tapo bangki bakrango, janggi (zoē) ine jakkalanio bang∙a changon jringjrotni janggiko talatna jakkalbataha, chong∙motan, janggi jokanina ku∙rachakaniko dakaha, (Johan 3:15, 16, 36; Johan 4:14, 36; Johan 6:27, 40, 47, 54, 68; Johan 10:27, 28). Uni gimin, a∙gilsakko ong∙atanio janggiko On∙gipaan gimaengipa a∙gilsakna janggi jokaniko, jrongjrotni janggiko On∙gipaba ong∙a.

`Jisuara maini gimin ia a∙gilsakona re∙baaha? (Johan 1:29, Johan 3:16, Johan 6:40, Johan 10:10, Johan 12:27).`

“‘Aro bakrao maikai Mose chipuko de∙doaha, uandake Mandeni Depanteba de∙doako man∙na nanggen; maikai Uo bebera∙gipa sakanti jringjrotni janggiko man∙gen’” (Johan 3:14, 15).

Chipurangchi sua man∙gimin Israel manderangni biapko pitolni chipu ra∙skaaha gitan, uandake Jisu an∙chingni biapko ra∙aha, maina an∙ching papchi saknaako man∙ahachim. Ua an∙chingni sastiko ra∙skaaha jedakode an∙ching janggiko man∙gen je janggian Unin ong∙achim.

Kristoni skanide indakeba ong∙a je, an∙ching janggiko man∙china aro uko chu∙soksrange man∙china (Johan 10:10). Maina “badita mande Uko ra∙chakaha, Ua uamangna, chong∙motan, Uni bimungo bebera∙giparangna, Isolni de ong∙china bil on∙aha; iamang an∙chioniba, be∙enni skaoniba, mandeni skaoniba atchijachim, indiba Isoloni” (Johan 1:12, 13).

Kristo an∙chingna Pagipako parakna re∙baaha. Maina, “Darangba Isolko mamung saloba nikkuja; Pagipani ka∙bako donggipa saksa kamkam Depantean uko parape∙aha” (Johan 1:18). Jisuni cholonko nikachi, an∙ching Pagipani cholonko nikna man∙gen.

`Jisuni janggi tangaoniko Pagipani cholonni gimin an∙chingara maiko skie ra∙na man∙gen? Ia parape∙aniara maini gimin inditan namgipa kobor ong∙a?`