---
title:  Bebera∙a aro Gital Atchitaiani
date:   26/11/2024
---

`Johan 1:12, 13 ko poraibo. Kristian ong∙baani bidingo mai mai dakna nanggnigipa kamrangko iano janapa?`

Johan nama kattako seaha jedakode an∙ching Jisuo bebera∙gen aro bebera∙achi an∙ching Uni bimungo jringjrotni janggiko man∙gen (Johan 20:31). Johan 1:12, 13 o, ia kamko gadanggni dake talata. Skanggipao, an∙ching Uko ra∙chaka, chong∙motan, Uo bebera∙a. Gnigipao, Isolni dedrang ong∙na Ua an∙chingna bilko on∙a, jekon pod 13 o janapgimin gita Isoloni ong∙a ine talata. Indake, Kristian ong∙anio mandeni aro Isolni dakgnigipa bak donga. An∙ching bebera∙e Uko ra∙chakna nanggen, seng∙aniko ra∙chakna nanggen, indiba Uasa ka∙tongko gital dakatgen.

Bebeko agangenchimode, bebera∙aniara Isolni on∙ani ong∙a jean Uni kattako knaaoni ong∙baachim (Rom. 10:17). “Kristoo kakketgipa, baikamgipa bebera∙aniko man∙nade, an∙ching Uko u∙ina nanggen maina Uko kattao mesoke talataha.”—Ellen G. White, Fundamentals of Christian Education, jak 433. “Mandeni gisiko kam ka∙gipa aro u∙iataniko dakgipa Gisik, Isolo bebera∙aniko ong∙ata.”—Ellen G. White Comments, The Seventh-day Adventist Bible Commentary, vol. 7, jak 940.

Jemangan Depanteko Messia ine bebera∙a ba ra∙chakachim, jringjrotni janggiko man∙a. Johanba Jisuni agangipa Kattako ra∙chakchina ba bebera∙china didia (Johan 5:24, 38, 47). Bebera∙atna gitade Gisik Rongtalgipani kam ong∙a. (Johan 16:7 ko Rom. 8:16 baksa nisusabo).

`Rom. 8:16 ko poraibo. Jisuo janggi jokaniko man∙ani gimin iano maiko nikna man∙a?`

Bebera∙ani, chong∙motan, Sastroo pangchakgimin bebera∙ani, jean Gisik Rongtalgipani an∙chingni ka∙tongrango kam ka∙anio pangchakgimin ong∙achim, ian an∙chingni bebera∙anini pangchakani ong∙a. “Bebera∙aniara . . . dal∙gipa pattiani ong∙a, chong∙motan, nikgipa mikron, aro knachakgipa nachikol ong∙a.”–Ellen G. White, In Heavenly Places, jak 104. Bebera∙na gita mandeni skianide ian je, an∙chingara bebera∙anina pangchakaniko man∙chengna nanga, uni ja∙manosa bebera∙bo. Indiba, Sastroni talata gitade, bebera∙anian pangchakani ong∙a, ian Isolni on∙ani ong∙a (Eph. 2:8, 1 Kor. 1:17–24, 1 Kor. 2:1–6). An∙ching bebera∙anini pangchakani baksa a∙bachenga, aro uni ja∙mano, ianonisa u∙ianio aro ka∙sachakao dal∙roroa.

`Nang∙ni bebera∙aniara maio pangchaka ine saoba nang∙ko sing∙ode, na∙ara maikai aganchakgen?`