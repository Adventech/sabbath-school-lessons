---
title:  Matnangani ba Bichal Ka∙ani
date:   28/11/2024
---

“Uo bebera∙gipako bichal ka∙ja; bebera∙gijagipako da∙oba bichal ka∙aha, maina ua Isolni saksa kamkam Depanteni bimungo bebera∙jaha. . . .Maina namgijako dakronggipa sakanti seng∙ako mitchia, aro an∙tang kamrangni namgijako mesokatjana, seng∙aonaba re∙baja. Indiba bebeko dakgipa uni kamrangko Isolo ka∙aha ine uarangko parape∙na senga∙aona re∙bara.” (Johan 3:18–21 ko Johan 1:10 baksa nisusabo).

`Maini gimin manderangko bichal ka∙a? Johan 3:18, 36; Johan 5:24, 38; Johan 8:24; Johan 12:47.`

Jisu Kristo, a∙gilsakni Seng∙ako jegalanian bebera∙atjana aro diabolni dakmajoanirango ga∙akna an∙chingko altuen sokata. Ian an∙chingko seng∙aoni andalaona dilata.

Barini bijatchio donggipa bolni bidingo maikai an∙tangko rakkina nangachim, uko Hobana u∙iatmanahachim. Ia seng∙aniko sing∙dona Satan uko tol∙napaha. Ua Isolni kattako indine chanchichipanichi dake niaha je, ka∙sagipa Isolara An∙tangni ong∙atgimin manderangko nisiatjawa. An∙tangni chanchichipanio ua ka∙dongchakaha. Chipu biteko cha∙manaha aro aganna gita man∙aha. Haida, chipu ong∙akon aganenga. Anga biteko cha∙ode, anga Isol gita ong∙naba donga! Tol∙napako man∙e, ua seng∙aoni an∙pilaha. Aro uni segipaba apsan baseaniko baseaha.

`Mati 4:1–4 ona poraibo. Satanni tol∙napaniko dakgrikna Kristoara mai naimrangko bakrao jakkalaha?`

Adam aro Hoba, Chi Dubina skang tanggiparang, aro Kadesh Barneao Israelrangni jakkalgipa apsan chanchiani bilkon Kristoba jakkale baseaniko dakna man∙achim. Maini gimin ka∙sagipa Isolara An∙tangni Depanteko bakrao sal 40 wal 40 na cha∙agri ringagri aro naljokagri ong∙e watgalaha ine Ua sing∙na man∙genchim. An∙tangni Depante ong∙anikoba Ua mesokna man∙genchim—chong∙motan, Anga ia ro∙ongrangko pita pil∙atgen! Indiba, Ua Isolni Kattachi aganchakaha. A∙gilsakni chanchiani gadango ong∙gija, salgirangni chanchiani gadango Ua agane warachakaha. Bebera∙gipa manderangko man∙chape, bang∙a manderangni ong∙gija baseaniko dakmanaha gita Uaba baditan altubeen An∙tangni chanchia gita dakna man∙achim.