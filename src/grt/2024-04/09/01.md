---
title:  Janggini Chimik
date:   23/11/2024
---

### Ia Antini Lessonna Poraiani
Johan 1:4; Johan 10:10; Johan 1:12, 13; Johan 6:61–68; Chan.13:23–33; Mati 4:1–4.

> <p>Mingani Pod</p>
> “Angan rama, aro bebe, aro janggi. Angko re∙jaode pilakba Pagipaona re∙ja” (Johan 14:6).

Johanni nama kattao, Jisuko, Uara sawachim ine manderang sing∙on, Jisu Isolko talatna jakkalgipa kattachi uamangna aganchakaha. “ANGAN ONG∙A” ingipa kattako jakkalanio, ian Gitel An∙tangko miksongachim, jean kamenggipa boldimo Moseko mikkang pa∙ahachim. “ ‘ANGAN ONG∙A,’ ” (Reo. 3:14) ine Ua Mosena aganaha. Aro ia apsan Isolan, chong∙motan, “ANGAN ONG∙A,” “be∙en pil∙aha, aro ka∙sara aro bebean gape an∙chingni gisepo dongaha; aro Pagipaoni saksa kamkam Depanteni rasongko gita, an∙ching Uni rasongko nikaha” (Johan 1:14).

“ANGAN ONG∙A” ingipa ja∙pang katta Johanni ki∙tap jolgimikon ganggopa. Ia antini mingani podo ua ja∙pang kattako teng∙chaka: “ ‘Angan rama, aro bebe, aro janggi’ ” (Johan 14:6). “ANGAN ONG∙A” ara a∙gilsakni Seng∙a, Janggini Pita, mesni Cholguga, Nama Mes Nirikgipa, aro Draka Budu chong∙mot ong∙a.

Ia antio, Johanna Isolni on∙gimin parape∙ani baksa an∙ching skie ra∙aniko dakangkugen. An∙ching ning∙tubate iarangkoba nikgen je, Jisuan Messia ong∙a ine bilakgipa sakkirangko on∙genchimoba, mitamrang Uko ra∙chakjaha. An∙ching iarangko minggni a∙selrangna skie ra∙gen: skanggipao, apsangipa gualaniko gelna man∙na gita, aro minggipinara, ua apsan gualanio ga∙akgiparangna an∙chingara maikai dakchakna man∙genchim, ia a∙selrangna an∙ching skie ra∙aniko dakgen.