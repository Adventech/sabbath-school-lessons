---
title:  Chiakolo Me∙chik Saksa
date:   28/10/2024
---

`Johan 4:7–15 ona poraibo. Ia me∙chikna sakki on∙na Jisuara ia chagronganiko maikai jakkalaha?`

“Jihudi aro Samaria manderangni gisepo mitchigrikanian Jisuna ka∙saani kamko on∙na gita ia me∙chikko champengataha; indiba Jokatgipa ia ka∙tongna chabiko sandiengachim, aro Isolni ka∙saaoni atchibagipa changa sapanichi, Ua dakchakaniko on∙jaha indiba uoniko bi∙aha. Ka∙saani kamna bi∙aniko jegalna man∙achim; indiba ka∙dongchakanian ka∙donganiko mikrakataha.”—Ellen G. White, The Desire of Ages, jak 184.

Nikodemus baksa Uni chagronga gitan, Jisu gipinrangni ka∙tongrangkoba u∙iachim. Samaria mandeoniko Jihudi mandeni dakchakanina bi∙anio, uni jagoke aganchakanina Jisu nangchongmotgipa agananiko dakaiaha. “ ‘Isolni on∙ara mai, aro nang∙o “Angna ringna on∙bo,” ine bi∙gipaba sawa, uko u∙iode, indide na∙a Uo bi∙genchim, aro Ua nang∙na chijanggiko on∙genchim” (Johan 4:10).

Me∙chikni aganchakania Nikodemusni aganchaka gitan apsananga jean gital atchitaiani bidingo indine sing∙achim, “ ‘Iarang maikai ong∙na ama?’ ” (Johan 3:9). Ua indine sing∙aha, “ ‘O Gitel, ko∙ani nang∙o gri, aro chiakol tu∙a, indide ua chianggiko na∙a baoniko man∙a?’ ” (Johan 4:11). Ia minggni obostarango, Jisu uamangna (saksara, mongsonggipa Jihudini skigipa; sakgipinara, cholonni bidingo sronggijagipa Samariani me∙chik) gisiko nangatbegipa gisikni bebeni kattarangko mesokaha jekon uamang sakprakan knana aro u∙ina nangengachim. Ia obosta mingprakon, Jisu uamangna apsankon aganengachim: chon∙motan, uamangara gisik pil∙aniko nangengachim.

`Chijanggini bidingo Jisuni agangipa kattana Niam Gitchamni talataniara maia? (Jer. 2:13, Zek. 14:8).`

Janggi tanganina chiko nangchongmota; chi gride manderang janggi tangna man∙ja, aro indake chiara jringjrotni janggiko talatna namen bilakbegipa aro kragipa toe aganani ba noksa ong∙na man∙a. Uni gimina, Jisu indine aganaha, “ ‘Indiba je chiko Anga una on∙gen, ua uni ning∙o jringjrotni janggiona nae chimik dilsa ong∙gen” (Johan 4:14).

`Johan 7:37, 38 rangko poraibo. Ia podrango Jisuara an∙chingna maiko aganenga, aro Uni iano ku∙rachakenggipako an∙chingara maikai cha∙tote nina man∙gen?`