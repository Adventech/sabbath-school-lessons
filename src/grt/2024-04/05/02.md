---
title:  Sykar Songjinma
date:   27/10/2024
---

`Johan 4:1–4 ona poraibo. Mai obostani a∙sel Jisu Samaria gita re∙pakaha?`

Pharisirang iako u∙iaha je, Jisuni sninggiparanga Johan Napbolatgipani sninggiparangna bate bang∙bate manderangko napbolatenga. Ia obosta Johan aro Jisuni sninggiparangni gisepo ma∙sisretaniko ra∙bana man∙genchim. Johanni sninggiparang, uamangni giteltangni bimungna aro gadangna namen simsakachim. (Johan 3:26–30 ona nisusabo). Johanni gisik gnanggipa aganchakania ian je, ua an∙tangde chonroroangchina indiba Jisu dal∙roroangchina (Johan 3:30). Haida, ma∙sisretaniko chagrongaoni gelna gita, Jisu Judeako wate Galiliona re∙angaha. Ia biap damgnini gisepo, Samaria gitan seng∙sotbatgipa rama ong∙achim, indiba iamangmangsan chol ramade ong∙jachim. Kakketgipa Jihudirangde bakrobatgipa ramako salaramchipak re∙e Perea gita duule re∙achim. Indiba Jisunade Samario miksonggimin kam gnang.

`Johan 4:5–9 ona poraibo. Chiakolo me∙chik baksa agangrikaniko dakna Jisuara maikai ia cholko ra∙aha?`

Jakobni chiakolara Shekemni sambaon donga, aro Sykar, jeonin ia me∙chikara re∙baachim, uara mail 1 (1.5 km) mang chel∙ao ong∙achim. Jisuara An∙tangni sninggiparangni songjinmaoniko cha∙aniko brena re∙angmiting somoio chiakol sambao asongaha. Chiakolni ka∙singipa chiko ringna Uo mamungba dongjachim. Jensalo ia me∙chik chi ko∙na re∙baahaon, chi ringna Ua uoniko bi∙aha.

Johan 3 o, ian aiao inmanani ong∙aha je, Nikodemus, Jihudirangni dilgipa aro Rabbi saksa Jisuona re∙bana gita an∙tangko onataha. Uni re∙baaniko nikdikna kene uara walosa re∙baskaaha. Indiba Johan 4 o, ia me∙chikde saljatchiosa dongnuskaaha, haida ka∙sinkalmiting somoiode, chong∙motan, salni nabaani ba napangani somoio gipin me∙chikrangko gelna ua miksongaha. Maini gimin uara chi ko∙na gita indita chel∙bea ramako, aro saljatchio sal ding∙miting somoio re∙angaha? Uni uanona re∙angani je a∙selba ong∙ja maina, Jisuko gronganichi uni janggi tanganiko dingtangatgen.

Iani ja∙mano maia ong∙aha? Cholono olgrokgipa Samariani me∙chik aro Jihudi skigipani gisepo dingtanggrikaniko nikaha. Baditan dingtanggrikani dongaha! Aro indake ong∙genchimoba, ia obostao, aiao inmanbegipa agangrikani oprakako man∙aha.

`Nang∙ni daka-rikani bewalo maia beng∙anirang gnang jean gipinrangna nang∙ni sakki on∙aniko champenggenchim? Uarangko gimaatna an∙chingara maikai skia man∙gen? Sabbath salo nang∙ni aganchakaniko klassona ra∙babo.`