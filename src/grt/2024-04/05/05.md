---
title:  Jisuni Gimin Parape∙ani
date:   30/10/2024
---

`Johan 4:16–24 ona poraibo. Uni ningtubatsranggipa donnugimin kamrangkoba Ua u∙ia ine ia me∙chikna mesokna gita Jisuara maiko dakaha, aro ua maikai aganchakaha?`

Seng∙aniko tongtong nigenchimode mikandalataniko man∙a. Jisuko katchinikgipa ine ra∙chakmanahaoba, changsatai, ia me∙chik maikoba gelna jotton ka∙taia. Jihudi aro Samaria manderangni gisepo toromni bidingo dingtanggrikaniko ua Jisuo sing∙aha—chong∙motan, olakkiani biapni bidingo sing∙aha.

Sing∙anina aganchakanio, Jisu iako mesokaha je, uamang maiko olakkiachim, uko Samariani manderang u∙ija. Uamangni olakkianiara Jihudini aro songsarekni toromko brine olakkiani ong∙achim. An∙tangko parakgipa Isolko Jihudirang olakkia—ian Samaria mandena minggipin nangchongmotgipa u∙ina nangani ong∙a.

Chong∙motgipa Isolko olakkianiara, olakkiani biap baksa nangrimani dongja. Uni gimin olakkiani biapni gimin chanchigrikanide iano melija. Maina Isol gisikan, aro Uko olakkigiparang gisiko aro bebeo olakkina nanga. Jisuni agangipa kattako, chong∙motan, ia ma∙sina altugipa bebeko, me∙chik ra∙chakaha, aro u∙irorona skaaha.

`Johan 4:25, 26 rangko poraibo. Jisuara An∙tangni gimin una maikai parakaha?`

Nama Katta kingbri gimikon, An∙tangko bichal ka∙na skang, ia podrangosan mangmang Jisuara An∙tangko Messia ong∙a ine sanaba aganaha. Aro Ua mande jinmana ba saoba niksenggipa mandena aganjaha, india bimung serikagrigipa Samariani me∙chik saksannasa Jakobni chiakolo aganaha. Ma∙ekatako man∙gipa aro sikdikdikgipa janggi je mande saksana Ua gisiko nanga.

Uni gimin ia me∙chikna, jean ong∙ronggijagipa janggi tangani bewalonisan ong∙aijachim indiba chubatsranggipa cholononiba ong∙jachim, unasa Jisuara donnugijan, An∙tangni gimin parakaha. Uni donnugimin ning∙tuani kamrangko Ua u∙ia ine una uni parakan baksana, Ua ia me∙chikna Uo bebera∙na dal∙gipa a∙selkoba on∙aha.

`Manderangni saksa sakgipinrang baksa meligrikgijaniko ong∙atgipa guarerangko maini gimin nama kattara be∙gruatna nangachim, iako ia golpoara an∙chingna maiko skia?`