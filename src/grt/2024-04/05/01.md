---
title:  Samaria Manderangni Sakki On∙ani
date:   26/10/2024
---

### Ia Antini Lessonna Poraiani
Johan 4:1–42; Johan 3:26–30; Jer. 2:13; Zek. 14:8; Eze. 36:25–27.

> <p>Mingani Pod</p>
> “Aro ua me∙chikko aganaha, ‘Da∙ode nang∙ni aganani gimin bebera∙ade ong∙ja, maina chinga an∙tangtangan knaaha, aro ian a∙gilsakko Jokatgipa bebe ine chinga u∙iaha’” (Johan 4:42).

Samariani manderangara sawarang? Israelni salgro songnokko Assyriani manderang 722 B.C. bilsio rim∙gittangaha; aro Assyriarang uamangni rim∙gittangbagipa manderangko uamangni songnok gimikchi pipraataha. Apsandake, gipin a∙songrangonikoba manderangko rim∙gittangbaaha aro salgro songnokko jelataha, aro iamangan Samariani manderang ong∙baaha, jemangan an∙tantangni namnika bewalo Jihudi toromko ja∙rikgiparang ong∙ahachim.

Jihudirang baksade uamangara namen melijachim. Toatna gita, Samariani manderangara Jihudirangni Babylononi re∙bapilani somoio torom nokko rikpiltaianiko jegalaha. Indake ong∙engon, Samariani manderangara an∙tangtangna torom nokko Gerezim A∙brio rikskaaha. Indiba ia torom nokko, Jihudi sason ka∙gipa John Hyracanus 128 B.C bilsio nisiataha.

Kristoni somoioba, ia michigrikani uamangni gisepo dongangkuaha. Jihudirang man∙a dipet Samariako gelna jotton ka∙aha. Uamangni gisepo bading chiwalani donggenchimoba, gipin gronggrikanirangkode dakmalja ine gelaha. Jihudirang Samaria manderangoniko mamungkon ra∙chakjawa ba ra∙srojawa ba uamangni dakchakanikoba am∙jawa. Ia obostao, Johanara Jisuni Samaria me∙chikko chiakolo aro Sykar songjinmani manderangko gronganiko aganaha.