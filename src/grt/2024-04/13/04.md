---
title:  Seng∙ani aro Andalani
date:   24/12/2024
---

`Johan 1:4–10; Johan 3:19–21; Johan 5:35; Johan 8:12; Johan 9:5; Johan 11:9, 10; aro Johan 12:35 rangko poraibo. Maia dal∙bea dingtanganiko iano mesoka, aro maini gimin ia dingtangania bebeko u∙ina nangchongmotani ong∙a?`

A∙gilsak andalanio ong∙enga, ua seng∙aniko gela aro an∙tangaride, kakketgipa Isolona, a∙gilsakko Ong∙atgipa, parape∙gimin Isolona, aro Piokgipa Isolona an∙tangni ramako nikna amja.

“Mande mamungdakeba, an∙tangaride Isolni gimin u∙ina man∙jawa. ‘Ua salgi gita chua; na∙a maiko dakna man∙a? An∙tangna bate tu∙bata; na∙a maiko u∙ina man∙a?’ (Job 11:8). Dera∙gatani gisiksan mangmang Isolni ning∙tuaniko an∙chingna parape∙na man∙a, jekon ‘mikron nikjaha, aro nachikol knajaha, aro mandeni ka∙tongo napjaha, je jeko Isol An∙tangna ka∙sagiparangna daksoaha. Indiba Isol uko an∙chingna Gisikchi parape∙aha.’”–Ellen G. White, The Desire of Ages, jak 412.

Jisu Kristosan mangmang Pagipako “parape∙aha,” (Johan 1:18). Greeko ia verb katta exēgeomai ko jakkala jeni ortoan “ortoko talatna,” “agan-talatna,” “dokbadalatna” ine ong∙a. Johan Jisuko salgini kattako ra∙batimgipa ine talataha, jean Isolko u∙iani bidingo miksonganiko talatgipa ong∙a. Jisuchisan mangmang an∙ching Isolko kakket ong∙e u∙ina man∙gen.

`Johan 8:42–44 ona poraibo. Kakketgijagipa pangchakaniko Jisuara maikai talata jeon Israelni torom dilgiparang an∙tangtangni bebera∙aniko donahachim?`

Jemangan bebeo chadengjachim, uamang an∙tangtango je donggiminoniko agana. Uamang Sastroni podko mandeni chanchiani gadang gitasa nikaia. An∙ching Kristoko a∙gilsakni seng∙a ine ra∙chakna nanggen aro Uni Kattako talatanio Uko ja∙rikna nanggen. Ianoni bikpile, diabol “an∙tangoniko agana” (Johan 8:44). An∙ching simsakjagenchimode, aro bebera∙ao aro Isolna katta maniao on∙kanganiko dakjaode, ia apsankon ka∙pana an∙chingnaba kenani donga: chong∙motan, an∙ching an∙tangtangni skao, nangnikao, aro chanchianio pangchake Sastroni podko poraianio, ma∙sisrapgijan, ian altubeani ong∙aia ine nikna man∙a.

`Nang∙ko ka∙onangatgipa ba kratcha∙atgipa beberangna na∙ara maikai aganchakgen, jean ua beberangna nang∙ni aganchakna nangaoni bikpilgipa ong∙genchim?`