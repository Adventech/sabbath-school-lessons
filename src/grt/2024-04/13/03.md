---
title:  Jisuo Nang∙ni Mikronko Donani
date:   23/12/2024
---

`Johan 21:20–22 ona poraibo. Maia sing∙ani Pitorko ong∙gijagipa ramaona dilangaha? Maikai Jisuara ramako srongataha?`

Jisu Pitorna Isolni kamko ka∙china on∙piltaiaha aro una indine aganaha, “Ang baksa re∙bapabo” (Johan 21:19). Ian Jisuko chisamo ja∙rikbebeako miksongnaba donga. A∙selde, jensalo Pitor an∙pilon, Johanni Jisuko ja∙rikenganikoba ua nikahachim, aro ua Johanni gimin indine sing∙aniko dakaha. “ ‘O Gitel, uni mai ong∙gen?’ ” (Johan 21:21).

Pitorna Isolni kamko ka∙china on∙piltaianio, Jisu Pitorni siani bewalko agansoaha (Johan 21:18). Johanni signini giminba Pitor ma∙sina skaaha ine nikna man∙a. Indiba Jisu Pitorni gisikko Uko ja∙rikchina agangrikaniona dilskaaha, aro sakgipin sninggipana ong∙gnigipa obostana jajrengjachina uko aganaha.

`Johan 21:23–25 ona poraibo. Jisuni agangipa kattarangko maikai ma∙sisretaha? Watata Johan ua ma∙sisretaniko maikai tik ong∙ataha?`

Jisuni indine aganon, manderang ma∙sisretaha, “ ‘Angni re∙baona kingking uni dongako Anga namnikode, uno nang∙ni mai? Na∙a Ang baksa re∙bapabo!’ ” (Johan 21:22). Ian Jisuni Johanni sina skang re∙bapilaniko miksonga ine uamang chanchiaha. Somoirang badiangahaon aro Johan budepa ong∙roroangahaon, ua sigenchimode, neng∙nikbeani somoi ong∙genchim (beben, ua sibebeaha) aro Jisu re∙bapilkuja. Johan ia ma∙sisretaniko indine aganachi srongataha je, ian Jisuni skaosa pangchaka, ong∙gnigipa obostani gimin katchinike agansogimin kattao ong∙ja.

Sakgipin mandeko niatana bate Jisuchiko niatanian, ia antini bangki skie ra∙aniona bilakgipa dilani ong∙a. Jisu, aro Jisusan mangmang, an∙chingni Jokatgipa ong∙a. Manderang nang∙ko gisik saatchong∙motgen, haida, nang∙ko saknaataba saknaatgen.

Mongolbaroni Bristibarona man∙gopnasienggipa bebeni kattaranga Isolni Kattako u∙iani bidingo miksonggimin ja∙pang kattao ong∙gen, ian Jisuko u∙ina aro ja∙rikna miksonggimin ong∙a, jean, gipinrangni an∙chingna dakchakaniko, ku∙pattianiko, aro dilaniko on∙genchimoba, Uan an∙chingni Gitel aro Re∙dilgipa ong∙na nanggenchim.

`Nang∙ni ka∙dongchakgiparangoni, badita changrang nang∙ko duk man∙atjringaha? Je gita obostarang nang∙na rakjaha maina, ua obostaoniko na∙ara mai skianiko man∙aha?`