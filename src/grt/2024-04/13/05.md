---
title:  Isolni Gimin Skiania “Kosakoni” ma “Ka∙maoni”
date:   25/12/2024
---

`Johan 4:46–54 ona poraibo. Maini a∙sel rajani mande Jisuona re∙baaha, aro iano a∙sel chong∙motara maia?`

Ia mande Jisuona, jean a∙gilsakni seng∙a ong∙achim, Uona re∙baaha, indiba an∙tangni depanteko Jisu an∙sengatgenchimosa bebera∙na ua gisiko mangsongahachim. An∙ching indake aganna gita man∙gen je, Isolni gimin ia mandeni u∙iania ka∙maonisa ong∙aha. Ka∙maoniko man∙gipa skianiara, Isolna aro Uni Kattana niamrangko aro ra∙chakgimin gadangrangko tik ka∙e dona. Manderangni chanchianirang, je gitaba chu∙sokgijani ong∙genchimoba, manderangni Isolni Kattako agan-talatanio, uan bon∙kamgipa bil ong∙baaha. Ian baditan kenbegnigipa ja∙ga saanio ga∙akani ong∙a!

Kosakoniko man∙gimin skianiara, Isolo aro Uni Kattao bebera∙achi skang ong∙chenga (Johan 4:48; Johan 6:14, 15; 2 Tim. 3:16). Jensalo Sastroko bebera∙achi ra∙chakahaon, uan (Sastro) agan-talatgipa ong∙baa. Chasongrangni skiarangna bate Sastroni skianian Sastroko u∙ina aro uko agan-talatna dilgipa ong∙a. Mandeni chanchianirang Isolni Kattachi dilako man∙na nanga, bikpile ong∙ja.

Jisuni kattarangko bebera∙na nanggenchimode, an∙ching Sastroni kattarangko bebera∙na nanggen (Johan 5:46, 47). “ ‘Angni kattao na∙simang dongode, indide na∙simang Angni sninggipa chong∙mot ong∙a’ ” (Johan 8:31). Isolni Kattako an∙ching bebera∙jaode, Uni Katta an∙chingo dongna man∙jawa (John 5:38). “ ‘Angko gale Angni kattako knachakgijagipako bichal ka∙gipa gnang; Angni kattan chon∙kaman salo uko bichal ka∙gen. Maina Anga An∙tangoni aganja; indiba maiko inna nanga, aro maiko aganna nanga, uko Angko watatgipa Pagipa Angna ge∙etaha.’ ” (Johan 12:48, 49).

Isolni Kattako knachakania u∙ie ra∙aniko dakana baten ong∙a. Ian Isolni skako dakaniba ong∙a. Aro ian Kattako knachakanio kamchi mesokani ong∙a. “ ‘Saoba Uni namnikako dakna skode, indide ua skia Isoloni ong∙ama, Anga an∙tangtangoniko aganama, iako Ua u∙igen.’ ” (Johan 7:17).

Aro Isolni Kattako knachakani, aro kamchi mesokanian, Una ka∙saaniko mesokani ong∙a. “ ‘Saoba Angna ka∙saode, ua Angni kattako manigen; Apaba una ka∙sagen, aro Chinga unona re∙bae un baksan Chingni dongani biapko dakgen’ ” (Johan 14:23).

`Jisuna an∙chingni ka∙saani aro katta manianini gisepo maia nangrimani gnang? Maini gimin ka∙saanio pangchakgijagipa katta manianiara, niamna mangmang manianio ong∙atna kenani gnang?`