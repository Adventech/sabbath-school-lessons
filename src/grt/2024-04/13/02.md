---
title:  Galilio Gronggrika
date:   22/12/2024
---

`Johan 21:1–19 ona poraibo. Maia nangchongmotgipa bebeni kattarangko iano parakaha, chong∙motan, Isolni ka∙sachakani aro mandeni bamani bidingo iano maiko parakaha?`

Johan 20, ki∙tapni miksongani baksa bon∙ea, ian krabee bon∙ani ong∙a, indiba bangki odhaisa dongkuenga. Odhai 21, mitam sninggiparangni Galilio ong∙piltaiani baksa a∙bakchenga, jeon Pitor sagalo walko re∙atahachim. Gitchamgipa somiorang sokbapiltaiaha gita nikmanpilaha, aro sninggiparang uamangni gitchamgipa bading chiwalani kamona, chong∙motan, na∙tok rim∙aniona re∙angpilaha. Indiba uamang ua walo mamungkoba rim∙na man∙jahachim.

Pringo, u∙ina mangijagipa a∙gital, chisamo donge ringni jakrachipak uamangni jalko galonatchina aganaha. Unon uamang bang∙bea na∙tokko man∙aha aro uamang jalko saldona man∙piljaha. Jisu baksa uamangni dangdike on∙ani kamni a∙bachenganio ong∙a gita nikmanaha (Luk 5:1–11 ko nibo). Johan rang∙sanan Jisuko ma∙siataha, aro Pitorna aganaha, jean rang∙sanan chiona ong∙onge a∙samchina jrongangaha.

Jisu Pitoro minggittam sing∙anirangko sing∙aha, uarang pilakan an∙tang Gitelna uni ka∙saani bidingo ong∙a. Chisolsako datkapako man∙na skang, Pitor kimkime aganaha je ua an∙tangni janggiko Jisuna on∙chakgen (Johan 13:37). Ua somoion Jisu uni changgittamna jechakaniko parakahachim (Johan 13:38). Galilio ia gronggrikanio, Pitor an∙tangko niksengatjaha, indiba Jisukosa indine janapskaaha: “ ‘O Gitel, pilakkon Na∙an u∙ia; anga Nang∙na ka∙sara ine Na∙an u∙ia’ ” (Johan 21:17).

Mitamrang indine agana je, Pitorko sing∙anio (gittamgipao sing∙ana agrede) Jisuara iano verb katta agapaō ko jakkalaha jean ka∙sana ine miksongachim, aro Pitorara changantion phileō kattachisa aganchakaha jeni miksonganian ka∙sana ine miksongachim, indiba ian ripengna ka∙saanikosa miksonga. Miksonganide, Pitorara chubatkalgipa ka∙saani rokomko man∙kujaengachim.

Bebeko agangenchimode, Pitorni aganchakania an∙tangko onate bamanio aganchakaha. Pitorni chu∙sokgijani uni mikkangon ong∙engpition, ian indakeba ong∙na man∙a je, ua an∙tangko onate bama gnang “ongipa kattako” ua iano jakkalaha, maina an∙tangko niksengatna ua nangnikjaengachim. Aro ia onatanikosa Jisuara uni aganchakanina ra∙chakaha aro ian Pitorko Isolni kamna gisiko nangatna nangchongmotgipa bak ong∙aha. Beben, mamung sing∙pilagrian aganna man∙gen, an∙tangko onatanian Isolni kamnade dal∙batsranggipa gunrangoni mingsa ong∙a, maina ian an∙tangko ong∙gija, indiba Jisu Kristokosa mongsonggipa dake niksengatna kam ka∙gen.

Pitorni gital daktaiani aro skangni mondolio uni dilgipa ong∙anian, Jisu siaoni chakatpilaha ine bilakbatsranggipa sakkirangoni mingsa ong∙aha. Isolni kamko ka∙china gita uko ra∙pilna gipin sninggiparangni mikkango Jisu iako dakjagenchimode, Pitorni gisik pil∙aniko talatna neng∙beani ong∙gnokchim.

`Gitelko u∙ina gita saoba am∙sandianiko dakgipanara maini gimin an∙tangko onatani ba bamatania nangchongmotani ong∙a? Chisolko niatgenchimode, maia an∙chingo gnang jenan an∙ching rasong chabena nanga?`