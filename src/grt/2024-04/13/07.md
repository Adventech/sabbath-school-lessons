---
title:  Chanchidapani
date:   27/12/2024
---

Isolni chanchiania manderangni chanchiaonide namen dingtanga. Isol An∙tangni chanchianiko, Gisik Rongtalgipani dilanichi an∙chingna Uni Kattachi, chong∙motan, Sastrochi sualaha. Kattao parape∙gimin gita Jisuoni re∙bagipa seng∙aniko ra∙chakna ba andalao re∙rurana an∙chingni baseanio pangchaka.

Ia baseanio, Jisu Kristo, Isolni Depante aro mande jatko Piokgipana an∙chingni on∙kanganian nangchongmotani ong∙a. Gisik Rongtalgipani bilchi, Pagipa Isol, an∙chingna, Jisuni janggi tanganio, siao, aro chakatpilao, An∙tangni ning∙tugipa ka∙saaniko parape∙aha. Aro Isolni Kattao Jisuni janggi tangani, siani, aro chakatpilaniko serikahani gimin an∙ching Jisuni gimin u∙iaha.

“Isolni sa∙grerang a∙gilsakoni salgisakona, aro salgisakoni a∙gilsakona re∙ruraenga. Saknaako aro duko man∙giparangna Kristoni aiao inmangipa kamranga Isolni bilchi aro sa∙grerangni dangdike on∙anichi chu∙sokatako man∙aha. Aro Kristochi, Uni salgisakni katta ra∙timgiparangni dangdike on∙anichi, pilak pattianirangan Isoloni an∙chingona re∙baa. An∙tango mandeni bimangko ra∙anichi, an∙chingko Jokatgipa An∙tangni gisik nanganirangko Adamni ga∙akgimin depanterang aro demechikrang baksa nangrimaha, iani gisepo, Uni Isol ong∙anichi, Ua Isolni singhasonko rim∙a. Uni gimin Kristoan Isol aro manderangni gisepo, aro manderang aro Isolni gisepo kattako ra∙timgipa ong∙aha.”—Ellen G. White, The Desire of Ages, jak 143.

**Chanchigrikna Sing∙anirang**:

`Johanni ki∙tapo janapgipa pilak golporangoni, Isolni ka∙saaniko aro cholonko nang∙na gam∙bate agangipara badia golpo ong∙a? Ua golpoara nang∙ko maini gimin gisiko nangatachim, uko nang∙ni klasso sualbo.`

`Maikai mandeara bebeko am∙sandina nanggen?`

`Bebeko bichal ka∙gipara an∙tangan ong∙a ine chanchianiko gelna gitara maini gimin neng∙ani ong∙a? An∙chingara chu∙gimikan dakna man∙genma, ma, an∙chingni mande ong∙ani, aditaonade, Sastroni bidingo an∙chingni chanchianiko dingtangataniko ra∙bana man∙gen? Iani ong∙bebeaniko maini gimin an∙chingara u∙ina nanga aro Isolni Kattana an∙chingni gaora dakaniko bamatna maikai an∙tangko onatania an∙chingko dakchaka?`

`Manderangni gaora dakanichi aro politicschi Isolni Kattako sasono donanio bang∙bea misilbegipa ong∙a obostarangan gapaniko Saliram Kristian toromni itihaso nikna man∙aha. Uarangoni mitamrangara maiarang aro Sastroko agan-talatanio mandeni chanchianiko skang donanio kenbeani bidingo da∙alo uarangoniko an∙chingara mai skianiko skie ra∙na man∙gen?`

`Nang∙ni kattatangchi Johanni Nama Kattani dal∙gipa miksonganiko agangopate nibo. Da∙alo, ianoniko ra∙e, an∙chingna maia mongsonggipa skie ra∙ani gnang?`