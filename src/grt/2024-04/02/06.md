---
title:  Lazarusni Chakatpilani
date:   10/10/2024
---

Johan 11 o serikanirang dukan gapgipa ong∙a—ka∙sabegipa ripengtangni be∙en an∙senggijani gimin janapaha (Johan 11:1–3); uni siahanina grapaniko janapaha (Johan 11:19, 31, 33); Jisu ua somoio donggenchimode, Lazarus sijawachim ine uni ba∙rimarang kalimaha (Johan 11:21, 32); aro Jisuni mikchi ong∙anikoba janapaha (Johan 11:35).

Indiba Jisu Lazarusni nokona songrebana skang Ua salgnina dongrikkuaha (Johan 11:6), aro seng∙gnang re∙bajahanina Ua katchaa ineba janapaha (Johan 11:14, 15). Ia kamara mamung dakeba ka∙saagrigipa ka∙tongni gimin ong∙jahachim. Indiba ian Isolni rasongko paraknasa miksongani dongaha.

Jensalo an∙ching Johan 11:17–27 ona sokbahaode, Lazarusni siani salbri ong∙pilaha. Salbrini ja∙mano uni manggisi simna a∙bachengenggnokchim aro, Martha indine aganaha, “ ‘O Gitel, da∙o ua seenginok, maina uni sia salbri ong∙aha” (Johan 11:39). Jajrengmangijan, Jisuni ru∙utbaania chu∙soknasienggipa aiao inmanani kamko aiao inmanbeatna dakchakaha. Simna a∙bachengenggipa manggisiko chakatatnama? Jisu An∙tangni Isol ong∙aniko sakki on∙na gita maiko on∙na nangkua?

Aro, Isol ong∙e, janggiko On∙gipa ong∙e—Jisu siani kosako bil donga. Indake, Jisu ia cholko ra∙e, chong∙motan, Lazarusni sianiko ra∙e, An∙tangni gimin nangchongmotgipa bebe ong∙aniko parakna jakkalaha. “ ‘Angan chakatpila aro janggi; Ango bebera∙gipa sioba tanggen; aro pilak janggi tange Ango bebera∙gipa jringjrotnaba sijawa’ ” (Johan 11:25, 26).

`Johan 11:38–44 rangko poraibo. An∙tangni a∙kanganiko bilakdapatna Jisu maiko dakaha?`

Jekai mikgrigipa mandena nikaniko on∙achi (Johan 9:7), Jisu An∙tangko a∙gilsakni seng∙a (Johan 8:12, Johan 9:5) ine mesokaha gita iano Ua Lazarusko sioni chakatataha (Johan 11:43, 44), iachi An∙tangko Chakatpila aro Janggi ine mesokaha (Johan 11:25).

Ia aiao inmanani kaman, pilak gipinrangna bate, Jisu An∙tangko janggiko On∙gipa Isol ong∙a ine mesokaha. Ian Johanni ja∙pang kattarangna bilakdapataniko on∙aha je, Jisuan Isolni Depante ong∙a aro Uo bebera∙achi, an∙ching jringjrotni janggiko man∙na amgen (Johan 20:30, 31).

Indiba, ia aiao inmanbegipa golponi bon∙angachibaraona an∙ching sokbaahaon (Johan 11:45–54), jeon bang∙a nikgipa manderang bebera∙ahachim (Johan 11:45), bilakgipa indiba dukni obosta parakatako man∙aha. Sigiminko chakatatna Ua ama ine Jisu mesokahachim, indiba ia manderang Uko so∙otachi Uni kamko dontongatna man∙gen ine chanchiskaaha. Isolni u∙iani aro biloni bikpile ia manderangara baditan namgijagiparang ong∙a!