---
title:  'Mikgri Mandeko An∙sengatani: Bak 2'
date:   09/10/2024
---

`Johan 9:17–34 ona poraibo. Mai sing∙anirangko dilgiparang sing∙aha, aro mikgri mande maikai aganchakaha?`

Jisuni gimin agangrikani donggenchimoba, Johan 9 osan mangmang bakrogipa bak ong∙aia jeon Jisu mongsonggipa niksenggipa mande ong∙jaha. Golponi a∙bachengao papni bidingo sing∙aniko dakgimin gita (Johan 9:2), Pharisirang Jisuko papi ine chanchiaha maina Ua Sabbath salo an∙sengataniko dakahachim (Johan 9:16, 24), aro uamang an∙sengatako man∙gimin mandeko “papo atchiaha” (Johan 9:34) ine chonnikaha.

Ma∙sina ske sing∙anirang bikpil ong∙atako man∙aha. Mikgri mande be∙enosan ong∙aigija indiba gisikni gitaba Jisuni gimin uni u∙iani aro Uo bebera∙ani bariroroaha. Pharisirangara, indakede ong∙skajaha, uamang Jisuni bidingo jajaani aro mikandalatani bariroroskaaha (Johan 9:16), aro Uara banoni re∙baahachim, uko u∙isokjaha (Johan 9:29).

Iani gisepon, ia an∙sengatani kamko agananio Jisuara sawachim, uko talatna Johan cholko man∙roroaha. Johan 9 o janapgimin chinrangni mongsonggipa ja∙pang kattarangara Nama Kattani gipin ja∙pang kattarang baksa nangrimani donga. Johan iako bilakdapataha je, Jisuan a∙gilsakni Seng∙a ong∙a (Johan 9:5 ko John 8:12 baksa nisusabo). Ia golpo Jisuni aiao inmangipa bewalo ong∙baani bidingo agana. Uara sawachim, Uara banonichim, Uni kamara maiachim? (Johan 9:12, 29 ko Johan 1:14 baksa nisusabo). Moseni bimang, jeko batanggimin aiao inmanani kamrango janapahachim, uko ia odhaioba janapaniko dakaha (Johan 9:28, 29 Johan 5:45, 46 aro Johan 6:32 baksa nisusabo). Bon∙chotao, mande jinmani aganchakanio pangchake janapgimin ja∙pang kattarang dongaha. Mitamrang seng∙ani pal andalaniko namnikbata, gipinrangara bebera∙ani baksa aganchakaniko dakskaa (Johan 9:16–18, 35–41 ko Johan 1:9–16, Johan 3:16–21, Johan 6:60–71 rang baksa nisusabo).

Iano namen kenbeanide toromni dilgiparangni gisikni gita mikandalataniko man∙anian ong∙a. Changsao mikgri ong∙gipa bi∙ame cha∙gipa indine aganna man∙aha, “Badia mande atchiantaltal mikgrini mikronrangko oaha, indake dongako a∙ako dakchengantal knakuja. Ia mande Isoloni ong∙jaode, ua mamungkoba dakna amjawachim.” (Johan 9:32, 33). Indiomangba, toromni dilgiparang, jemangan a∙songko gisikni gita re∙dilengachim, Jisuko u∙ichengna aro Uko Messia ine ra∙chakchenggiparang ong∙na nanggiparang, uamang iako nikchangaha. Ong∙jaode, uamang iako niknan sikchongmotjaha. Baditan an∙chingni ka∙tongrangni an∙chingko tol∙napna man∙ani bidingo iara bilakgipa mikrakatani ong∙a!

`1 Kor. 1:26–29 rangko poraibo. Jekon iano Paul seahachim, iarangara maikai ia golpoo janapgiminna melia, aro da∙alonaba ia apsan niamara maikai meliaha?`