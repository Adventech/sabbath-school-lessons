---
title:  'Mikgri Mandeko An∙sengatani: Bak 1'
date:   08/10/2024
---

`Johan 9:1–16 ona poraibo. Ia mandeni mikgri ong∙ani a∙selni bidingo manderangara maiko chanchia, aro Jisuara uamangni kakketgijagipa bebera∙aniko maikai srongataha?`

Sninggiparang be∙enni saaniko pap baksa nangrimataha. Niam Gitchamni adita odhai podrang indake chanchianiko mesoka (Reo. 20:5, 2 Raja. 5:15–27, 2 Raja. 15:5, 2 Ser. 26:16–21), indiba Jobni golpooniko indake chanchianiara ong∙bebeama, mikrakataniko on∙enggnokchim.

Jisu pap aro dukni gisepo nangrimaniko jegalgija obostako srongataha, indiba ia obostaode chubata miksonganiona miksonganiko mesokaha, chong∙motan, an∙sengataniko dakanichi Isol rasong chaatako man∙genchim. Ia golpoara a∙gilsakko ong∙atani golpo baksa adita apsananirang donga, chong∙motan, Isolni skanggipa mandeko a∙ani a∙dumuoniko ong∙ataha gitan (Aba. 2:7), Jisu a∙ako ra∙enba mikgrigipa mandena an∙sengataniko on∙aha jekon ua uni ma∙ani okningo dongaonin man∙kujaengachim.

Mati, Mark, aro Lukni ki∙taprango, aiao inmanani kamrangara apsanganggipa bewalko sulsul ja∙rika: neng∙nikaniko janapa, sagipa mandeko Jisuona rimbaa, sagipako an∙sengata, aro an∙sengataniko ra∙chake Isolna de∙mitelaniko daka.

Johan 9 ni golpoo, ia bewal Johan 9:7 o bon∙ea. Indiba Johannade, ia aiao inmanani kamara ning∙tubata chanchiani ong∙aha, jean an∙sengatgimin mande aro toromni dilgiparangni gisepo ru∙utbee agangrikaniona dilatahachim. Ia ong∙ronggijagipa agangrikaniara minggni chanchianio kadimgimin ong∙aha, chong∙motan, pap/Isolni kamrang aro mikgri/mikaoatani.

Johan 9:14 ona kingkingde Jisu ia an∙sengatani kamko Sabbath salo ka∙aha ine janapkujachim, jean Sastroni gitade ong∙gija, indiba mandeni dakgimin niamode, iara Sabbathko pe∙ani ong∙ahachim. Aro indake, Pharisirang Sabbathko pe∙gipa ine Uko chanahachim. Uamangni aganchotanide ian je, Uara Isoloni ong∙ja maina ua Sabbathko rakkijaha. Indiba mitamrang dongsiksake nikaha je, papi mande indakgipa chinrangko dakna maikai man∙ahachim (Johan 9:16).

Chanchigrikani matchotaonide namen chel∙beachim, indiba meligrikgijani gimin bak dakani ong∙katbaaha. Jisuara sawachim, uko mikgrigipa mande rongtalbatroroe ma∙siroroaha, indiba toromni dilgiparangde Uni chong∙mot ong∙ani bidingo jajabatroroaha ba mikandalataniko man∙batroroaha.

`An∙ching an∙tangtangni dakgimin niamrango bebera∙anirangchi mikandalatanio ong∙gnigipa kengnirangni bidingo ia golpo an∙chingna maiko aganenga jeni a∙selan an∙chingni mikkango donggipa nangchongmotgipa beberangko nikchangnaba dongachim?`