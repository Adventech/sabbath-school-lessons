---
title:  “Re∙bagnigipa Katchinikgipa Ian Chong∙mot”
date:   07/10/2024
---

`Johan 6:14, 15, 26–36 rangko poraibo. Manderangara Uni aiao inmangipa kamni gimin maikai chanchiaha, aro iako jakkale maikai Jisuara An∙tangni gimin uamangna u∙iataniko dakna jotton ka∙aha?`

Judani manderangara a∙gilsakni messiakosa nichaksoengachim jean uamangko Rome Songnokoniko jokatgenchim. Dakgrikanio minggni rakbatsranggipa kamara sipairangna cha∙aniko on∙na aro saknaa man∙giparangna aro sigiminrangna simsak nirokaniko dakanian ong∙a. An∙tangni dakgimin aiao inmangipa kamranchi, ia minggnikon dakna man∙a ine Jisu mesokaha.

Indiba ianade Jisuara re∙bajahachim, aro iara Uni aiao inmangipa kamrangko ka∙ani miksonganiba ong∙jachim. Indiba, sak hajal bonga manderangna cha∙aniko on∙aniara Jisuan Janggini Pita ong∙a, aro Isol An∙tangan salgioni re∙baaha ine mesokna namgipa cholko on∙skaaha. “ ‘Angan janggini cha∙ani,’ ” ine Ua aganaha. “ ‘Angona re∙bagipa okkrijawa’ ” (Johan 6:35).

Changsnina “Angan” ine janaparangoni ia janapanian Johanni Nama Kattao skanggipa janapani ong∙enga, jeon “Angan” ingipa katta maiaba predicate baksa nangrimaniko mesoka (“janggini cha∙ani,” Johan 6:35; “a∙gilsakni seng∙a,” Johan 8:12; “cholguga,” Johan 10:7, 9; “Nama Nirikgipa,” Johan 10:11, 14; “chakatpila aro janggi,” Johan 11:25; “rama, bebe, aro janggi,” Johan 14:6; “draka budu chong∙mot,” Johan 15:1, 5). Iarang pilakan Jisuni gimin agangipa nangchongmotgipa bebeko mesoka. “Angan” ingipa katta Reo. 3 ona an∙chingko dilata jeon Isol An∙tangko Mosena dal∙gipa ANGAN ine prakahachim (Johan 8:58 baksa nisusabo). Jisuan dal∙gipa ANGAN ong∙a.

Indiba manderang iarang pilakkon nikchangaha.

“Uamangni chu∙ongnikgijagipa ka∙tongrang sing∙sandianiko dakaha je, uamangni nikgimin gita, Jisuara bang∙bea aiao inmanani kamrangko ka∙na man∙genchimode, Uara An∙tangni manderangna an∙seng baljokaniko, bilko, aro man∙e cha∙aniko, onia ka∙giparangoniko jakgitelatna, aro uamangko bil gnangatna aro de∙dona man∙jawachimma? An∙tangko Isoloni watata man∙gipa ine Uni a∙kangani ong∙eba Israelni raja ong∙na jechakanian uamangnade ma∙sisokgijani ong∙aha. Uni jechakaniko ma∙sisretaha. Bang∙an indine aganaha je, Ua an∙tangni a∙kanga gita parakna pa∙sokjaenga maina Ua An∙tangan An∙tangna on∙gimin kamo bebera∙jaha. Uni gimin uamang an∙tangtangni ka∙tongrangko bebera∙gijanina oe on∙aha, aro ian Satanni satgimin bitchri ong∙a jean ma∙sisretanio aro ong∙sianio bite nangaha.”—Ellen G. White, The Desire of Ages, jak 385.

Uamang jringjrotna baikamgipa bebena bate gimagnigipa man∙gninasa mikpakma niaiaha. An∙ching simsamjaode, ia ja∙gao an∙ching sakantiba ga∙akgen.

`Toromni bidingo nangchongmotgipako gale gimagnigipao ga∙akaoni an∙chingara maikai gelna man∙gen?`