---
title:  Chanchidapani
date:   11/10/2024
---

Ellen G. Whiteni ki∙tap, The Desire of Ages oniko “The Crisis in Galilee,” jak 383–394; “ ‘Lazarus, Come Forth,’ ” jak 524–536; aro “Priestly Plottings,” jak 537–542 rangko poraibo.

“Kristoni janggi jean a∙gilsakna janggiko on∙achim uan Uni kattaosa donga. Uni kattachisa Jisu sagiparangko an∙sengataha aro korerangko a∙rikaha; Uni kattachi Ua sagalko tom∙tomataha, aro sigiminko chakatataha; aro Uni katto bil gnang ine manderang sakki on∙aha. Jedake Niam Gitchamni katchinikgiparang aro skigiparangchi Ua aganahachim, uandake Ua Isolni kattako aganaha. Sastro chu∙gimikan Kristoko paraka, aro Jokatgipa An∙tangko ja∙rikgiparangni bebera∙aniko kattao kimkimatna ska. Jensalo Uni be∙en bimangni dongpaani uamangko wate re∙na nangahaon, katta uamangni bilni chimik ong∙na nanggen. Uamangni Gitel gita, uamangara ‘Isolni ku∙sikoni ong∙katgipa pilak kattachi’ (Mati 4:4) tangna nanggenchim.

“Jedake an∙chingni be∙en bimang cha∙aniko cha∙anichi tanga, uandake an∙chingni gisikni janggi Isolni kattachi tangna man∙a. Aro janggi sakantian an∙tangtangna Isolni kattaoniko janggiko man∙na nanga. Janggi tangna an∙ching an∙tangtangna cha∙na nanga gita, uandake kattako an∙tangtangna ra∙na ba poraina nanga. Sakgipinni gisikchi an∙ching uarangko man∙na jotton ka∙na nangja. An∙ching simsakbee Sastroko poraina nanga aro Gisik Rongtalgipani dakchakaniko on∙china Isolo bi∙na nanga jedakode Uni kattako ma∙sisokna amgen.”—Ellen G. White, The Desire of Ages, jak 390.

**Chanchigrikna Sing∙anirang**:

`Ia antio an∙ching Jisuni sak hajal bonga manderangna alaniko, atchikapaoni mikgri ong∙gipa mandeko an∙sengataniko, aro unikode siaoni Lazarusko chakatataniko nikbaaha. Ia obosta mingantion, Jisu An∙tangni Isol ong∙aniko mesokna bilakgipa sakkiko on∙aha. Indiba ia aiao inmangipa kamrang ong∙genchimoba, manderangni gisepo bak dakataha. Mitamrang bebera∙aha, gipinrangara bebera∙jaha. Bilakgipa sakkiko nikgenchimoba, manderang Isolko jegalnan basekuaiani bidingo iarangara an∙chingna maiko skia?`

`Ia golporang gimikan Kristoko Isolni Depante ine mesokaha. Jisuan Jokatgipa ine bebera∙anina Uni Isol ong∙aniara maina nangchongmotani ong∙a?`

`1 Kor. 1:26–29 ona nipiltaibo. 21 gipa ritcha bilsirango, maidakgipa bewalrango, ia apsangipa niamni kam ka∙kuenganiko an∙ching nikenga? Kristianrangni bebera∙gipa mitam ‘gokarang” ara maiarang jekon ‘be∙en gita u∙igipa’ chonnika aro jegala? “Bilakgiparangko kratchaatna” an∙chingara maiko bebera∙a?`