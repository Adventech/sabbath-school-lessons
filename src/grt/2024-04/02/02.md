---
title:  Hajal Bonga Manderangna Alaniko Daka
date:   06/10/2024
---

Johan 6:4, 5 o, watata an∙tangni dakrongbewalni nalsachina re∙badiaha aro sak hajal bonga manderangna alaniko dakaniara Watchangani Alani somoiona sepangaha ine janapaha. Watchangani Alaniara Israelrangko Egyptoniko rimongkatbaaniko gisik ra∙ani ong∙achim. Watchangani Alanio so∙otgimin mes bi∙sara dejakrani siani biapko ra∙aha. Ia boli on∙anian Jisuni an∙chingni palo sichakaniko miksongaha. Chisolsako, an∙chingni paprangna man∙na kragipa sastiko Jisuni kosako gatskaaha. Beben, Kristo, an∙chingni Watchangani Alanio so∙otgimin Mes Bi∙sa, an∙chingna so∙otako man∙aha(1 Kor. 5:7).

“Ua papni sastiko aro An∙tangni Pagipani mikkangni donnuaniko Uni ka∙tong aro janggi be∙kujana kingking chakaha. Papirang piokako man∙china gita ia pilak janggi on∙chakaniko dakaha.”—Ellen G. White, The Great Controversy, jak 540.

`Johan 6:1–14 rangko poraibo. Jisu aro Moseni gisepo maia apsan ong∙anirangko iano nikna man∙a? Chong∙motan, Jisuara iano maiko dakaha jean Moseni dangdike on∙anichi uamangni pagitchamrangni man∙gimin jokatani bidingo manderangko gisik ra∙atna gita dakchakgenchim?`

Egyptoni re∙ongkatbaanio, ia golpoo adita talatanirangan, Jisuko Mose baksa apsan ong∙anio donaha. Watchangani Alani somoi (Johan 6:4) Egyptoniko aiao inmanbee jokataniko mesoka. Jisu Moseni Sinaiona doangaha gitan a∙briona doangaha (Johan 6:3). Bakrao Israelrangko dake niaha gitan Jisuba Philipko dake niaha (Johan 6:5, 6). Pitarangko bariatanian (Johan 6:11) mannako gisik ra∙atani ong∙aha. Agitchagipa cha∙anirangko chimonganiara (Johan 6:12) Israelrangni mannako chimonganiko gisik ra∙ata. Patchi chi∙gni agitchagipa cha∙anirangko chimongaha (Johan 6:13), ian Israelni ma∙chong chi∙gniko mesokani ong∙a. Aro manderang indine aganaha je, Jisuan a∙gilsakona re∙bagipa katchinikgipa ong∙a (Johan 6:14), iaba Deut. 18:15 o, Mose gita dakgipa katchinikgipako agansamsogimin baksa apsananga. Iarang pilakan Jisuko gitalgipa Mose ine mesoka jean An∙tangni manderangko jokatna re∙baahachim.

Indake, Johanara Jisuko aiao inmanani chinrangko aro kamko dakgipa inesan mesokaijaha, indiba Uan Jihudi manderangna meligipa chinrang aro aiao inmananirangko daka ineba mesokengachim jean uamangna orto gnangatgenchim. Bebeko agangenchimode, ua Uni Isol ong∙aniko uamangna mesoke on∙engachim.

`Isa. 53:4–7 aro 1 Pit. 2:24 rangko poraibo. Jisuara Isolni Mes Bi∙sa ong∙a ine ia podrangara maia dal∙bea bebeko skienga? Uni Isol ong∙aniara maikai ia bebeni katta baksa nangrima, aro maikai ia bebean an∙chingna u∙ina nangbatsranggipa bebe ong∙a?`