---
title:  Isol Ong∙ani Chinrang
date:   05/10/2024
---

### Ia Antini Lessonna Poraiani
Johan 6:1–15, Isa. 53:4–6, 1 Kor. 5:7, Johan 6:26–36, Johan 9:1–41, 1 Kor. 1:26–29, Johan 11.

> <p>Mingani Pod</p>
> “Jisu una aganaha, ‘Angan chakatpila aro janggi; Ango bebera∙gipa sioba tanggen; aro pilak janggi tange Ango bebera∙gipa jringjrotnaba sijawa. Iako na∙a bebera∙ama?’ ” (Johan 11:25, 26).

Sastroo namen rongtala je, Jisu Kristoan jringjrotni Depante ong∙a, Pagipa baksa apsan ong∙a, darangoniba ong∙katbaja aro ong∙atako man∙ja. Jisuan ong∙atgimin pilakkon Ong∙atgipa ong∙a (Johan 1:1–3). Indake Jisu pangnan dongkamjringa aro Uni dongkamjringgijani mamung saloba dongkujachim. Jisu ia a∙gilsakona mande pil∙e re∙bahaomangba, Ua pangnan An∙tangni Isol ong∙ani Uo dongkua, aro badiaba somoirangode Jisu maiaba agananirangko dakaha aro kamko ka∙aha jean ia Isol ong∙aniko parakachim.

Ia bebeni katta Johanna nangchongmotani ong∙achim, uni giminsa Jisuni mitam aiao inmanani kamrangko uni janapanio, Johan uarangko Kristoni Isol ong∙aniko mesokna jakkalaha. Jisu An∙tangni Isol ong∙aniko paraknasan kattarangko aganaijaha indiba An∙tangni kattarangko kamchi bilakdapatna jakkalaha jean An∙tangni Isol ong∙aniko mesokahachim.

Ia antini lessono Jisuni Isol ong∙aniko mesokgipa dal∙batsranggipa minggittam chinrangko nigen. Aiao inmananide, chin mingantion mitam manderang ia aiao inmangipa kamrango bebera∙jaha ba uarangni gamchataniko u∙irikjaha. Mitamrangnade, ian Jisuoni an∙pilangani somoi ong∙aha; gipinrangnara, mikandaldapatani somoi ong∙aha; aro bangki manderangnara, Jisuko so∙otna chanchiani somoisa ong∙skaaha. Aro, adita manderangnade—ian Jisuko Messia ong∙a ine bebera∙ani somoi ong∙aha.