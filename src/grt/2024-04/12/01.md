---
title:  'Rasongni Konta: Chisol aro Chakatpilani'
date:   14/12/2024
---

### Ia Antini Lessonna Poraiani
Johan 18:33–19:5; Johan 19:17–22; Johan 19:25–27; Luk 2:34, 35; Johan 20:1–18; 1 Kor. 15:12–20.

> <p>Mingani Pod</p>
> “ ‘Uni gimin Pilat uko aganaha, ‘Indide na∙ara raja ong∙ama?’ Jisu aganchakaha, Angan raja ong∙a ine na∙an agana. Ianan anga atchiaha, aro ianan a∙gilsakona re∙baaha, anga maikai bebena saki on∙na man∙gen. Bebeoni ong∙gipa sakantin Angni ku∙rangko knara.’”(Johan 18:37).

Jisuni chisolo sichakani aro chakatpilanirangan Johanni seanio mongsongbatgipa bak ong∙a. Skanggipa chikkung odhairang bilsi gittam adhamangko man∙gopa; odhai 11–20 ko, nisusaatode, antisa ba antignimangko man∙gopskaa.

Ming bri Nama Kattarang Jisuni sianiko dingtang dingtang bewalrango talataniko daka. Uamangni serikanirang meligrikgenchimoba, senokgipa sakantian mongsonggipa katta bichongrangko talata jedakode uni Nama Kattani pangchakaniko su∙ubatatna man∙gen. Mati dintangmancha Sastroni chu∙sokaniko talata; Mark Jisuni napbolani aro chisolni gisepo apsan nangrimaniko mesoka; aro Luk chisolo an∙sengatani aro jokataniko mongsonggipa dake talataniko daka, chong∙motan, chisolo datkapa man∙gipa cha∙ugipani golpoko talata.

Indiba Johande chisolkoara, Jisuko raja songanikosa mesokskaa, mongsongbate sal-somoi ba kontani miksongani bidingo, jekon Johanni ki∙tap gimikon bang∙a sal-somoirangko janapahachim (Johan 7:30, Johan 8:20, Johan 12:27). Chisolo datkape so∙otaniara manderangni mikkango rasong be∙ate aro kratcha∙ate siatna Romni manderangni jakkalgipa kam ong∙ani gimin, ia raja songani ine aganon, chonnikaniko mesokani ong∙a. Ian dingtanggipa chonnikaniko mesokani ong∙a jekon Johan talataniko daka: Jisu bilongbee kal∙stekaniko man∙enga, indiba ian apsan somoio, Uni Jokatgipa ong∙e rasongchabee raja songako man∙ani ong∙a.