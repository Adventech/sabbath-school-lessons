---
title:  Mandeko Nibo!
date:   16/12/2024
---

`Johan 18:38–19:5 ona poraibo. Pilat maidake Jisuko watchina gita manderangko mol∙molna jotton ka∙aha?`

Jisuni bebeko aganchakanina Pilat sengchajaha. Ua bichal ka∙ako dontonge, manderangko mol∙molna jotton ka∙skaaha. Jisuko jakgitel watani pal, uamang baksa agangrikchae, Pilat an∙tangko engtogijaona sokataha. Toromni dilgiparang indake ma∙siaha je, uamang mande jinmachi pamongko dakdraatna man∙gen ine u∙iaha.

Pilat Watchangani alanio dakbewal gita koedi saksako jakgitel watna man∙aniko janapaha aro manderango, “Jihudirangni rajako” watna namikgenma ine sing∙aha. Aiao inmanpile, aro bikpile, dosgri Jisuko watchina dabiana batede dokprete ra∙gipa Barabbas minggipakosa watchina bi∙aha.

Da∙o Jisuko kal∙stapani aro chonnikani a∙bachengaha. Romni sipairang bu∙suni mukutko stikataha, Uko gitchakmrang ba∙rako ganataha, aro re∙baroroe Uko Jihudirangni Raja ine chonnike salam ka∙aha. Sipairangni indake salam ka∙aniara raja dal∙gipako salam ka∙ani apsandakgipa bewal ong∙achim, indiba da∙ode kal∙stekesa dakachim. Manderangoniko ka∙sachakaniko am∙anichi, Jisuko jokatani maiba cholko am∙enga gita Pilatko nika. Ua bu∙surangni mukutko stikate aro ba∙ra gitchakmrang gandingko ganate Jisuko a∙palona rimongkatbaaha. A∙sel ong∙chakgipa biapko, jekon Johanchi tale mesokgijahachim, uan ka∙dingstekna gita Jisuko rajani gandingko ganate mesokaha, aro pamong “Mandeko nibo!” (Johan 19:5) ine manderangna aganaha. Ian Johan 1:29 o Johan Napbolatgipani kattarangko poraigipako gisik ra∙atani ong∙a, “Hiawa nibo, Isolni Mes Bi∙sa, a∙gilsakni papko ra∙anggipa.” Ian chonnike roani ong∙a maina songsarek pamong Kristoko indake rajani gandingko ganate, Israelrangni mikkangona rimbaaha.

Indioba, Johan 19:9–16 o mesokani gita, Isolni depante ine Uni agananio pangchake, mande jinmaan Uko chisolo datkapna am∙aha. Ian Pilatko kenjagokataha jean Jisuko watna gita bang∙a cholrangko am∙gipa ong∙achim. Indiba Uko watode, Kaisarni kosako re∙a gita ong∙a ine agane, dilgiparang Jisuko siaona galonna cholko man∙aha. Uamang u∙ia je, Pilatni Kaisarna bamanian saoba, raja gita apsan gadango ong∙a ine a∙kanggipako watna man∙jawachim. Dilgiparang aganaha je, uamango Kaisarna agre gipin raja gri. Indake, uamangni jatna ka∙oksiana batede Jisuni kosako namen mitchianian bang∙bataha. Ian Jisuoni an∙tangtangko chel∙atna gita uamang jatko an∙tangtang sason ka∙na gita on∙kangna a∙kangengachim.

`Songsarek sason ka∙gipaan Jisuko watna am∙engo a∙songni toromni dilgiparang, jerangan Uko u∙ina nangachim, Uko chisolo datkapna am∙skaania mairongpile kenbeani ong∙a! Ia lessonrangoniko mai skidapanirangko an∙chingna ra∙na man∙gen?`