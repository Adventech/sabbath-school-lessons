---
title:  Jisu aro Mariam
date:   19/12/2024
---

`Johan 20:11–13 ko poraibo. Iano maia obosta ong∙aha jekon Magdalene Mariam maini gimin gopram konggrang ong∙na nanga, uko u∙ina man∙kujaenga ine mesokachim?`

Iana skang seanio, Mariamni gimin bon∙kamgipa janapaniko dakanide konggranggipa gopramni gimin uni Pitor aro Johanna agananian ong∙a (Johan 20:21). Uamang gopramona daariangaha, aro ua dikdiksani ja∙manon uanona re∙bapilaha. Pitor aro Johan gopramko name sandie nieani ja∙mano, uamang ua biaponi re∙angpilaha. Indiba Mariamde re∙bapilaha, aro uano dongchae grapengachim. Adita salrangna skangsan, ua gisik ra∙na kragipa dal∙begipa kamko ka∙aha, indaken grapnaba kraa. Aro da∙o iabaanma? Bamgope, ua ning∙chiko nautaha.

Una aiao inmananide, ba∙ra bokako gangipa sa∙gre sakgni, gopramo asonge dongengachim. Uamang uko sing∙aha, “Me∙chik, na∙a maina grapa?” (Johan 20:13). Uni duk ong∙e aganchakania indake ong∙achim je, uni Gitelko uamang ra∙angaha, aro ua uko bano dona, u∙ijaha.

`Johan 20:14–18 ko poraibo. Mariamna maikai pilakan dingtang ong∙aha?`

Mikchian gape delmrugipa mikrongrangchi, Mariam an∙pilaha aro uni janggilchi saniba chadengenganiko nikaha. Sa∙grerangni agangipa kattarangming apsandakgipa kattarangchi, Agital aganaha, “Me∙chik, na∙a maina grapa? Na∙a sako am∙a?” (Johan 20:15). Ua bari dongtimgipana aganenga ine ua chanchiaha aro Jisuni manggisiko am∙china dakchakaniko am∙aha.

Agital mingsa kattako aganaha, chong∙motan “Mariam” ine aganaha. Ia mingsa kattako parape∙anian a∙gilsak gimikko dingtangataha. Bikan, aiao inmanenggipa Mariam u∙ina man∙aha je, una aganenggipara chakatpilgimin Jisuan ong∙a aro Uan ong∙a ine bebera∙aha. Jisu an∙tangko dangtapjachina beng∙aha, maina Ua Pagipaona doangna nangchongmotachim. Indiba uni kamara sninggiparangna re∙ange aganeani ong∙a je, Ua doangnasia, “Angni Pagipaona, aro na∙simangni Pagipa, angni Isol aro na∙simangni Isolona,” (Johan 20:17). Mariam uni kamko chu∙sokataha. Ua sninggiparangna aganaha je, ua Gitelko nikaha aro Uni un baksa pilak agangrikanirangko agane on∙aha.

`1 Kor. 15: 12–20 ko poraibo. Paulni aganani gita, Kristo siaoni chakapiljagenchimode an∙ching Kristianrangni bebera∙anio mai namgni ong∙genchim?`