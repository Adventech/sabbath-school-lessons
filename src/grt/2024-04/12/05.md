---
title:  Konggranggipa Gopram
date:   18/12/2024
---

`Johan 20:1–7 ko poraibo. Ia podrango tale agananirang maikai an∙chingna nangchongmotani ong∙a?`

Sukrobar salniango Jisu siaha aro Robibar pringwalni chakatpilaha. Uko gopani somoio Neng∙takani Sal sepangahani gimin gopna skang dakna nanggiparangko skelbee dakahachim indiba moslarangko nongna nanganirangko matchotjaha. Indioba uamang Jisuna ka∙saani gimin, Uni sninggiparang Neng∙takani salo neng∙takaha aro gopramchi re∙angjaha (Mark 16:1, Luk 23:56 baksa nisusabo). Neng∙takani sal badeango, Robibar pringo me∙chikrang gopramchi ra∙na gita moslarangko breaha. Uamangni aiao inmananiara, ro∙ongko de∙jitmanahachim aro gopram konggrang ong∙ahachim. Gopramona pringwalonin re∙bagiparangoni, Magdalene Mariamba saksa ong∙paachim. Ua maiko nikaha, uko aganna gita Pitor aro Johanona daariangaha. Mande sakgni damsan daariangaha. Johan Pitorko katsekaha aro skang sokchengaha. Ua bamgope ning∙chiko nauataha aro mosina ba∙rarangni dongengako nikaha jechin Jisuko remremahachim. Indiba ua ning∙chi napangjaha.

Indiba Pitor ning∙chi napangaha aro uano mosina ba∙rarangni dongengako nikaha. Ua rumalkoba nikaha jechin Jisuni skoko pindapachim indiba uko gipin ba∙rarang baksa donjachim. Ukoara tem∙aha aro dintang gate donachim.

`Johan 20:8–10 ko poraibo. Mikkang pindapani rumalko tem∙e donaniara maiko miksongachim?`

Pitorni gopramona napangani ja∙man, Johanba napangpaaha. Johan 20:8 o indine janapa je, ua ning∙china napangaha, nikaha aro bebera∙aha. Manggisiko remremgipa ba∙rarangni uano dongenganiko aro rumalko dingtang tem∙e donaniko nikaniara, Jisuni siaoni chakatpilako maina Johanko bebera∙ataniona dilani ong∙genchim?

Ia sing∙anina aganchakanide, skanggipao, gopramara maikai konggrang ong∙na nanggenchim, uko ning∙tue chanchina nangchongmotani ong∙a. Aganchakbewalde, gopramoniko cha∙ugiparang cha∙uenggen. Indiba minggittam a∙selrangni gimin ia talatanirang ong∙na amja. Skanggipao, gopramko nitimaha ine Mati an∙chingna talata (Mati 27:62–66), gopramoniko cha∙uangani chol dongja. Gnigipao, gopramoniko cha∙ugiparangde gamchatgipa bosturangkosa cha∙uronga, soangenggipa manggisirangkode cha∙ujawa. Gittamgipao, gopramoniko cha∙ugiparangde skelbakkel dakaia, indake manggisiko remremgipa ba∙rarangko tem∙e donjawa. Indake, aiao inmanani griaha, chongmotan, jensalo Johan tem∙e dongimin rumalko nikahaon, ua bebera∙aha je, Jisu siaoni chakataha.