---
title:  Sabbath aro Jringjrotna Neng·takani
date:  18/05/2023
---

Sabbathan neng·begipa a·gilsakna katnapram biap ong·a. Antiprakon an·ching a·gilsakna simbraaniko wate, neng·takram biap Sabbathona napa. Mingsinggipa Jihudioni ki·tap serakgipa, Abraham Heschel, Sabbath Salko “Somoini Dal·gipa Nok” ine aganaha. Snigipa Sal changanti Isolni salgini dongram salgioni a·aona ong·onbaa, aro Gitel an·chingko konta 24 na Uni rasongni teng·suanio Un baksa apsan bakrime somoiko re·atna gita okamaniko on·aha.

Uni Sabbathni nitoani aro tom·tomani gimin segipa ki·tapo, Heschel Sabbath Salni gamchatani gimin indake seaha: “Sabbath Sal Isolni dongramko kattachi mesokgipa ong·a aro Isolni donganiko mesokgipa ong·a; an·chingni bi·anirango Jokatgipani sal ba Sabbathko mesoka aro Shabbat changprakan uko ma·siatgipa ong·a: An·ching sakprakan Sabbathni cha·toaniko u·igipa ong·jaode…saksaba re·baenggipa a·gilsakni jringjrotna cha·toaniko man·e ku·si ong·gipa ong·jawa.”

Ong·atanio, Jisu an·chingna songdongna dingtangmanchagipa biapko tariaha. An·chinga uano katnapaniko dakna man·gen. An·ching uano naljokaniko man·gen. Uni kam ku·sokgipa ong·aha. Ian matchotaha. An·ching Sabbath Salo neng·takon, an·ching Uni ka·sae simsakanio neng·takenggipa ong·a. Mikkangchi ta∙rake re·baenggipa jringjrotna neng·taknasienggipa gital salgi aro gital a·gilsako an·ching da·o neng·takenga.

`Isaia 65:17, Isaia 66:22, 2 Pit. 3:13, aro Para. 21:1 rangko poraibo. Sabbath Salko rakkianiara maidake an·chingko jringjrotna ong·gniko mesokatenggipa ong·a?`

Apsan Isolan jean a·gilsakko ong·ataha, skanggipa ong·ataniko daktaigen aro Sabbath jringjrotna Uko Ong·atgipa ine mesokgipa ong·gen (Isaia 66:23). Kakketko aganode Sabbath Salko Jihudirang, mikkangchi re·baenggipa a·gilsakko chatotani ine bebera·a jekon Ibri ku·siko olam haba ine agana.

Sa·gre sakgittamni aganprakgipa nama katta an·chingko Ong·atgipa Isolko olakkina mol·molanian kolgrik sa ritcha bilsio ka·dongagri janggi tangenggiparangna salgioni aganchakani ong·a. Ian an·chingko Ong·atgipachiko mesokgipa ong·a, jean skanggipa pilakkon ong·ataha, aro an·chingko Piokgipako, jean bi·chal ka·ani ja∙mano papko gimaate pilakkon gital daktaigenchim. “Aro singhasono asonggipa inaha, Nibo, Anga pilakkon gital daka.” Aro Ua angna indake aganaha, “Sebo; maina ia kattarang kakket aro bebe ong·a.” (Para. 21:5).

`Na·a Sabbath Salko maidake an·tangni janggi tangao aro nokdango salgi gita ong·atna mangen?`