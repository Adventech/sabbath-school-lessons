---
title:  Sabbath Aro Bon·Kamani
date:  13/05/2023
---

### Ia Antina Lessonna Poraiani
Jakob 2:8–13; Deut. 5:12–15; Git. 33:6, 9; Para. 14; 2 Pit. 3:13; Para. 21:1.

> <p>Mingani Pod</p>
> “Aro pilakko dakgipa Isolo jringjrotoni donnua ning·tua kattani kamko dakata mai, uko darangkon niksengtachina.” (Eph. 3:9).

Mandeni jatara inditan gamchata. Isolni an·chingko dingtange ong·atanian sakanti mande jatna gamchataniko on·ani ong·a. Ma·ani sa·tipo donge atchikugijagipa, saachi il·lengna man·gijagipa dambe bi·sa, dal·gimin chadamberango bilgriani (Down Syndrome) aro Alzheimer saanichi duk man·enggipa ambigiparang pilakan Isolna dal·begipa gamchatgipa ong·a. Isol uamangni Pagipa ong·a. Uamang Uni depante aro demechikrang ong·a. “A·gilsak aro uo donggipa pilakkon dakgipa Isol, salgi aro a·ani Gitel ong·ani gimin, jakchi rika nokrango dongja…Aro Ua, uamangni dongani sal aro ariko donsoe, a·gimikni kosako dongchina, manderangni pilak jatko an·chisanoniko dakaha.” (Wat. 17:24–26).

Man·rikaniko sualaniara an·chingnin ong·a. An·ching apsan nokdangoni ong·a. An·ching jong-nodrangona ong·atako man·e, bimang pil·ate apsan Isolchin tarie ong·atako man·gipa ong·a. Ong·ataniara an·tangni gamchataniko ma·siani ong·a. Jensalo ma·a-paaoniko man·rikgipa, bi·sa ba·ani aro uamangni bewalko apsan dondime dingtangmanchagipa nang·o ong·na nanggiparangko ong·ata, unon Isol tariani bewalko gal·ata.   Salgisak-a·gilsako darangba nang∙gita gri. Na·a dingtangmanchagipa ong·a, rokomsa ong·atgipa, dal·begipa gamchatgipa, jena salgi-a·gilsakko Ong·atgipa An·tango an·chingni be·enko gate an·chingni paprangna An·tangko on·chakahachim.