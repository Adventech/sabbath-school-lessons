---
title:  Bichal, Ong·atani aro Daitoko Ra∙ani
date:  14/05/2023
---

An·ching damsan chimonganiko man·gimin chonbegipa ong·atgiminsan ong·oba, neng·rae ong·atna man·ani aro Africa a·songni dal·gipa makkreoni ong·baode mamungba gri ong·e janggi tanganiara orto gri ong·gipa ong·a. An·chingara billion 8 manderang baksa chanchapako man·e, ia a·gilsako janggi tangna gita saksa sakgipinko ku·akgrikgipasan ong·aiode, janggi tanganio miksonganiko gimaate janggi tangmangmangasan ga·akaia. Sastro gita Ong·atani, nama aro namgijako ma·sie janggi tangani a·selko on·skaa. An·ching Isolchi Ong·atako man·aha aro an·chingni kamrangna Una aganchakna nanggiparang ong·a. Jean an·chingko ong·ataha Uan an·chingna daito donganiko on·aha. Bringimin bebera·aniko dakgipa gadangni a·gilsakoba Ua chu·soke ong·ataha.

`Para. 14:7, Rom. 14:10, aro Jakob 2:8–13 rangko poraibo. Bichalara maidake kamtangtang gita daito dongani gimin mesoke on·aniko dakaha? Bichal, Isolni ge·etanirang aro olakkiani gisepo maidake nangrimgipa ong·a?`

Salgi bangbang gita bilanggipa Parape∙a 14 ni sa·grerang indake inwataha “Uni bichalni konta sokbaaha” (Para. 14:7). Isol an·chingko nama-namgijako ma·sie basena changani gisikko on·aha uni gimin an·chingni basee ra·anina an·chingan daito donggipa ong·a. An·chingara basedimgimin chonbegipa bimang (cells), an·chingni man∙rikgipa bostu aro samtangtangnisan ong·aigenchimode, an·chingni kamrang an·chingni sason ka·na man·gijagipa bilrangchisa an·ching dakatako man·na sikgiparang ong·genchim.

Indiba bi·chalara cholonni daitoko mesokgipa ong·a. Indakgipa a·gilsakni itihaso neng·nikani somoio aro bichalni kontao, jringjrotna on·gimin seng·anio Isol an·chingna basee ra·aniko dakchina okamaha. Skanggipa sa·gre namgipa bewalo indake didiaha, “Aro salgiko aro a·ako aro sagalko aro chirangni chimikrangko dakgipako olakibo” (Para. 14:7) aro sakantini olakkianiara Isolchin an·ching ong·atako man·aha ine ku·rachakani ong·a.

Minggipin gita, an·chingni snigipa sal Sabbathko rakkianiara, Jisuan Ong·atgipa ong∙a aro olakkiako man·na kragipa ong∙a ine mesokani ong·a. Ian an·chingni Uni Ge·eta Mingchikkung niamko, Isolni, chugimik janggi tanganio de∙chaona on·gimin ong·a ine ra·chakani ong·a. Maina niaman Isolni sason ka·ani pangchakgipa ong·e Uni cholonko parape∙atgipa ong·an baksana ian Uni bichal ka·ani gadangba ong·a. Sabbathna ge·etanio an·chingni bebera·aniara an·chingni janggi tanganio on·kanga gnang katta manie janggi tanganiko mesokgipa ong·a.

`Ong·atani gimin ma·sianiara maidake an·chingni cholonko nangatgipa ong·a? An·chingni salantio basee ra·ani baksa maidake man∙rikani aro samtangtang gita meligrikani donga? Isolni ka·sachakachi an·ching maidake an·chingni basegijagipa namgijagipa cholonni kosako chegipa ong·na man·gen?`