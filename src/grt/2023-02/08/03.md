---
title:  Sabbath aro Ong·atani
date:  15/05/2023
---

An·chingni a·gilsak Ong·atanina ka·donggipa kattako nangbeenganina Isol Sabbathko on·aha. Ritcha chi∙chet bilsirango a·gilsakni gita ong·atani gimin sandie nianirang gape gisikni gita jingjengon, Isol ka·dongani kattako watataha. An·chinga ia kattako poraienga aro iako Parape∙a 14:6,7 o nikna gita man·a.

Diabol pilakni gita jotton ka·e Ong·atgipani ong·aniko dingtangatna krengaha maina ua Jisuko mitchian baksana Uko Ong·atgipa aro Piokgipa ine olakkiako man·atna namnikjaha. Sabbath, Kristoni Ong·atgipa ong·e olakkianiko man·na kragipa ong·ani gimin ian dal·begipa dakgrikani mongsonggipa ong·a. Isolni bon·kamgipa salna agangipa kattara Kristoko salgi aro a·ako Ong·atgipa ine mande jatko olakkina okamanian ong·a. Uni an·chingko ong·atanian pilak olakkianirangni pangchakani ong·a.

`Aba. 2:1–3, Re·o. 20:8–11, aro Deut. 5:12–15 rangko Para. 14:6, 7 o pangchake poraibo. Sabbathna ge·etanio, Ong·atani aro Piokani baksa nangrimaniko an·ching maidake nika?`

Sabbathara Uo jringjrotna an·chingni neng·takaniko dakjagringgipa ong·a. Ian Ong·atgipana dingtangmancha kakketaniko mesokgipa chin ong·a (Ezek. 20:12, 20). Niamo pangchake nanganina bate kakketgipa neng·takaniko rongtalgipa kam gita Uoniko man·a ine parakaha. Sabbath Isolni gimin agangipa ong·a jean an·chingni an·tangari chu∙sokna amgijako Isolchi chu∙sokani ong·a.

Sastroo an·chingko Sabbath changanti Uni ka·saanio aro simsakanio neng·takchina okamaha. Sabbathara neng·takani chin ong·a, kamoni ong·ja, ka·sachakani ong·a, niamoni ong·ja; ka·dongani ong·a, matnangani ong·ja; Uo ka·dongani chin ong·a, an·tangtango ka·dongani ong·ja. Sabbath changanti an·ching Uni namanio katchagipa ong·a, aro Kristo gitasan jokataniko man·ahanina demitelani ong·a.

Sabbath, re·anggipa chu·soksranggipa Eden aro mikkangchini gitalgipa salgi aro a·gilsakni rasongni gisepo jringjrotna nangrimani donggipa ong·a. (Isaia 65:17; Para.21:1).

Sabbath an·chingko an·chingni ja·dilona okamtaigipa ong·a. Ian ong·bachenggipa nokdang baksa nangegipa ong·a. Somoi a·bachengaonin Sabbath rakkiako man·aha. Ian be·atna amgijagipa somoi baksa an·chingko ong·ataniona nangatgipa ong·a. Ian an·chingko rasongni kakketanichi Isolni dedrang ine miksonganiko on·a. Ian an·chingko Isol baksa chapchap donganiona okamgipa ong·a.

`Sabbathna ge·etaniko maidake Para. 14:6,7 o mesokaha, aro bon·kamgipa salrangna maina nangchongmotgipa ong·a? (Re·o. 20:8-11 ko nibo).`