---
title:  Bakrao Me∙chik
date:  29/03/2023
---

`Para. 12:6 ko poraibo aro uko Par. 12:14-16 baksa nisusabo. Satanni me∙chikni (Isolni mondoli) kosako chadrapaniko aro Isolni Uni manderangna jokani cholko on∙ani gimin agangipa somoiko name dake nibo. Ia podrangara maini gimin aganenga?`

Para. 12:6 o 1,260 salrangara Para. 12:14 o bilsi sa, bilsi gni aro ada bilsi baksa apsan ong∙a. Ia apsan somoini gimin katchinikani jean apsan somoikon talatengachim, ukoara Dan. 7:25, Para. 11:2,3 aro Para. 13:5 oba nikna man∙a. Iarangara katchinikani chinrangsa ong∙ani gimin (me∙chik chong∙mot grangrang gnang bakraona re∙angjaha), an∙ching katchinikani somoiko, salsani pal bilsi sa ingipa niamko (Chan. 14:34 aro Ezek. 4:4-6) ia katchinikanirangna jakkala. Iani ortoan indake ong∙a je, katchinikanio salsara bilsi sa baksa apsan ong∙a. Para. 11:2 o donggipa katchinikani somoini gimin tale seenba Andrews University Study Bible indake seaha, unigimin, Itihaso pangchake Sastroko pe∙giparang 1,260 katchinikani salrangara 1,260 bilsirangko miksonga jean A.D. 538 oni 1798 bilsiona ong∙a.” Ong∙sigipa mondoli ong∙sigipa a∙song baksa nangrime, kakketgipa Isolni manderangko sinjetaha, a∙rik-sanalaha aro so∙otaha.

Sastroo bebera∙gipa Kristianrangko ia Satanni ka∙namgijagipa a∙rik-sanalaniara nama aro namgijani gisepo dal∙begipa dakgrikani bak ong∙achim. Bijangchigipa Chasongrangni andalaoni ong∙katbae, Nampilatani somoio, bang∙a me∙a aro me∙chikrang basena nanganio ga∙aktokaha. Uamangara Isolni Kattana kakket ong∙genma ba uamangara kamalrang aro dilgiparangni skianirangko ra∙chakgenma? Changsatai, bebean chegipa ong∙aha aro bilakbegipa bobil dakanio, Isolna kakket ong∙gipa manderang dongaha.

Aiao inmangipa aro namen ka∙donganiko on∙gipa Isolni simsakani ia podrango gnang. Para. 12:6 “Isolni una tarisogimin biap” ingipa kattarangko jakkala. Para. 12:14 indine agana je, ua me∙chikara bakrao “alduako man∙aha” aro Para. 12:16 o “Aro a∙an ua me∙chikko dakchakaha” ine agana. Bilongbegipa a∙rik-sanalani somoirango, Isol Uni mondolina nanganirangko pattiaha. Jedake Ua skango dakaha, uandaken Ua Uni bon∙kaman somoio dongpittigiparangna apsankon dakgen.

`Nang∙ni an∙tangni janggi tanganio neng∙nikaniko chagrongani gimin talatbo jeon na∙a altue ka∙donga gri ong∙aniko man∙genchim, indiba Isol nang∙na naljokaniko on∙aha aro nang∙ko alduaha. Nang∙ni nangbeani somoio maikai Isol nang∙na dakchakaniko on∙aha?`