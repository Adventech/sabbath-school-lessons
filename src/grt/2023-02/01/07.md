---
title:  Chanchidapani
date:  31/03/2023
---

Iani ortode, Isolo gipin chol dongja ine an∙ching aganna man∙gen: Una ka∙sana man∙gipa aro gipinrangna ka∙sana man∙gipa manderangko Ua nangode, Ua uamangko jakgitel ong∙en ong∙atna nanggenchim. Uamang jakgitel ong∙jaode, uamang ka∙sana man∙jawachim aro an∙chingni a∙sak-salgisakara ka∙saanigride maia ong∙genchim? Uan mitam manderangni agana gita ong∙aigenchim: gisik grigipa kol (machine) gita ong∙aia jean uko tarigipani taria gitasan kam ka∙aia aro jeon an∙ching jakgitel ong∙ani dongja, jakgitele basena man∙ani dongja, indiba physics-ni niamrangko ja∙rikaigipa be∙en an∙chi dongaigiparangsan ong∙aia. Ian namgipa noksa ong∙ja, ian an∙chingni ma∙sianiko bebe ong∙a ine mesokgipa ong∙ja. Mesokna gita, an∙chingoni sawarang an∙chingni ma∙a paarangna, an∙chingni dedrangna, an∙chingni jik-serangna ka∙saaniara tik kae dongiminsan ong∙aia ine chanchia?

“Ka∙saani niaman Isolni sorkarini pangchakani ong∙e, pilak gisik seng∙e ong∙atako man∙giminrangni kusiniara uni toromi ong∙ani niamrang baksa uamangni chu∙soke melianio pangchaka. Uamangni ka∙sae dangdike on∙aniko Uni pilak ong∙atgiminrangoniko Ua nangnika, chong∙motan, je dangdike on∙anian Uni cholonko namnikanioni ong∙baachim. Drae bamatanio Ua katchaja aro pilaknan Ua jakgitele skaniko dakna man∙aniko on∙a, jedakode uamang an∙tangni skao Una dangdike on∙gen.

“Pilak ong∙atgiminrang jena kingking ka∙sae bamaniko ra∙chaka, Isolni a∙sak-salgisako chu∙soksranggipa meli-nangrimani dongachim. Uamangko Ong∙atgipani miksonganiko chu∙sokatanian salgini kotokni katchaani ong∙achim. Uni rasongko teng∙chakanio aro Una de∙mittelaniko dakanio uamang katchaaha. Aro Isolna ka∙saanian chubatsranggipa ong∙engon, saksa sakgipina ka∙sagrikaniara donnuani gri aro an∙tangna chanchiani gri ong∙achim. Salgio meli-nangrimanirangko nosto ka∙na gita uano mamung meligrikgijanian dongjachim.” –Ellen G. White, Patriarchs and Prophets, jak 34, 35.

**Chanchirimna sing∙anirang**

`Bon∙kaman somoio re∙baenggipa dakgrikaniko niatengon, maini gimin Para. 12 ara sa∙gre sakgittamni nama kattarangna kragipa agantalatchengani ong∙a?`

`Nang∙ni an∙tangni salantio dakmajoanirangko aro dukrangko chagronganio Para. 12 ara baditana ka∙donganiko nang∙na on∙a?`

`Mitam indake bebera∙giparang gnang je, an∙chingni kamrangara an∙chingni atchiaoni man∙rikrikbagipao aro an∙chingni samtangtango donggipao pangchaka. Na∙ara bebera∙ama ra∙ja? An∙chingni bewalko ong∙atanio an∙chingni baseaniara maia bak dongea? An∙chingni baseani aro an∙chingni janggi tanganio Isolni bilni kam ka∙ani nangrimgrikaniko chanchigrikbo.`