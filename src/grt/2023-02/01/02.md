---
title:  Salgio Dakgrikani
date:  26/03/2023
---

Parape∙a 12 ru∙uta chasongna nama aro namgijani gisepo dakgrikani ong∙a obostarangko mesoka jean salgio a∙bachengahachim indiba ia a∙gilsako bon∙gen. Ia ong∙a obostarang an∙chingko skango salgio Satanni bobil dake chakatani a∙bachengaoni bon∙kamgipa salrango Isolni manderangko bilongbee uni a∙rikani somoiona dilanga.

`Para. 12:7-9 ko poraibo jean ia a∙gilsak gimiko ong∙gipa nama aro namgijani gisepo dakgrikaniko talataha. Maikai indakgipa kamara salgio ong∙na gita amaha? Ia podrangara jakgitele basena man∙ani bilni bebe ong∙ani gimin maiko paraka?`

Jakgitele basena man∙anian, salgioba a∙gilsakoba, Isolni sorkarini pangchakani niam ong∙a. Salgioba a∙gilsakoba Isolara robotrangko ong∙atjaha. Isolni jagringo ong∙atako man∙e an∙ching manderangara nama aro namgijako basena man∙a.

Jakgitele basena man∙ani bilara ka∙sana man∙ani bil baksa chapchap ong∙e donako man∙aha. Jakgitele basena man∙ani bilko na∙a ra∙galode, na∙a ka∙sana man∙ani bilko nosto ka∙a, maina ka∙saanikora mamung saloba drana man∙ja. Ka∙saaniara jakgitele basee dakna man∙aniko parakani ong∙a. Salgio sa∙gre sakantian Isolni ka∙saanina ka∙saskana ba an∙tangna mangmang chanchianio, an∙tangko dal∙nikanio aro gaorade∙anio Uni ka∙saaoni an∙pilna gita baseaniko dakna nangahachim. Salgini sa∙grerang jedake jringjrotna baseaniko ka∙saanichi mikkangchakaha, uandake an∙ching sakantikon a∙gilsakni bon∙kamgipa dakgrikanio jringjrotna baseaniko dakchina Parape∙a ki∙tap mesoke on∙a.

Dal∙begipa dakgrikanio pangnaba bijangchio ong∙ani dongja (Luk 11:23) aro a∙gilsakni bon∙kamgipa dakgrikanioba dongjawa. Jedake sa∙gre sakantian Jisuchipak ba Luciferchipak ong∙na baseaha, uandaken pilak mandean bon∙kaman somoio bon∙kamgipa, dingtangatna man∙gijagipa baseaniko dakna nanggen. Sawa an∙chingni bamaniko, an∙chingni olakkianiko, an∙chingni katta manianiko man∙gen? Mande jat baksa pangnan indake ong∙aha, aro a∙gilsakni itihasni bon∙kamgipa dakgrikanioba indaken ong∙gen.

Indiba iano bebera∙na amsokpilgijagipa nama katta gnang: Parape∙a 12 dakgrikanio Kristoni cheaniko talata aro an∙chingni jakgitele basena man∙aniko jakkale, an∙chingni dakna nanggnide Uchipak ong∙na gita, chegipachipak ong∙na gita baseaniko dakna nangani mangmangsan ong∙aia. Dakgrikanio chegipa ong∙gen ine nang∙ni u∙igipachipak ong∙na gita baseaniko dakna man∙aniara baditan dal∙begipa ong∙a.

`Jakgitele basena man∙aniara baditan Jisuna rongtalgipa ong∙enggenchim, uani gimin chanchiate nibo, jean uara Uko chisolona dilangnasienga ine u∙igenchimoba an∙chingna jakgitele basena man∙ani bilko on∙aha (2 Tim. 1:9). Ia rongtalgipa, indiba dam rakbegipa on∙aniko an∙chingara maikai simsakbee jakkalna nangachim, uani gimin iara an∙chingna maiko aganna nanga?`