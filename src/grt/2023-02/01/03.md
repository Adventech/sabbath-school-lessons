---
title:  Satanni Chadrapani
date:  27/03/2023
---

A∙bachengaonin, Satan (Par. 12:4,5) Kristoko nosto ka∙na am∙aha. Indioba, jotton ka∙a changantian, Satan chu∙sokgipa ong∙jaha. Mesokna gita, Kristoni atchiani somoio, Joseph aro Mariamna Herodni namgijagipa miksonganirangko sa∙gre mikrakataniko on∙aha aro uamang Egyptona katangaha. Bakrao Satanni gisikko salna man∙batsranggipa dakmajoanirangko Jisu “Sea gnang” ingipa kattachi mikkangchakaha aro Isolni Kattao chel∙chakaniko man∙aha. Chisolo Uni sichakanio, Ua Uni ka∙saani dal∙aniko parakaha aro papni matnangani sastioniko an∙chingko jokataha. Uni chakatpil∙anio, an∙chingni tanggipa Kamal Dal∙gipa ong∙e, Ua an∙chingko an∙chingni janggi tanganio papni biloniko jokataha.

**Para. 12:4-6, 9; Eph. 5:25-27, 32; aro Git. 2:7-9 rangko poraibo aro ka∙mao on∙sogimin chinrangko talatbo:**

`Drakon`

`Me∙chik`

`Me∙a Bi∙sa`

`Silni Gol∙dik`

Sastroo, gol∙dikara nokgipa ong∙ani ba sason ka∙gipa ong∙ani chin ong∙a. Silni gol∙dikara pe∙na man∙gijagipa, bil gnangbegipa, amako man∙gijagipa sason ka∙gipa ong∙ani chin ong∙a. An∙chingni chagronggipa dakmajoani mingantikon Jisu mikkangchakaha aro Ua chegipa ong∙aha. Diabolara amako man∙gimin bobilsa ong∙a. Uni janggi tanganio, sianio aro chakatpil∙anio Kristo uni kosako cheaha. Jisuan diabolko Skobikrokni a∙brio chemangimin ong∙ahani gimin, an∙chingba chegipa ong∙na man∙gen. Satanni kosako Kristoni cheaniara matchotaha, indiba Jisu aro Satanni gisepo dal∙begipa dakgrikanide matchotkuja.

Indioba, jensalo Kristo an∙chingna maiko dakaha uko bebera∙achi an∙ching ra∙chakon, an∙chingni papni groara changalako man∙aha aro an∙chingni paprangara kema ka∙ako man∙aha. Kristoni toromi ong∙anichi pindapako man∙e, an∙chingara Isolni mikkango chu∙soksranggipa ong∙e chadenga. Paul indine seaha, “Uo angko maikai nikgen, niamoni ong∙gipa an∙tang toromi inako man∙gija, indiba Kristoo bebera∙achi chong∙motan, bebera∙ani gimin Isolni on∙a torom inako man∙gen.” (Phil. 3:9). An∙ching kema ka∙ako man∙ahaode, an∙ching mamungni giminba dosi chanako man∙jawaha. Pap aro namgijani Una namjabatsranggipako ong∙atna man∙ani kosako Jisu jringjrotna chegipa ong∙aha. Ua chu∙gimik papni kosako chadrape uko amaha. Jensalo an∙ching Jisuko bebera∙achi ra∙chaka, Uni cheaniara an∙chingnin ong∙aha.

`Kristoni Satanni kosako chegipa ong∙ani a∙sel jokataniko man∙na ka∙donganiara maini gimin an∙chingna gamchatgipa ong∙a? Paulni Phil. 3:9 o segipara maikai an∙ching an∙tangtangni chagronge nikani ong∙na amgen?`