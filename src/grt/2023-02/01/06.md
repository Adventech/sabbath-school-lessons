---
title:  Bon∙kamani Somoio Isolni Dongpittigipa Manderang
date:  30/03/2023
---

Salgio uni bobil dake chakatani somoionin diabolara Kristo baksa dakgrikenga (Para. 12:7). Skango uni miksongani aro da∙o uni miksonganiara a∙sak-salgisakko uni ning∙o ong∙atna skanian ong∙a (Isaia 14:12-14). A∙gilsakni itihasni bon∙kamgipa salrango uni mongsonggipa miksonganide Isolni manderangon ong∙a. Para. 12:17 o indake talata je, drakonara (Satan) me∙chikko (mondoli) ka∙onangbeaha aro uni dongpittigipa bitchrirang baksa dakgrikna re∙angaha. Isolni dongpittigiparangara Kristona kakket ong∙a, Uni bebena bamgiparang ong∙a aro Uni kam kakketgiparang ong∙a.

`Para. 12:17 ko poraibo. Isolni dongpittigipani, Uni bon∙kamgipa salni mondolini, maia cholon-bewalrangko ia podo nikna man∙a?`

Para. 12:17 o Satanara (drakon) me∙chikko, Isolni mondoliko, namen ka∙onangbeaha. Isolni niamrangko rakkigipa manderangko diabol namen ka∙onangenga aro uamangko nosto ka∙na gita uni man∙a kakketko ua dakgen.

Bon∙kame, uamang palna ba brena man∙jawa ine ua niamko dakna didiatgen aro uamang pattoko chipako aro sianiko mikkangchakkgen (Para. 13:14-17). Kristoko Satan nosto ka∙na man∙jahaode, ua Kristoni ka∙sabegipako, chong∙motan Kristoni mondoliko, nosto ka∙na jotton ka∙gen. A∙gilsakni bon∙kamgipa dakgrikaniara Middle East-o aro uano dakgrikanirango ong∙ja; uan a∙gilsak gimikchi pipragimin Isolni manderangni gisikrangosa ong∙a. Uan dolgni bilrangni gisepo, Kristo aro Satanni gisepo dakgrikanisa ong∙a. Aro darangba bijangchio ong∙ja.

Ia bon∙kamgipa dakgrikanio mongsonggipa sing∙anide, “An∙chingara sana kakketgipa ong∙gen? An∙chingara badiao nangrimgen?” Uni a∙sel sianikoba mikkangchakna ampile Kristoni ka∙saanichi muni nangatako man∙gipa, Uni ka∙sachakanichi pi∙okako man∙gipa, Uni kamrangna on∙kanggipa, Uni Gisikchi bilakatako man∙gipa aro Uni ge∙etanirangna bamgipa bebera∙giparangko salgi okamenga.

Dal∙begipa dukona an∙chingni a∙gilsakara re∙angenga. Indiba Jisuo, Jisuchi, Jisu gita aro Jisuni a∙sel, an∙ching Unbaksa nangrime dongenga dipet, cheaniara an∙chingnin ong∙aigen, jekon an∙ching bebera∙achi man∙a, je bebera∙anian katta maniaona dila. Ua pilakan an∙ching an∙tangni baseaniosa ong∙a.

`Para. 12:17 o agangipani chu∙sokaniko nang∙ni an∙tangni janggi tanganio, nang∙ni an∙tangni Kristian ong∙e janggi tanganio, maikai na∙a nika? Chong∙motan, nang∙ni janggi tanganio maidakgiparango ia dal∙begipa dakgrikaniko nikna gita man∙a?`