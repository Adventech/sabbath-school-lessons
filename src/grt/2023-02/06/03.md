---
title:  2,300 Salrang aro Bon·kamani Somoi
date:  01/05/2023
---

`Dan. 8:17, 19, 26 rangko poraibo. Maidakgipa somoini gimin sa·gre aganaha jean Dan. 8 aro 9 rango janapgipa nikanirangna jakalahachim, aro iako ma·sie ra·na maina nangchongmotani ong·a?`

Saobarang 2300 salrangara sal manchako agangipa ong·a ine jegrikaniko daka. Dan. 8 o agangipa chongipa grongko Jerusalemni torom nokko mitchiate chadrapgipa Seleucid sipaini dilgipa Antiochus Epiphanes (216 B.C – 164 B.C) na jakkalaha ine bebera·aha (2,300 salrang una on·gimin salrang baksa meligrikjaoba). Indake pe·aniara sa·greni “bon·kamgipa somoina” jakkalna ge·etgiminoni bikpilgipa ong·skaa. Antiochus beben bon·kamgipa somoiona janggi tanggipa ong·ja.

Dan. 8 o, Gabriel 2,300 salrangni gimin talataniko dakna a·bachengaha. Ua mes bipa Media-Persiako aro merang gnanggipa do·bok bipa Greeceko mesokgipa ong·a ine aganaha (Dan. 8:20,21). Skanggipa damgni bilrangko bimung minga gita mingjahaoba, uni ja∙man re·bagipa dingtange jakgitelgipa chongipa grongara Rome-an ong·a ine tale ma·sina man·aha (Dan. 8:9,23,24). Uni ja∙man ua Rome-ni a·song aro toromni bilko jakkale “bebeko a·aona galako” (Dan. 8:10-12, 25) mesokaha aro Kristoni salgio dondikgija on·aniko ua bil man·dikataha. (Dan. 8:10-12). Dan. 8:14 o torom tambuko rongtalatani, ia odhaini bilakani, a·gilsak aro salgisakni bilchi Isolni sason ka·aniko ra·bie ra·drana krenganina aganchakani ong·a. Ian papchi neng·nikaniko namatna Isolni on·gimin chol ong·a.

Gabriel Isolni katchinikanio dongimin somoirangko talatna tarie dongaha. Dan. 8 o 2,300 salrangni gimin katchinikani bakrangko Daniel ma·sina amjaha ine an·ching talen nikaha (Dan. 8:27). Mes bipa, do·bok bipa aro chongipa grongrangni skanggipa bakrang talataniko man·aha, aro skanggipa damgni bilrangni giminba chu∙gimik bimungchi ma·siataniko man·aha (Dan. 8:20,21). Indioba Torom tambuko rongtalatani giminde talataniko man·jaha.

Gabriel sa·gre jean Dan. 8 o mikkang pa·ahachim, da·o Dan. 9 oba mikkang pa∙taie da·o una indake aganaha, “Nang·ni mol∙molanirangni a·bachengaon ge·etani ong·kataha, aro uko nang·na aganna anga re·baaha; maina na·an ka·sabegimin ong·a; uni gimin ua kattako gisik nangbo, aro nikaniko ma·sibo.” (Dan. 9:23). Maidakgipa nikani? Knalo an·ching 2,300 salrangni gimin nikaniko niangna man·gen, jeni bakkon Dan. 8 o Danielna talataniko dakangkujachim?

`Gabriel, Danielko “Ka·sabegimin Ong·a” ine aganaha. Iara salgi aro a·gilsakni gisepo sepangbate meligrikaniko maidake agangipa ong·a?`