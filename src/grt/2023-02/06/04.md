---
title:  Sa·greni Danielna U·iatani
date:  02/05/2023
---

`Dan. 9:23 ko poraibo. Maidakgipa dingtangmanchagipa u·iataniko Danielna on·aha? Iara Dan. 8:14 o torom tambuko rongtalatani gimin ma·sianina maina nangchongmotgipa ong·a?`

Sa·gre, Danielna “kattako gisik nangbo, aro nikaniko ma·sibo” ine rongtale u·iataniko dakaha. (Dan. 9:23). Maidakgipa katta aro nikani? Maina Dan. 9 o nikani gimin serikani dongjaha, uni gimin Gabriel sa·greni agangipa kattara Dan. 8 ni bako 2,300 salrangni (Dan. 8:27) gimin nikani ong·na man·a jekon katchinikgipa ma·sina man·jahachim.

`Gabriel, Dan. 9:24–27 rango aganangkuaha. Jisuni janggi tangao aro dangdike on·ani kamko ka·mitingrango maidakgipa obosta ong·gipani gimin iano aganenga?`

Katchinikanio skanggipa bak Jihudi ba Isolni manderangni gimin ong·a. “Anti sotsniko nang·ni manderangni kosako donaha” chong∙motan, Jihudini jatna ong·a (Dan. 9:24). Sastroni katchinikanio, salsa bilsisa ong·a (Ezek. 4:6; Chan. 14:34). Daniel aro Parape∙a ki·tapo dakjagringe mesokani donganio nang·na katchinike dakjagringani somoiba dongskaa. Katchinikanio sal sara bilsisa gita ong·gipako jakkala ine name ma·sina gitade an·ching Danielni katchinikanio jakkale somoi gita ong·gipa obostarangko tik ong·e man·anichi ma·sina man·a. An·ching ia ma·sianiko jakkalode anti 70 o 490 salrang donga ine nikgen. Katchinikanio salsara bilsisa ong·ani gimin 490 salrangara 490 bilsirang ong·skaa.

Gabriel indine aganaha je, 490 bilsirang “densotako man·aha” ine Danielna aganaha (Ibri kattao chathak ine agana jekon basakoba “miksongaha” ine pe·skaa). Banoniko densotaha? Ian Dan. 8:14 o janapgipa somoirangni gimin katchinikanionikosa ong·na man·a. Ia 490 katchinikani salrangara somoina katchinikani Dan. 8:14 ona nangepiltaia, aro iasan mangmang Dan. 8 o nikaniko talatna amgijaniba ong·a. Indake an·ching Gabrielni ia katchinikani baksa Danielni batanggimin odhaio u·ina amgijanina dakchakna re·baaha aro uan 2,300 salrang ong·a.