---
title:  Bilsi 1844
date:  04/05/2023
---

2,300 katchinikani bilsirangoni skanggipa 490 bilsirangko dingtangmancha skangni Jihudi a·songna aro Jokatgipani re·baona daksogimin ong·a. 2,300 bilsirangni bon·kamgipa bakara Isolni manderangna on·gipa ong·a: Jihudi aro gipin jatrangna on·an baksana salginini torom tambuko rongtalatani aro bon·kame Kristoni gnigipa re·bapilaonaba ong·a.

Skanggipa 490 bilsirangko To Nonggiminni re·baanina jakkalchengaha aro ian A.D 34 o bon·eaha. Bilsi 490 ko 2,300 bilsirangoniko changalatode an·chingna 1810 bilsirang dongrika. Bilsi 1810 ni gnigipako Isolni manderangna jakkala. An·ching A.D 34 oni a·bachenge 1810 bilsirangko on·dapode, an·ching A.D 1844 ona sokbaa.

Torom tambu aro bon·kamgipa salgio bichal ka·ani gimin nampilatani ba rongtalatanina on·gimin seng·ao pangchake Isol, Uni ka·saanina, Uni ka·sachakanina, rongtale janggi tanganina aro ge·etaniko manie janggi tanganiko on·pilskachina gita An·tangni bon·kamgipa mandeni jatna mol·molaniko Para. 14:6,7 o dakaha.

`Levi. 16:16 ko poraibo. Maini a·sel torom tambu rongtalatako man·a aro iara an·chingna nama kattani gimini maiko skigipa ong·a?`

Manderangni pap aro kakketgijani gimin matburungrangni an·chichi torom nokko rongtalatna nangaha. Ian an·ching baksaba apsan ong·a. An·ching Jokatgipako nanga jeni janggiko Nangrimatani Salo matburungrangko so·otanichi mesokgipa ong·a aro iasan bichaloni jokna on·gipa rama ong·a.

`Levi. 23:26–29 rangko poraibo. Isol bichalni salo Uni manderangna maidakgipa ge·etaniko on·aha aro uara da·alo an·chingna maidakgipa miksonggipa ong·a?`

Israelrang “uamangni janggirangko neng·ataha.” Indake mesokaniara uamangni an·tangtangko sontolate aro an·tangtangni ka·tongrangko porika ka·e nie, uamangni paprangko ku·rachake, gisik pil·e chubatgipa kamalchi a·gilsakni torom tambuko rongtalata gita uamangko rongtalatchina Isolo bi·aniko mesokgipa ong·a.

`Dan. 7-9 aro Para. 14, iarang bichalni kontao ta∙rake tarichina mol·molanina miksonggipa ong·a. Bilsi 1844 oni an·ching bichalni kontao janggi tangenga, aro Parape∙ani nama kattao skanggipa sa·gre indake inwataha, “Uni bichalni konta sokbaaha” (Para. 14:7). An·ching da·alo maiko dakna gita nanggen, “janggirangko neng·atani” ko dakgenma?`