---
title:  Uni Bichalni Konta
date:  29/04/2023
---

### Ia Antina Lessonna Poraiani
Dan. 8, Dan. 9, Ezra 7,Mati 3:13–17, Rom. 5:6–9, Mark 15:38, Levi. 16:16.

> <p>Mingani Pod</p>
> “Aro na∙simang tusiaoni mikrakna da∙ode konta ong∙aha ine ia salko u∙ie iako dakbo; maina an∙chingni bebera∙ani salona bate da∙o an∙chingna jokani sepangaha. Wal bang∙en re∙angaha, sal sepangaha.” (Rom. 13:11, 12).

Bang∙a bilsirangna skang, National Geographic-ni magazineo United Statesni Yellowstone National Parko burung bolgrimko wa·al kam·ani gimin agananiko nikaha. Wa·al kamani ja∙mano burungko nitimgiparang (forest rangers) a·briko gadoe nosto ong·atako man·giminrangni gimin sandie niaha. Saksa nitimgipa bolni ja·pango do·o mangsani wa·al kame tappra pil·e donganiko nikaha. Maiba dake ia nikaniko nina sikjae go·olchi kamgimin do·oko dokkate a·aona ga·akataha.

Dokatani ja∙mano chonbegipa bi·sa manggittam ta∙rakbee sigimin magipani grangrangni ning·aoni ong·katbaaha. Ka·sagipa ma·gipa kenbegnigipa ong·baenggipa obostako u·isoe an·tangni bi·sarangko bolni japangona ra·ange an·tangni grangrangchi ganggopaha. Ua naljokgipa biapona bilangna gita man·genchim; indiba an·tangni bi·sarangko watangna jechakaha. Bebera·giparangni Kristoo naljokanina ian maironggipa noksa ong·a!

Skobikroko Isolni bichalni wa·al an·tango kame Uni kosako ong·aha, aro jerangan Kristoo donga, uarang Uni grangrangni ning·o pangnajolnan naljokataniko man·a. An·chingko salgini songjinmao kakketgipa songdonggiparang ine bichal ka·ako man·na gita Kristo, chisolo papi ine matnangako man·aha. Chu∙gimik jringjrotna gimaatgipa wa·aloniko an·chingko jakgitelatna Ua dos donggipa dake bichal ka·ako man·aha.