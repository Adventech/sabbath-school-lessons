---
title:  Nama Kattako Gipatgipa Dol
date:  13/04/2023
---

Sastroko ning∙tue, ma∙sie poraianichi, skangni Adventistrang ia kattarangni gamchataniko ma∙sianio dal∙roroani gnangchim. Uamang indake ma∙sia je, ia chasongna kragipa Isolo nama katta gnangchim, ian bakbak aganna nanggipa bon∙kaman somoini nama katta ong∙a jekon a∙gilsakko Kristoni re∙baanina tarina gita pilak jat, ma∙chong, ku∙sik aro mandena aganprakna nangchongmotgenchim. Sa∙gre sakgittamni nama kattarangan Adventistrangna uamangni kam ka∙ani a∙bachengaonin didianiko on∙aha.

1874 bilsio General Conference an∙chingni skanggipa a∙song gipino nama kattako aganprakgipako (skanggipa missionary) Europeona watataha. Ellen G. White John Andrewsko “chingni gadango kam ka∙na changbatsranggipa” ine mingaha. Andrews komibeoba mingsni ku∙sikrangko aganna man∙achim, Niam Gitalko mikosto mingna man∙achim aro Niam Gitchamni bang∙batakon ma∙siachim. Uan namen skia man∙gipa gisik seng∙gipachim, ki∙tap serakgipachim, bil gnange skiprakgipachim aro Sastroni gimin chu∙ongbee skia man∙gipachim.

Indakgipa mandeko maini gimin bebera∙giparang bang∙gijagipa biapona watatgen? Maini gimin “kam ka∙na changbatsranggipako” a∙gitalgipa kam ka∙ani a∙baona watatgen? Aro maini gimin uara re∙angna skangachim? Uni jikgipara adita bilsirangna skang mangmang siahachim. Maini gimin uara nokdangko aro ripengrangko Americao gale donange uni dedrang sakgni baksa a∙gitalgipa a∙songona re∙ange Kristoni kamni a∙sel kengniko chakna skengachim?

Mingsa mangmang a∙selsan gnang. Ua indake bebera∙aha je, Jisu bakbakan re∙baenga uni gimin bon∙kaman somoini bebeni nama kattara a∙gilsak gimikonan sokangna nangchongmota.

An∙chingni itihas jolgimikan, an∙chingni seng∙batsranggipa aro nambatsranggiparang bon∙kaman salni Isolni nama kattako aganprakna gita a∙gilsak gimikonan songreangaha. Uamangara skigiparang, sanna-bananio kam ka∙giparang, pamongrang, game cha∙giparang, gari tarigiparang, mistrirang, aro ma∙mantiko badinggiparang ong∙achim. Mitamrangde toromo kam ka∙giparangchim indiba bang∙an toromo kam ka∙giparang ong∙jachim. Uamangara ramramgipa memborrang ong∙achim jemangan Jisu bakbakan re∙baenga ine bebera∙aha.

`Para. 14:6; Wat. 1:8 aro Mati 24:14 rangko poraibo. Ia podrango maia apsananirangko na∙a nika?`

Jringjrotni nama kattako aganprakaniara a∙gimikonan sokangaha. Uan a∙gilsakni chel∙batsranggipa bakrangonan sokangaha. Uan pilak jat aro ku∙sikrangonan sokangaha. Bon∙kamaode, uan a∙gilsak gimikon gipgen. United Nationsni ra∙chakgimin a∙gilsakni dam 235 a∙songrangoni dam 210 a∙songrangona an∙chingni nama katta sokangaha ine ma∙sina baditan aiao inmanani ong∙a.

`Sa∙gre sakgittamni nama kattako pilak “jat, ma∙chong, ku∙sik aro manderangona” gipatna dakchakanio na∙ara maiko dakna man∙gen aro maikai na∙ara nambate dakna man∙gen?`