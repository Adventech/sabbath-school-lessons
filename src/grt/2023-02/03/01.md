---
title:  Jringjrotni Nama Katta
date:  08/04/2023
---

### Ia Antina Lessonna Poraiani
Para. 14:6-12; 1 Kor. 15:1-4; Rom. 3:24-26; 1 Pit. 1:18-20; Mati 28:19,20; Wat. 1:8.

> <p>Mingani Pod</p>
> “Aro anga salgini jatchio bilanggipa sakgipin sa∙greko nikaha, ua a∙ao donggiparangna aro pilak jat aro ma∙chong aro ku∙sik aro mandena aganprakna jringjrotna nama kattako man∙e, gam∙bee indine aganaha” (Para. 14:6).

Skangni Israelo, jensalo uamangni samtangtango donggipa songsarekrangara bang∙a isolrangko olakkigiparang ong∙achim, bolni aro ro∙ongni isolrangko olakkiachim, Israelna rongtalgipa, altue ma∙sina amgipa, bil gnanggipa bebera∙ani kattakora Deut. 6:4 o nikna man∙achim: “Knabo, O Israel, an∙chingni Isol Jihova saksasan.”

Chasong jolgimikan, Shema-ko (Isolo bi∙anina on∙gipa bimung, jekon “knaa” ingipana Ibri kattao pangchake ra∙aha) minganiara Jihudirangko uamangko dol ge∙san ong∙atgipako aro saksan bebegipa Isolko olakkigiparang ine uamangko dingtangmanchagipa manderang ine ma∙sianiko gisik ra∙atani ong∙a.

Seventh-day Adventistrangna, Para. 14 o janapgipa sa∙gre sakgittamni kattarangan an∙chingni Shema ong∙a. Uan an∙chingni bebera∙aniko mesokgipa katta ong∙a. An∙ching manderang ong∙e sawarang ong∙a uko uan talata aro a∙gilsakna an∙chingni kamara maia uko talata. Kan∙dike aganode, an∙chingni dingtangmanchagipa katchinikanio an∙chingko mesokaniko Para. 14:6-12 o talataha aro ianon an∙ching nama kattako a∙gilsakna an∙chingni aganprakna skaniko nikna man∙a.

Ia antini lessono, an∙ching Para. 14:6-12 ko name poraina a∙bachenggen, indiba an∙ching iako Isolni an∙chingni ka∙tongna agananiko knae ka∙sachakani mikronrangchi name poraianiko dakgen.