---
title:  “Jringjrotni” Nama Katta
date:  10/04/2023
---

Para. 14:6 o, sa∙gre sakgittamni nama kattani a∙bachengani, maidake a∙bachengachim, name nibo: “jringjrot” ba “jrongjrotna” ingipa nama katta dongchapa. Nama kattani ning∙tuaniko an∙ching u∙ijaode, sa∙gre sakgittamni nama kattani chu∙gimik miksonganikon an∙ching ma∙sijawa. An∙ching nama kattako u∙ijaode Isolni bichalni kattako ba Babylonni ga∙akaniko ba matburungni chinko mamung saloba namedake ma∙sijawa.

`1 Kor. 15:1-4; Rom. 3:24-26 aro Rom. 5:6-8 rangko poraibo. Ia podrango “jringjrotni nama kattako” maikai mesokaha? Iano an∙chingna maia dal∙bea ka∙donganiko on∙a?`

Nama kattara Kristoni an∙chingni paprangna siani, Uni rasongarigipa chakatpilani aro Uni pangnan an∙chingna ka∙saani aro simsakani bebera∙na amsokpil∙gijagipa namgipa kobor ong∙a. Uni jokgimin an∙chi aro Uni chakatpilani bilo bebera∙achi, an∙chingara papni sasti aro biloni jokatako man∙aha. Watata Paulni chanchianirangko Kristo dilaha aro Kristoan uni skiani aro skiprakani ja∙pang ong∙achim. Datkapako man∙gimin Kristo uko matnangako man∙aoniko aro uni batanggimin janggi tangao dos dakaoniko pi∙okaha. Chakatpilgimin Kristo una da∙o nanggipa bilko on∙aha aro re∙bapilenggipa Kristo una mikkangchina ka∙donganiko on∙aha.

Rom. 5:6-8 o ia mingbri mongsonggipa chanchianirangko nibo:

1. An∙ching ka∙sachakachi indin toromi ine chanako man∙aha.
2. Ka∙sachakanian Isolni toromi ong∙aniko parakani ong∙a.
3. Jisuko bebera∙achi ra∙chakgiparangko ka∙sachakani toromi ong∙ata.
4. An∙chingni papi ong∙engpition Isolni ka∙saaniko mesokaha.

Kristoni ka∙sachakaniara man∙na kragijagipa aro kam ka∙e man∙na amgijagipa ong∙a. Jisu saknaabegipa, sa∙dikbegipa sianiko siaha je sianikon gimagimin papirang sigenchim. Ua Pagipani papni kosako chu∙gimik ka∙onanganiko ba bichalko chagronge nikaha. Uan jegalako man∙ahachim jedakode an∙ching ra∙chakako man∙gen. An∙chingni signiko Ua siaha, jedakode an∙ching Uni janggi tanganiko tangna man∙gen.

Indide, ian aiao inmanani ong∙ja je, janggi jokaniara bebera∙achi aro niamni kamrangoni ong∙gija ong∙chongmotna nanga. An∙chingara maiko on∙dapna man∙genchim, an∙chingni nambatsranggipa, Gisik Rongtalgipan gapgipa kamrangara, Kristo an∙chingna chisolo maiko dakaha una maiko on∙dapna man∙kugenchim?

Aro ia janggiko jokatna daksamsoanikora jringjrotni salna skangan donmanahachim (2 Tim. 1:9; Tit. 1:2; Eph. 1:4), jekon maini gimin iako “jringjrotni” nama katta ine mingachim, uko talatna dakchaka. A∙gilsakko ong∙atna skangan, maia ong∙genchim uko Isol ma∙siaha aro unigimin ua a∙sel ong∙ani sokbaahaon uko namatna gita Ua janggiko jokatna daksamsoaniko donaha.