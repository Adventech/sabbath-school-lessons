---
title:  Ka∙sachakanian Gapgipa Ka∙dongani Ki∙tap
date:  09/04/2023
---

Bang∙bata manderangan Sastroni bon∙kamgipa ki∙tap, Parape∙a ki∙tapni gimin chanchion, uamang Isolni ka∙sachakani giminde chanchija. Isolni bon∙kaman salni nama kattani gimin uamang chanchibewalon, uamangni chanchianirangara kenbegnigipa matburungrang, aiao inmangipa chinrang aro nikronggijagipa noksarangni giminsa ong∙bataia. Parape∙ani ki∙tap bang∙a manderangkon kenata, aro ian rasonggribeani ong∙a maina ia ki∙tapara ka∙sachakani aro ka∙donganian gapgipa ong∙a. Chong∙motan, kenbegnigipa matburungrang aro mikkangchi ong∙gnigipa a∙rik-sanalani aro dukni somoirangni gimin mikrakatani gisepon Isolara an∙chingna Uni jokatanio katchana gita a∙selrangko on∙kuenga.

`Para. 1:1-3 aro Para. 14:6 rangko poraibo. Ia podrangara Parape∙a ki∙tapni giminsan ong∙aigija indiba “jringjrotni nama katta” ni giminba maikai an∙chingna agana?`

Parape∙a ki∙tapara Jisuni giminan ong∙a. Ian Uni manderangna Uni nama katta ong∙a aro ian bon∙kamgipa salrango donggipa Uni mondolina dingtangmancha kragipa aro meligipa ong∙a. Ian an∙chingni bon∙kaman somoina ka∙dongani, ka∙sachakanian gapgipa nama katta ong∙a. Ki∙tap jolgimikon, Kristoko so∙otgimin Mes Bi∙sa ine talataha aro parape∙gimin bebeko poraigipa, ma∙sigipa aro manigiparangna pattianiko ku∙rachakaha.

Para. 1:5,6 o janapani gitade, Jisuan “an∙chingna ka∙sagipa aro an∙chingni paprangoniko An∙tang an∙chichi an∙chingko jokatgipa aro Ua an∙chingko songnok aro Uni Isol aro Pagipana kamalrang ong∙china dakaha.” Kristoon an∙chingara kema ka∙ako man∙aha. Ka∙sachakanian an∙chingni batanggiminko kema ka∙aha, da∙o an∙chingko bilakata aro an∙chingni mikkangchina ka∙donganiko on∙a. Chong∙motan, Kristoo an∙chingara papni sasti aro biloni jokatako man∙a aro salsao bakbakan an∙chingara papni mikkangoniko jokatako man∙gen. Ian Sastroni bon∙kamgipa ki∙tap, Parape∙a ki∙tapni nama katta ong∙a.

Aro ian bakbak aganna nanggipa katta ong∙a, salgini jatchio bilangenggipa “jringjrotni nama katta” donggipa sa∙grechi skanggipa mesokaha.

Nama katta? Kristoo bebera∙achi jokataniko man∙anima? Kristoni an∙chingna sichakanima? An∙ching maiko dakna man∙a, iani gimin ong∙ja indiba Kristo an∙chingna maiko dakaha iani gimin, jringjrotni janggiko ku∙rachakanima? Iarang pilakan sa∙gre sakgittamni nama kattani a∙bachengaoma? Oe uan ong∙a.

Indide, iana aiao inmanani ong∙ja je, uarangara an∙ching be∙gimin aro duk chakgipa manderangna ka∙dongani aro ku∙rachakani gnanggipa ka∙sachakanian gapgipa nama kattarang ong∙a.

`Parape∙ao mesokgimin gita, matburungrangna aro bon∙kaman salna mikrakatanirangnasa gisik on∙na altubatgenchimoba, an∙chingara maikai iarang pilakkon Parape∙ani gamchatbatsranggipa nama katta baksa: Kristoni an∙chingni palo An∙tangko boli on∙chake siani baksa namchachae gisiko nangna man∙gen?`