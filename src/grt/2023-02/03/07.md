---
title:  Chanchidapani
date:  14/04/2023
---

Budbar salni poraianio an∙chingni an∙ching an∙tangna bate dal∙batgipani bak ong∙pana nangani gimin aro an∙chingni bakkandikgipa janggi tangani, bang∙bata changon ong∙sia, nosto ong∙gimin aro ka∙dongagri janggi tanganirangna bate dal∙batgipani gimin bang∙bate chanchianiko dakbo. Ia skaniara namen orto gnanggipaba ong∙a. Be∙eni gita an∙chingara chongiparangsan aro chubanda taning gnanggiparangsan ong∙aia.

Ia chongipa bimangrangara uamangko duulgipa tosokgijagipani mikkangode maia mangmang? An∙chingni samtangtango aro an∙chingni nalsao inditan chansok-mingsokpilgijagipa dongengo, na∙a an∙tangna mangmang janggi tanganiara, maiba nang∙na dal∙batgijagipana janggi tanganiara songjinma dal∙begipani jatchio kuturi ge∙sao ketchange janggi tanga gimikna donga gita ong∙aia. Jisuo an∙chingna on∙gimin jringjrotni janggiko man∙na ku∙rachakaniko aganprakna janggi tangana bate maia dal∙batgipa, mikkim gnangbatgipa aro rasong gnangbatgipa dongkugen?

“Isolni nokkolrang an∙tangtangko rongtalgipa kamna on∙kanganichi uamangni mikkangrango rongchingatani aro teng∙sudapaniko man∙e, salgioni watatgipa nama kattako aganprakna gita biapsaoni biapsaona skelbakkel re∙ongkatanggen. Hajalni hajal ku∙rangrang mikrakatani kattarangko a∙gimikon aganprakgen. Isolni manderang aiao inmanani kamrangko ka∙gen, sagiparangko an∙sengatgen aro chin aro dil∙dil ong∙gnirangko dakgen. Uachi Satanba aiao inmanani kamrangko ka∙pagen aro salgioni a∙aona wa∙alko ga∙akonatgen. Indake a∙gilsakni manderang bebera∙atangtango chadengna nanggen.” –Ellen G. White, The Great Controversy, jak 612.

**Chanchirimna sing∙anirang**

`“Adita manderang angna lekka see, gittamgipa sa∙greni nama kattaan bebera∙achi toromi ine chanako man∙ani nama katta ong∙ama ine sing∙aniko dakaha, aro anga indine aganchakaha, ‘Gittamgipa sa∙greni nama kattaan ong∙a.∙ ” –Ellen G. White, The Advent Review and Sabbath Herald, April 1, 1890. Bebera∙achi toromi ine chanako man∙aniara sa∙gre sakgittamni nama katta baksa maia nangrimani gnang?`

`“Jringjrotni nama katta” ingipani gimin chanchianiko dakbo. Nama kattani bidingo jringjrot ine inaniara maia?`

`A∙gilsakni bang∙a a∙songrangon Seventh-day Adventistrang dongaha ine inani ortoara maia? An∙chingni krenge kam ka∙anirango Isolni pattiani gimin iara maiko agana? Apsan somoion, nang∙ni mondoli, nang∙ni Sabbath Skul mangba, Isolni kamko matchotanio maia dal∙bata kamko dakna man∙gen?`