---
title:  A∙gilsak Gimikona
date:  12/04/2023
---

`Para. 14:6 ko poraitaibo. Jringjrotni nama kattako skiprakani sima ariara maia, aro maini gimin iana aganchakaniara an∙chingna aro an∙chingni kamna aro mondoli ong∙e, an∙chingko okamanina gamchatgipa ong∙a?`

Sa∙gre sakgittamoni skanggipa sa∙greni bakbakan aganna nanggipa, bon∙kaman somoini nama kattani gitade, ia “jringjrotni nama katta” kora pilak jat, ma∙chong, ku∙sik aro mandena aganprakna gita nanga. Ia kaman namen mikkim gnanggipa, namen dal∙gipa aro gimikko man∙gopgipa ong∙a. Ian an∙chingni nambatsranggipa krenganiko aro an∙chingni chu∙gimik on∙kanganiko dabia. Ian an∙chingko an∙tangna mangmang gisiko nangaoniko Kristoni kamna gisik nangaona dila. Ian an∙chingko an∙ching an∙tangtangna bate maiba dal∙batgipa baksa gisik nangata aro an∙ching an∙tangni apchongipa gisikrangoniko dal∙batgipa nikaniona an∙chingko dila.

`Mati 28:19, 20 ko poraibo. Maikai ia podrangara skanggipa sa∙greni nama katta baksa melia?`

A Quest for More: Living for Something Bigger Than You, ingipa ki∙tapo, Paul David Tripp, mande sakantini gisikni gita an∙tangtangna bate maiba dal∙batgipa baksa bak dongna nanganiko indine agana: “Uamangni janggirangna bate maiba dal∙batgipani bak ong∙na gita manderangara ong∙atako man∙ahachim. Pap an∙chingko an∙chingni janggirangko an∙chingni janggi tangani bimangona chepataha. An∙chingko an∙ching an∙tangni giminsan chanchiaigipa chongipa songnokoniko jokatna aro jringjrotni miksonganirangna janggi tangna aro Isolni songnokni katchaaniko man∙china an∙chingko jakgitelatna Kristoni ka∙saaniko on∙aha.”

Isolni kamo bak dongpaana bate didiatako man∙batgipa, chu∙sokbatgipa, man∙pilskaani batgipa mamungba gri, Isolni simsakanichi ia rakgipa kamko mande an∙tangni bilchi chu∙sokatna amana bate dal∙bate, apalbate chu∙sokatna kam ka∙aha. Para. 14 o on∙gipa Isolni ge∙etanian Uni mondolina on∙gipa kamoni dal∙batsranggipa ong∙a. Jisuni gnigipa re∙bana skang Isolni tosokgijagipa ka∙saaniko parakna gita salgini dal∙batsranggipa kamna an∙chingni janggirangko on∙china ian gisiko nange mol∙molani ong∙a.

`Na∙a an∙tangna bate maiba dal∙batgipao bakko man∙anio nang∙ni chagronge nikaniara maidake ong∙achim? Ua chagronge nikaniara maikai nang∙ko ia salni poraianiko ma∙sibatna dakchaka? Aroba, a∙sak-salgisako jringjrotna dingtanganiko ong∙atna gita a∙sak-salgisakko Ong∙atgipachi jakkalako man∙ana bate maia dal∙batgipa ong∙na man∙genchim?`