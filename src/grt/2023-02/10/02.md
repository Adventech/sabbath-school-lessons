---
title:  Mandeni Mikrono Ong∙a Ine Nikgipa Rama
date:  28/05/2023
---

Bon∙kamani salrangni gimin aganengon, Jisu bilakgipa mikrakataniko aganaha, “Maina Kristo dakgiparang, aro katchinika dakgiparang ong∙kate, chinrang aro aiao inmananirangko mesokgen, maikai, ong∙na man∙ode, segiminrangkoba brangatgen.” (Mark 13:22). Segiminrangara sawarang? Ua ja∙mano indine aganaha, “Aro ua singga gam∙beamung an∙tangni sa∙grerangko watatgen, aro uamang balwa dambrioni, chong∙motan salgini chon∙kamaoni chon∙kamaona, uni segiminrangko rimchimonggen.” (Mati 24:31). Jensalo chon∙kamani salrango tol∙napaniara inditan bilonggen je, kakketgiparangba tol∙napanio ga∙akna kenani donga, ian adita kenna nanggni ong∙jama?

`Parape∙a 12:9 ko poraibo. Sawa Satanchi tol∙napaniko man∙aha? Ia kattarangko an∙chingara maikai ma∙sina man∙gen?`

Beben, chasong jolgimiko dongaha gitan, chon∙kamani salrango Isolna kakketgipa manderang aditade donggen. Indiba Satanni tol∙napaniara baditan apale gipangachim, iano agangipa kattarang, uko mesoka.

`Toe Skia. 14:12 ko poraibo. Maia bilakgipa mikrakataniko iano aganaha?`

An∙tangtangna ong∙a ba ong∙ja, nama ba namja, ianikri basee janggi tangna gita manderangara bang∙a changon nama aro namgijako baseani bilo pangchake ja∙rikna agananiko man∙a. Indiba Sastro indine agana je, an∙ching pilakan papirang ong∙a, pilakan ong∙siaha (Jer. 17:9, Rom. 3:9–18), uni gimin an∙ching an∙tangtangni chanchianirango ka∙dongchaknade da∙o ba ja∙mano namgijaona sokangna ba namgijako dakna sesogimin gita ong∙nasipila. Chasong jolgimikon manderangni chanchianiko ong∙nikahani gimin, bang∙bea namgijanirang ja∙napbaaha. Chong∙motan, uamang uamangni nikanio ong∙nikako ja∙rikaha.

Indake dakani pal, an∙ching an∙tangtangko Isolni Kattao sim∙bolna nanggen, aro Gisik Rongtalgipana an∙ching an∙tangtangko on∙kangengon, Uni Kattaoniko, bebeko aro namako skie ra∙na nanggen. An∙ching an∙tangtangni jakkalgipa ostrorango, ba an∙tangtangni chanchianiomangba ka∙dongchakaiode, Satanni tol∙napanina an∙ching altubegipa nisan ong∙na ama.

`An∙tangtango ka∙dongchake, ba Isolni ska ong∙a ine bebera∙genchimoba, namgijako kam ka∙gipa manderangni gimin toe agananirangko chanchiate nibo. Ia misilgipa ong∙a obostarangoniko an∙chingara maiko skie ra∙na man∙gen?`