---
title:  'Babylon: Salko Olakkiani Ja∙pang'
date:  30/05/2023
---

Salko olakkiani Egypt, Assyria, Persia, aro Babylono namen bilaka. James G. Frazer an∙tangni segimin ki∙tap The Worship of Nature ingipao indine agananiko dakaha, “Skangni Babylono, salko olakkiania skangni chasongonin ong∙baaha.”—Volume 1, jak 529. Ian aiao inmanani ong∙naba donga indiba basakobade Babylonni salko olakkianirang Niam Gitchamo Isolni manderango olakkiani bewalo salangako man∙aha.

`Eze. 8:16 and 2 Raja. 23:5, 11 rangko poraibo. Israel aro Judao salko olakkina salangako man∙ani bidingo katchinikgiparang maiko seaha? (Rom. 1:25 koba nibo.)`

Ezekiel katchinikgipa, jean Danielmung apsan somoio dangdikaniko dakachim, ua indakgipa noksako talataha je, Isolni mitam manderanga an∙tangtangni janggilrangko Isolni torom nokchina janggilate salaramchipak mikkangskae salko olakkienga. Salko Ong∙atgipako olakkiani pal, uamang salkosa olakkiskaenga.

Parape∙a 17 o, Johan, salko olakkianiko man∙chape, Babylonni niamrangni Kristian mondolirangona napbaani somoiko talata jean ong∙nikaigipa chasongo ong∙genchim. Constantine-ni kosakgilgil gisik pil∙ania, brigipa ritcha bilsirango Rome Songnoko dal∙bea katchaaniko ong∙ataha. Constantine salko olakkianina namen bilakgipa skani gisik dongachim. Namen mingsingbegipa itihasko serakgipa mande Edward Gibbon indine seaha, “Salko a∙gilsak gimikchin amchepako man∙gijagipa dilgipa aro Constantineko rakkigipa ine maniaha.”—The History of the Decline and Fall of the Roman Empire, chapter 20. A.D. 321 bilsio, Constantine skanggipa “Sunday law” ko pass ka∙ataha. Ia parakani indine ong∙aha, “Salko mandera∙ani salo, bichal ka∙giparang aro songjinmarango songdongenggipa manderang neng∙takchina aro pilak karkanarang chipako man∙china.”—Edict of Constantine, A.D. 321. Ia niamara Robibar salko manidraatna Constantineni ning∙o kam ka∙giparang gimiknade ong∙ja, indiba ia niamara Romni manderangni gisikrango Robibar salko manina bilakdapataniko dakaha.

Iani ja∙man ong∙bagipa bilsirangosa rajarang aro pope-rang a∙songni niamrangchi aro mondolini dolrangchi Robibar salko manichina niamrangko dakbaaha jean da∙alonaba gipin Kristianrangnade ong∙kuenga. Rakgipa bebeni bidingo baditan bilakgipa dakmesokani ong∙aha je, bang∙a manderang maioba bebera∙ani gimin, ba ja∙rikahanina, uko ong∙a ine channa man∙ja.

`Kristian mondolirango Robibar salko olakkiani baditan dongachim, samtangtangchiko niwilwale niatbo. Sastanni tol∙napanirangara baditan giprorona man∙achim, iani bidingo ia bebeara an∙chingna maiko skie on∙na man∙gen? Changsatai, mandeni siani ja∙mano chanchibewalanio, maiasa mangmang an∙chingni naljokani ong∙aigenchim?`