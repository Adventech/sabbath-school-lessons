---
title:  Katta Manianina Ka∙sachakaniko On∙a
date:  01/06/2023
---

Gitchakmrang aro gitchakko gangipa me∙chik, matburung gitchako asonge, an∙tangni ringchakaniko sualrikrikengon, a∙gilsakara Babylonni tol∙a skianirangchi pekatako man∙aha. “Babylonni ringani” ni bidingo aganengon, Ellen G. White ia agananiko rongtalbee dakaha: “Ua ringaniara maia? Ian uni tol∙a skianirang ong∙a. Ua a∙gilsakna brigipa ge∙etanio janapgipa Sabbathni palo ong∙gijagipa sabbathko on∙aha, aro ua tol∙aniko agantaitiaha jekon Satan Edeno Hobana aganchengahachim,—chong∙motan, mande sion janggide tangkuaia.”—Ellen G. White, Review and Herald, Dec. 6, 1892. Ia ong∙gijagipa skianirang millionni millionrangko bebera∙ataha. Iani a∙sel Isol An∙tangni manderangna, tol∙a skianirang dongkuengoba, bon∙kamgipa mol∙molaniko dakkuenga.

`Para. 18:4, 5 ko poraibo. Ga∙akgimin toromni dolrango ong∙kuenggipa manderangna Isolni mol∙molaniara maia?`

An∙ching nikbagenchim ong∙omangba, agantaitaina krakuaia, bang∙a Isolni manderang Sastroni skianirangko chu∙gimik ra∙chakkugijagipa toromni dolrango ong∙kuenga. Uamang Sastroni bebeko u∙ijaenga. Isolni ka∙sariri okamanide namen parak ong∙a: “Uoni ong∙katbabo, O Angni manderang, maikai na∙simang uni paprangmung bak man∙pajawa, aro maikai na∙simang uni dukko man∙pajawa.” (Para. 18:4).

`1 Johan 3:4 ko poraibo aro Rom. 14:23 baksa nisusabo. Sastroara maikai papko talata? Ia Sastroni kattarangara maikai nangrimaniko mesoka?`

Papara Isolni niamko pe∙anian ong∙a. Niamko manina gita je mandenaba mingsa cholde tanggipa Kristoo donggipa bilo bebera∙achisan mangmang man∙aia. An∙chingara bilgrigiparang, chanchianio kimkimgijagipa papi manderang ong∙a. Bebera∙achi an∙ching Kristoko ra∙chaka, Uni ka∙sachakanian an∙chingni batanggimin kamrangna nampilataniko dake bil gnang ong∙ataniko dakata. Ua an∙chingna “Uni bimungna, pilak jatrango bebera∙ani maniana, chinga ka∙saako aro watata ong∙ako man∙aha.” (Rom. 1:5). Isolni niamko manigijagipa mondolirango donggipa An∙tangni manderangna Salgini mol∙molaniara bebera∙a gnang uanoni ong∙katbaanian ong∙a. Sabbathko rakkienggipa mondolirangni Adventistrangna Uni mol∙molaniara pilak an∙tangtangna chanchianirangko, namako dakna mandeni jotton ka∙aniko watgalanian ong∙a aro katta manie bebera∙achi Kristoni ka∙sachakanio janggi tangchina okamanian ong∙a jean paponiko aro uni namgijaoniko an∙chingko jokatgenchim. Aro niamna jedake Israelni kakket ong∙ania (Deut. 4:6) a∙gilsakna bilakgipa sakki ong∙aha gita, an∙chingni kakket ong∙aniba bilakgipa sakki ong∙e, Babylononiko manderangko ong∙katatchina dakchakgipa dilani ong∙na man∙gen.