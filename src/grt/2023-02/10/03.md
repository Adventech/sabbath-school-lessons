---
title:  Sigijani Bidingo Gitchamgipa Tol∙ani
date:  29/05/2023
---

`Para. 16:13, 14 aro Para. 18:2, 23 rangko poraibo. Me∙mang muni puani bidingo na∙ara ia podrangoniko maiko nikna man∙a?`

“Korerangni dongram” ba “korerangni gisikrang” ba “me∙mang muni puani” ine agangipa kattarang pilakan diabolni kamko mesoka. Uni giminsa chon∙kamani salrango dal∙begipa tol∙naparangna mikrakataniko an∙chingni man∙aniara aiao inmanani ong∙a, mingsa tol∙napaniara ian je, “janggini sigijanian” ong∙a. (Ellen G. White, The Great Controversy, jak 588 ko nibo).

Beben, uarangko da∙ororo somoio nikna namen altubeani ong∙a. Kristianrangchi gapgimin a∙gilsakomangba, janggini sigijani bidingo chanchianiara mongsonggipa Kristianni skianian ong∙a. Bang∙a Kristianrang indine bebera∙a je, mande sion, jokgiminrang salgichina re∙anga aro gimagiminrang norokchi re∙anga. Toatna gita, mingsingbegipa evangelist Billy Grahamni simano, “Billy Graham da∙ode salgio Jisuni ka∙sagipa jakpongrango dongenga” ine an∙ching badita changna knaaha? Indakgipa skianirangko skichakramrangoni, klassroom, aro mande sion gilja ka∙mitingo bang∙a somoirangon indine skiprakaniko daka.

`Agan. 9:5; Job 19:25–27; 1 Thess. 4:16, 17; aro Para. 14:13 rangko poraibo. Mande siani ja∙mano mai ong∙achim, iani bidingo Isol An∙tangni manderangna maia rongtalbegipa talataniko on∙aha, aro an∙chingara ka∙donganiko banoniko man∙gen?`

Babylonni mingsa tol∙napaniara siani bidingo tol∙e skianian ong∙a jean janggini sigijaniko mongsonggipa skiani ja∙pang ja∙dil ine ra∙ahachim, ian me∙mang muni puaniona dilanggipa ong∙a. Sigiminrang maiaba bimango siani ja∙mano janggi tangkua aro an∙ching baksa agangrikaniko dakna man∙a ine na∙a bebera∙ode, indide Satano donggipa chansokgijagipa tol∙naparangoniko nang∙ko chel∙chakna maia naljokani dongkua? Saoba jean nang∙ni sigimin ma∙gipa ba degipa, ba saoba nang∙ni ka∙sagipa mande, rang∙gitik mikkangpa∙e nang∙mung agangrikaniko dakgenchimode, na∙ara baditana kingking altubee tol∙napaniko man∙genchim? Indakgipa obosta batanggimin somoio ong∙aha, aro beben, an∙ching chon∙kamani somoiona sepangrorobaon, changsatai apsangipa obostarang ong∙chongmottaigen. An∙chingni mingsa mangmang naljokanide Sastroni skianio kimkim ong∙e ja∙dil su∙gimin ong∙e chadengachi aro siani bidingo Jisuni gnigipa re∙baani somoiona kingking tusikuenga ine Sastroni skianio rim∙kingkingachisan mangmang naljokani ong∙aigen.

`Da∙ororo somoio maidakgipa me∙mang muni puanirang dongenga? Maina Isolni Kattao kimkim ong∙e rakkianisan mangmang an∙chingni naljokani ong∙aia?`