---
title:  Bichalni Nama Katta
date:  22/04/2023
---

### Ia Antina Lessonna Poraiani
Para. 14:7; Git. 51:1–4; Para. 20:12; Dan. 7:9, 14, 26; Para. 4:2–4; Para. 5:1–12.

> <p>Mingani Pod</p>
> “Isolna kenbo, aro una rasongko on∙bo; maina uni bichalni konta sokbaaha. Aro salgiko aro a∙ako aro sagalko aro chirangni chimikrangko dakgipako olakkibo.”(Para. 14:7).

Sastroo seanirang ma∙sianio skangna bate rongtalbatgipa ong∙aniara, Isol bichal ka∙gipa ine ma∙sian ong∙a, jean ta∙rake ba ka∙sne, mingsa ba minggipin gita, je bichalan da∙alo chu∙ongkuja – ua bichal re∙baenga aro Isol An∙tangan una kam ka∙gipa ong∙gen, “A∙gimikko bichal ka∙gipa” (Aba. 18:25; Git. 58:11; Git. 94:2; Git. 98:9) ong∙gen. Aroba Paul an∙tangan indake seaha: “Uni gimin an∙ching sakanti an∙tangni gimin Isolna agane on∙na nanggen.” (Rom. 14:12).

Ian kenbegnigipa chanchiani ong∙jama? Ning∙tuanirangko u∙igipa Isolni mikkango an∙ching an∙tangni kamna aganchakaniko on∙na gita nanggen, aro Isolan “Kam mingantiko namoba namjaoba, donnuani mingantiko, Isol bichalona ra∙bagen.” (Agan. 12:14).

Da∙o, Isolni bichal ka∙aniara namaniko aro ka∙sachakaniko parakan baksana Ua jokatako man∙gipa aro gimaako man∙giparangnaba kakket aro ka∙sachakanichisa kam ka∙aha.

Ia antio an∙ching salgisak-a∙gilsako dal∙begipa dakgrikanio nangate ning∙tugipa pangchakanina oprakaniko dakanggen, aro dingtangmancha Isolni kakketgipa manderangni naljokna amgijagipa “re∙baenggipa bichal” (Wat. 24:25) o janapgipa ong∙gnini giminba nianggen.