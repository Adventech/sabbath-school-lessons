---
title:  Jisu Kragipa Ong∙a
date:  27/04/2023
---

Para. 5:1–3 rango, changsatai an∙ching singhasonko nikna man∙aha. Paksamgnio segimin kingsa ki∙tapko mesokaha. Ian rongtalgipachi mohor su∙ako man∙aha, aro salgio ba a∙gilsako darangba ua mohor su∙giminko oprakna amjaha. Salgio donggiparang mojingjengako man∙aha. Ian nangchongmotgipa chanchina nangani ong∙aha. A∙gilsakni bon∙kamgipa bichalo sa∙grerang mandeni jatna chakpana man∙jaha. Mohor su∙gimin ki∙tapko oprakna man∙gijanina Johan dukko man∙aha. A∙gilsakoniko pioka man∙gipa me∙aparangoni saksa Johanni ka∙tongna ka∙dongani kattarangko aganaha. Jisuan Isolni Mes Bi∙sa ong∙a, aro Uasan mangmang mohor su∙giminko oprakna kragipa ong∙a.

Para. 5:5 o Johan papchi neng∙nikanirangna bon∙kamgipa aganchakaniko man∙aha. Iano bilsi re∙anggipa katchinikgipa Isolni singhasono bon∙kamgipa bichal ka∙aoni jokna gita rama dilsa mangmangko man∙aha.

“Aro me∙aparangoni saksa angna aganaha, Grapnabe; nibo, Jihuda ma∙chongni singho, Daudni ja∙dil, ua ki∙tapko aro uni chipa sniko ona amaha…so∙otgimin gita Mes Bi∙sani chadengengako nikaha.” (Para. 5:5, 6).

`Para. 5:8-12 ona poraibo. Jisusan mohor su∙gimin ki∙tapko oprakna aro an∙chingko piokna kraa ine parakaton salginirang maidake aganchakaha?`

Jisu, Isolni Mes Bi∙sa pilak mandeni jatko jokatna an∙tangko on∙kanggipa, bichalni ki∙tapko ra∙e oprakaha. Pilak salgirang kusi ong∙e katchae ring∙mitelaha. Uni Satanni dakmajoani kosako cheani, Uni skobikrokni chisolo siani, Uni siaoni chakatpilani, Uni Chubatgipa Kamal ong∙anirang Uni ka∙sachakanina bebera∙achi ra∙chakgiparangna jokataniko on∙aha. Bichal Isolni manderangna bebera∙na amsokpilgijagipa Nama Katta ong∙a. Ian bon∙kamgipa papni sason ka∙aniko aro Isolni manderangko jokataniko aganaha.

Iana bate maichiba ka∙dongatgipa donggenma? Bichalo Jisu an∙chingna chadengaha. Uni chu∙soksranggipa janggi tangani an∙chingko pindapaha. Uni chu∙sokgipa kakket janggi tanganian an∙chingko pindapa. An∙chingo Uni kakketgipa kamrang an∙chingko gital dakatani ong∙a. Uni ka∙sachakani an∙chingko kema ka∙aniko, dingtangataniko, aro rongtalgipa janggi tanganiko bilakatgipa ong∙a.

An∙ching kenna gita nangja. Bichalo Jisu an∙chingna chadenggipa ong∙e Satanni bilrangko amgipa ong∙a. Bichal Isolni manderangna miksonge on∙gipa ong∙a. (Dan. 7:22). Bichalni miksonganiara an∙ching an∙tangtangni namgijaniko sandigipa ong∙gija Isolni namaniko parape∙gipasa ong∙skaa.

`Changsatai, bichalo an∙chingni dal∙begipa ka∙donganiara Jisuan an∙chingni biapo ong∙anian ong∙a. Iasan maina an∙chingni ka∙dongani ong∙a?`