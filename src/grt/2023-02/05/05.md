---
title:  Salgiko Nikatani
date:  26/04/2023
---

Para. 14 o Johan salgio do∙ga oaniko nikaha aro indake okamaniko man∙aha “Iachi dobabo, aro iarangni ja∙mano ong∙na nanggnirangko Anga nang∙na mesokgen.” (Para. 4:1). Jisu, watatarangko salgio torom tambuni ogimin do∙ga gita nama aro namgijani gisepo jringjrotna dakgrikaniko niatchina okamaha. An∙chingba, Johan baksa ua ogimin do∙ga gita niate jringjrotna jokna tarigimin cholko nikatna man∙pagen. An∙ching ia pilak ong∙giparangni gimin salgini dringo tik ka∙anirangna sakki ong∙giparang ong∙a. Nama aro namgijani gisepo nangchongmotgipa dal∙begipa dakgrikani an∙chingni mikkangon ong∙a.

`Para. 4:2–4 ona poraibo. Iarangoniko, Dan. 7 o agangipa bichal baksa meligrikanirangko na∙a nikama?`

Ian singhason donggipa dringni gimin nikani ong∙a. Pagipa Isol salgio janggi gnanggiparangni duulenggipa singhasono asonga. Uano gampretan baksana i∙lirapanichi Isolni bichal ka∙anirangko dakmesokaha. An∙ching Para. 4:4 o me∙apa sak 24 rangni Isolni singhasonni samtangtango dongenganiko nikna man∙aha.

Sak 24 me∙aparangara sawarang? Skangni salrango Israelrang, Levi ma∙chongni kamalrangko bak 24 dake sualaha. Ia kamalrang Isolni manderangko mesokgipa ong∙a. Niam Gitalo bebera∙giparang “seokgimin chasong,” “rajani kamalrang,” ong∙a ine 1 Pit. 2:9 o watata parakaha. Sak 24 me∙aparang salsao Isolni singhasonni samtangtango katchagiparangko ba Kristoni gopramoni chakatao chakatatako man∙e Un baksa salgichi re∙anggipa manderangkoba mesokgipa ong∙naba man∙a. (Mati 27:52, Eph. 4:7,8).

Jedakeba ong∙ja maina, ian nama kattarang ong∙a. Singhasonni samtangtango donggiparang mitamrang a∙gilsakoniko piokako man∙giparang ong∙a. An∙chingni dakmajoako chagrongaha gitan uamangba chagrongako man∙aha. Kristoni ka∙sachakanichi aro Gisik Rongtalgipani bilchi uamang cheaniko man∙aha. Uamangni “gipokgipa ganding” ko gananiara Kristoni kakketanichi paprangko pindape su∙sranganiko mesokgipa ong∙a. Uamangni skorango sonani mukkut donganian nama aro namgijana dakgrikanio chegipa ong∙aniko aro salgini rajani ja∙chong ong∙a ine mesokan baksana bebera∙anirangchi gapatako man∙gipaba ong∙a ine mesokaniba ong∙a.

Salgio singhason donganiko aro uano Isolni asonganiko an∙ching nikna man∙a. Singhasonni samtangtango bang∙a janggi gnanggiparang donga, aro bakbak salgini pilakan ring∙na a∙bachengaha, jeon jange ring∙mitelanirang churoroangaha: “Chingni Gitel aro Isol, Na∙an rasongko, aro mandera∙ako, aro bilko ra∙na krara; maina Na∙an pilakkon dakaha, aro Nang∙ni namnikani gimin uarang ong∙aha, aro dakako man∙aha.” (Para. 4:11).