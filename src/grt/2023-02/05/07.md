---
title:  Chanchidapani
date:  28/04/2023
---

Isolni manderangni bon∙kamani salrango, bichalni somoio aro a∙gilsak bon∙ao ong∙gni obostarangni gimin Katchinikani Gisikchi bilakbee nikataniko nibo.

“Uamangni kadonganiara Isolni ka∙sachakanio pangchaka; uamangni chel∙chakaniara bi∙achi ong∙a. Joshua jedake Sa∙greni mikkango mol’molachim, apsandake dongpittigipa mondoli bnekgimin ka∙tongchi aro kakket bebera∙achi kema ka∙anina aro jokataniona Baltigipa Jisuchi mol∙molgen. Uamang an∙tangtangni paparigipa janggi tanganiko ma∙sigen, uamangni bilgrianiko aro gamchatgijaniko nikgen, aro uamang an∙tangtangko nion, ka∙dongagri ong∙na tarigiminrang ong∙a ine nikgen. Jedake Joshuako champengaha gita, uandaken dakmajogipa, uamangni sambao chadenge uamangko matnanggen. Ua uamangni mitchibegipa gandingrangko aro cholono chu∙onggijaniko mesoke on∙gen. Ua uamangni bilgrianiko aro gisik seng∙gijaniko, uamangni mitelpilgijaniko, Kristo gita ong∙gijani jerangan Piokgipako mandera∙gijani ong∙achim, uarangko….Isolni manderang bang∙a kamrango dosi ong∙gipa ong∙a. Diabol papni gimin namen ma∙sigipa ong∙e chugipa gadango dakmajoaniko ra∙bae indake agana: “Isol angko aro angni sa∙grerangko An∙tangni dongaoniko watbrangate, apsangipa doschi pap ka∙giparangna boksisko on∙skagenma? O Gitel, kakket bichalchi Na∙a indake dakna amgipa ong∙a. Nang∙ni singhason kakketanio aro bichalo chadengatako man∙jawa. Kakket bichalko dabiania uamangni kosako parakataniko on∙ani ong∙a. Indiba Kristoko ja∙rikgiparang pap ka∙anio, uamang an∙tangtangko diabolni sasonna on∙jaha. Uamang an∙tangtangni papko dongale Gitelko sontolan baksa duk kaliman baksa sandiaha aro Isolni an∙chingna kam ka∙anio mol∙molaha. Ua jean kragijagipa bewalo de∙mitelaniko man∙a, Ua jean uamangni papko aro uamangni gisik pil∙aniko ma∙sigipa ong∙a, Ua indake inwataha: “Gitel nang∙ko manengchina, O Diabol,” Anga An∙tangni janggiko ia janggirangna on∙manaha. Uamang Angni jakparango kite seaniko man∙aha.”—Ellen G. White, Testimonies for the Church, vol. 5, jak. 473, 474.

**Chanchirimna sing∙anirang**

`“Uni bichalni konta sokbaaha” ine ma∙sie ra∙aniara baditan an∙chingni janggi tanganina nangchongmotani ong∙a? An∙ching sakantian kakketgipa ong∙genchimode, ian kakketgipa ong∙ja ine an∙ching agangenchimma? An∙ching maidake dingtanggipa ong∙na man∙gen?`

`Bichal ka∙aniara maina namgijagipa katta ong∙gija nama katta ong∙skaa? Damsan chanchirimanio bichal ka∙anio Jisuni an∙chingna kam ka∙ani gimin golpoaniko dakbo. Uni an∙chingna kam ka∙anichisan an∙chingni jokataniona ka∙dongna man∙a ine maidake an∙chingko Uo bebera∙gipa ong∙na didigipa ong∙aha?`

`Bichal ka∙ani gimin ma∙siachi salgi aro a∙gilsakna Isolni cholonko parakatgipa ong∙a. Ia ma∙sianiara maidake chu∙gimik dal∙begipa dakgrikarangni gimin nianio meligipa ong∙a?`