---
title:  Nitobegipa Nikani
date:  25/04/2023
---

Nangdime segimin Daniel aro Parape∙a katchinikani ki∙taprang bon∙kamgipa a∙gilsakni itihaso ong∙gnigipa obostarangko an∙chingna parape∙e mesokgipa ong∙a. Parape∙ani ki∙tap Isolni Bichalni konta sokbaahani gimin u∙iatgipa ong∙a. Danielni ki∙tap bichalni a∙bachengani gimin parakatgipa ong∙a.

Daniel odhai 7 o Isol a∙gilsakni itihasko katchinikgipana parape∙aha. A∙songrang chakata aro ga∙aka. A∙rik sanalgipa bilrang Isolni manderangni kosako sinjetaniko daka. Babylon, Media-Persia, Greece, Rome, bak dakgimin Romeni songnok, aro ia podrango mesokgimin (Dan. 7:25 aro Para. 12:14) bilsi 1260 rangna a∙rik-sanalanirangni gimin tal∙atani ja∙mano pilakkon namatnasienggipa rasongarigipa nitogipa ong∙gnirango Isol Danielni gisikko donataha. Isol a∙songrangni chakataoni a∙songrangni ga∙akaona aro a∙gilsakni sinjetgipa bilrangoni salgi-a∙gilsakni singhasonni kuturiona aro Isolni bon∙kamgipa bichal ka∙aona, katchinikgipani gisikko nangataha jeon Ua minganti ong∙gijaniko namate An∙tangni jringjrotni kakketgipa songnokko songdimgenchim.

Isol, bilding bildang ong∙aoni aro a∙gilsako dakgrikarangoni, salgini torom tambuni rasongona aro salgi aro a∙gilsakko bil gnange bichal ka∙na asongaona, jeon Kristo, kragipa a∙gilsakko Sason Ka∙gipa, Pagipaoniko man∙rikna kragipa ong∙e songnokko man∙rikanirangko Danielna katchinikanichi nikaniona (vision) rimangaha.

`Dan. 7:9, 10, 13 rangko poraibo aro ia podrango Danielni nikani gimin talatbo. Ia bichal bon∙kamgipa ong∙gnirang maidakgipa ong∙gen ? Dan. 7:14, 26, 27.`

Mandeni jatni mikkangchi man∙gniko salgini bichal ka∙ram biaposa tik ka∙aniko dakaha. Bebe dongkama. Kakket chegipa ong∙a. Kakket bichal sason ka∙a. Sastro gimiko ian mingsa aiao inmanani, mairongpile nitobegipa nikanirang ong∙a. Isolo bebera∙gipa manderang, jerangan Kristoni kakket ong∙aniko gangiparangni bon∙kamao namgipa bewalo matchotanian nama katta ong∙a.

Pilak salgi aro a∙gilsakni dongpaanio Jisu, salgini Pagipana mikkang pa∙eaha. Salgini janggi gnanggiparang singhasonko duule dongtokaha. Pilak salgi-a∙gilsakni papna ga∙akgijagiparang ia bichalko nike aiao inmanpilaha. Ru∙utbea salrangoni bilsi hajalsarangna dakgrikani ta∙raken matchotnasiaha. Salgi aro a∙gilsakni singhasonna dakgrikanina chu∙gimik tik ka∙ako man∙aha.

`Agansogimin gita, songnokrangni re∙bae re∙anganina Daniel kakketgipa ong∙achim. Indide maini gimin “jringjrotna dongkamgipa songnok” aro “pangnaba gimajawa” ine Isolni Kattao donganiko bebera∙na neng∙begipa ong∙a?`