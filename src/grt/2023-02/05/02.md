---
title:  Bichalni Kontani Nangchongmotani
date:  23/04/2023
---

Parape∙a, Sastroni bon∙kamgipa ki∙tap, chasongrangoni nama aro namgijani gisepo dakgrikani matchotanio miksonggipa ong∙a. Bobil dakgipa sa∙gre, Lucifer, Isolni kakket bichal ka∙ani, niteagri aro Uni seng∙ani kosako bobil dake chakataha. Salgi aro a∙gilsakko sason ka∙anio Isol kakketgipa ong∙ja ine ua (Lucifer) kange ra∙aha. Parape∙anio bon∙kamgipa bichal ka∙aniara Isolni cholonni gimin dakgrikanian mongsonggipa ong∙a.

`Para. 14:7 ko poraibo: “Isolna kenbo, aro una rasongko on∙bo; maina uni bichalni konta sokbaaha. Aro salgiko aro a∙ako aro sagalko aro chirangni chimikrangko dakgipako olakkibo.” “Jringjrotni Nama Katta” ko aganani ja∙mano skanggipa sa∙greni nama kattako aganania nangchongmotgipa ong∙ama? “Jringjrotni Nama Katta” ara maidake Isolni bichal ka∙anio bakko man∙paa?`

Nama Katta aro bichal, ia minggnian skanggipa sa∙greni nama kattani bak ong∙a, jean apsan kaako (kastitako) man∙e dingtanggrikna man∙gijagipa ong∙a. Iarang “jringjrotni nama katta,” ong∙jagenchimode an∙chingna bichalo mamung ka∙dongani dongjawachim. Kakket ong∙e agangenchimode, “jringjrotni nama katta” san mangmang an∙chingna bichalo ka∙dongani ong∙a. Sing∙pilanigrian Nama Kattani bakko chu∙ongnikanian bichalko aganprakatgipa ong∙a.

Ia bichal ong∙mitingo, papo ga∙akgijagipa a∙gilsakrang Isolni mande jatko jokatna Uni man∙a pilakkon dakamanaha ine nikgen. Ia bichal Isolni kakket aro ka∙sachakaniko parakgipa ong∙a. Ian Uni ka∙saani aro Uni niamni gimin maikoba agangipa ong∙a. Ian uni ka∙sachake jokatani baksa Uni jokatna amani bilko agangipa ong∙a.

Bichalan papchi neng∙nikaniko Isolni bon∙kamgipa namatani ong∙a. Salgi aro a∙gilsako nama aro namgijani gisepo dal∙begipa dakgrikanina, Isol, Satanna chisolo aganchakaha, indiba bichalni kamrangchi, an∙chingko jokatna aro chisolona dilangna gita jeko dakna ama Ua pilakkon dakmanaha ine parakatani ong∙skaaha.

U∙isokna man∙gijagipa, mamungkoba watchanggalgija, che∙em-che∙em Salgini serikaniko oprakaha (Dan. 7:10). An∙ching Isolna inditan gamchatgipa ong∙a uni gimin an∙chingni seng∙anio basee ra∙e Isolni Rongtalgipa Gisikni dongpaanina aro Kristoni sko bikrokni chisolo indin piokanina pilak salgi aro a∙gilsak dongdipaha.

`Git. 51:1–4 ona name poraibo, mongsongbate, pod 4 ko poraibo. Ia podrang bichal kaani ortoko aro miksonganina maidakgipa seng∙aniko on∙na dakchakgipa ong∙a?`