---
title:  Isolni Ka∙sachakni aro Bichal
date:  24/04/2023
---

Chisol aro bichal, ia minggnian Isol kakketgipa aro ka∙sachakgipa ong∙a ine parakgipa ong∙a. Pe∙gimin niam papini sianiko dabia. “Papni dormaha sia.” “Indiba Isolni ka∙sae on∙aniara an∙chingni Gitel Kristo Jisuo jringjrotni janggi ong∙a” (Rom. 6:23) ine ka∙sachakachi aganchakani ong∙a. Isolni niam dingtangatna aro gimaatna man∙gipa ong∙genchimode, Jisuni siani chu∙gimik nangchongmotgijagipa ong∙genchim. Kristoni siani jringjrotnan niamni donganiko aro niaman bichalni pangchakgipa ong∙aniko songdimaha.

`Para. 20:12 ko poraibo. An∙ching maidake bichal ka∙ako man∙gen ? An∙chingni namgipa kamrangara jokataniona maidake bak nanggipa ong∙a?`

An∙chingni kamrang an∙chingni basee ra∙aniko aro Isolna kakketaniko parakatgipa ong∙a. Eph. 2:8,9 rango seani gita, “Maina ka∙saao bebera∙achi na∙simangko jokataha…ua kamoni ong∙ja, Isolni on∙asa; pilakba gaora de∙jachina.” Indiba jensalo Kristo an∙chingko jokataha, Ua an∙chingko dingtangataha. “Maina an∙chinga Unin dakgimin, nama kamrangna Kristo Jisuo dakgimin, an∙ching uarango re∙rurachina Isol jerangko tarisoaha.” (Eph. 2:10).

An∙chingni namgipa kamrang, Gisik Rongtalgipachi bilakatako man∙a, an∙chingko jokatja, indiba an∙chingni bebera∙ani kakketgipa ong∙a ine sakki on∙a. Isolni bon∙kamgipa bichal, pilak tol∙mikanirangko, pilak dakmikanirangko parakatgipa ong∙a aro an∙chingo ning∙tue matataniko daka. Bichal ka∙ani somoio an∙chingni gadangko Isolni mikkango parakani gimin Ellen G. White, nama katta aro bichal maidake apsan re∙achim, una bilakbegipa nikaniko on∙aha.

“Ku∙rachakgimin Isolni manderang Gitelni mikkango mitchibegipa gandingko gane chadenganichi mesokako man∙giparang aro Uni bimungko ku∙rachakgiparang sontolaniona aro ka∙tongko ning∙tue sandigipa ong∙aniona dilangako man∙gipa ong∙na nanga. Beben jerangan kakketko manianichi an∙tangni janggiko rongtalatenga, uamang namen sontolbeanichi an∙tangtangna raiko on∙anggen. Dag grigipa Kristoni cholonko uamang badita sepange nia, uamangni Uni jagring gita ong∙na skani bilakbatgipa ong∙atako man∙gen aro an∙tango rongtalgipa aro grikgipa ong∙aniko banggijasan nikgen. Indiba an∙chingni paparigipa obostako ma∙siahaon, Kristo an∙chingna kakket ong∙anio, an∙chingna rongtalanio, aro an∙chingna Piokgipa ong∙anio pangchakgipa ong∙na nanggen. An∙ching Satanni an∙chingko matnanganina aganchakna amja. Kristosan an∙chingni palo nambate mol∙molna man∙gipa ong∙a. An∙chingni namaoni ong∙gija Uni An∙tango namanioni ong∙katgipa jera ra∙anirangchi Ua matnanggipako jripatna ama.”—Testimonies for the Church, vol. 5, jak 471, 472.

`Nama katta aro bichalara dingtanggrikna man∙gijagipa ong∙a ine uni kattarangoniko na∙a maidake nikaha? Na∙a maidakgipa ka∙donganiko an∙tangari, nama katta aro bichalni meligrikaoniko ra∙angna gita man∙gen?`