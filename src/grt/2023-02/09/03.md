---
title:  Ka∙onangani Draka Bitchi
date:  22/05/2023
---

`Para. 17:1, 2, 15 aro Para. 18:1–4 rangko poraibo. Babylonni salangani bilara baditana bilakahachim?`

Ga∙akgimin mondolini niam dakbewalrang an∙tangni tol∙napanirangchi a∙gilsak gimikni manderangona sokangaha. Nama kattako “pilak jat aro ma∙chong aro ku∙sik aro mandena” aganpraknasiengani gimin Satan ka∙onangaha aro ia “nama kattako a∙gimiko aganprakgen,” uni gimin ua tol∙napani chol mingantiko jakkale “a∙ao donggiparangko” tol∙napna jotton ka∙gen. (Para. 14:6, Mati 24:14, Para. 17:2).

Para. 17:2 o dal∙gipa Babylonni aiao inmananiko indine talatangkuaha je, ua a∙gilsakni rajarang baksa “til∙ekaha.” Til∙ekaniara maia? Ian kragijagipa nangrimani ong∙a. Tol∙gipa mondolini dakbewalo, sorkari baksa nangrimaniko daka. Kakketgipa mondolini dakbewalode, Jisu Kristo baksa nangrimaniko daka. Ga∙akgimin mondoli a∙gilsakni dilgiparangoniko bilko am∙a. Sorkarini niam ra∙gataniko ua am∙a. Jisuoniko an∙tangna bilko am∙ani pal, ua sorkarionikosa dakchakaniko am∙skaa.

Para. 17:2 o indine talataniko dakangkuaha: “Aro a∙ao donggiparangko uni til∙ekani draka bitchichin pekataha.” Chu pil∙kugijagipa rongtalgipa draka bitchiko Niam Gital jolgimikon ong∙siagrigipa, Kristoni rongtalgipa an∙chiko mesokna jakkalaha jekon an∙chingni jokanina chisolo rugalahachim (Mati 26:27–29). Luk 22:20 o Jisu indine agana, “Ia ringchakani na∙simangna rugimin angni an∙chio niam gital ong∙a.” Jensalo rongtalgipa, gitalgipa nama kattani draka bitchi tol∙a skianirangchi brinatako man∙ahaon, Isolni Nama Kattako skianirang mandeni skianichi bodolatako man∙aha, unon iara “Babylonni draka bitchi” ong∙baskaaha. (Mati 15:9 ko nibo).

Iakoba u∙ie ra∙bo je, Isol An∙tangni manderangko Babylononiko okamenga. Minggipin kattarangchi agangenchimode, niam aro bewalrang jedakeba namja maina, aro uni namgijani baditana kingking gipangja maina, adita somoina mangmangde, An∙tangni kakketgiparang, ba “Angni manderang” (Para. 18:4) ine Ua uamangko okama. Indiba somoi sokbaenga je, Isol uamangko ua ong∙sigipa aro namgijagipa bewaloniko okamgen jean ong∙siani gimin aro namgijagipa bewalni gimin ga∙aknasiengachim, ian “korerangni dongram” aro “pilak marang gnanggipa aro mitchia do∙drangni gring ong∙aha.” (Para. 18:2).

`Babylononiko “Angni manderang” ba An∙tangni manderangko okamna gita Sa∙gre sakgittamni nama kattarangko aganprakgipa Isolni jakkalgipa manderangara maia daito dongpaa?`