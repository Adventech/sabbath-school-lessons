---
title:  'Babylon: Mite Olakkiani Ja∙pang'
date:  25/05/2023
---

Dal∙gipa Babylonni ning∙tuaniko rongtalbee mesokna ian minggipin sakki ong∙a. Mite olakkianian Babylonni olakkiani ja∙pang ja∙dil ong∙baaha.

`Jer. 50:33–38 aro Jer. 51:17, 47 rangko poraibo. Skangni Babylonni olakkiani bimangrangni gimin aro Isolni aganchakaniko ia podrango na∙ara maiko nikaha?`

Jeremia 50 aro 51 o Babylonko Medo-Persiarangchi nisiatgniko agansoaha. Babylonko nisiatani mingsa a∙selde uamangni mite olakkianian ong∙a. Babylonni manderang indine bebera∙aha je, ia bimangrangara uamangni isolrangko mesokani ong∙a. Babylonni toromo, isolni bimangrangko simsakani bewalrang aro olakkianirangko rongtala ine chana; torom nokrango ia isolrang uamangni bimango aro a∙gilsakni ong∙telaigipa bilrango donga. Miterangko nisiatgenchimode, isolni pattianiko gimaatenga ine chana; Neo-Babylonni somoio, Khaldeani rajani depante Marduk-apla-iddina II, Assyriani Sennacheribni sipai kotokrangoni joke katna gita, Mesopotamiani salgipengchipak Babylonni isolrangni bimang baksa katangaha. (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] jak 35–43).

Sastroni katchinikgiparang ia janggigrigipa bimangrangko olakkianiko Ong∙atgipa Isolko olakkiani baksa tosusaanio dingtanggrikaniko mesokaha jean tanga aro janggiko on∙gipa ong∙achim (Jer. 51:15, 16, 19).

`Re∙o. 20:4–6 aro Git. 115:4–8 rangko poraibo. Mite olakkiani bidingo iarangara maiko skie on∙enga?`

Bol aro ro∙ongoni tarigimin bimangrangko olakkiana bateba gisikni Babylonni mite olakkianirangara ong∙genchimoba, olakkiani bewalrango gisikni Babylonni mite olakkianirang aro skangni Babylonni mite olakkianirang apsan ong∙aia. Olakkiani bimangrangko jakkalaniara gnigipa ge∙etaniko niam pe∙ani ong∙enga maina jringjrotna ong∙gnigiparangko an∙chingni gisikrango chinapatna gita Gisik Rongtalgipako champengata aro Isolni rasongko janggigrigipa bimangna on∙achi bilgriata. Ia bimangrangko Kristian toromona brigipa ritcha bilsirangni jolo a∙bachengaha jedakode Kristian toromko songsarek manderango ra∙chakna altugen. Rasonggribee, Isolna mangmang on∙na nanggipa rongtalaniko aro mandera∙aniko ia bimangrangna bang∙a changon on∙aha jean gimikni gita toromko ong∙siatachim.