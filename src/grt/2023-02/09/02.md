---
title:  Minggni Dingtanggrikgipa Niam Dakbewalrang
date:  21/05/2023
---

`Para. 12:17 aro Para. 17:14 rangko poraibo. Isolni mondoliko maikai talataha, aro uni bidingo Satanara maiko chanchia?`

Ritcha chasongrangna, Isolna kakketgipa manderang pangnan dongbaaha. Para. 12:17 o uamangni kakket ong∙aniko indine talataha, “Isolni ge∙etaniko rakkigipa” aro “okamgimin, segimin”  (Para. 17:14) aro bebegiparang ine talataha.

`Para. 14:8 aro Para. 17:1, 2 rangkoba poraibo. Maia rongjrimgipa u∙iataniko sa∙gre aganaha, aro Babylonara indakgipa u∙iataniko jamin chakna maiko dakaha?`

Skanggipa ritcha bilsini bon∙angachibara Johan Parape∙a ki∙tapko seaha. Ia somoiode, skangni Babylon songjinma a∙dimurara ong∙aiaha. Jensalo Johan Parape∙a ki∙tapo donggipa kattarangko seahaon, Babylon songjinmara adita ritcha bilsirangnade nisiatgimin ong∙ahachim.

Parape∙a ki∙tapo, skangni Babylon songjinmako chon∙kama somoini Babylonko mesoksogipa, ba chin ine ra∙aha. Parape∙a ki∙tapni katchinikanirango, Babylonara tol∙gipa toromni niam dakbewalrangko miksonga jean Niam gitchamni Babylon baksa apsan cholon bewalrang ong∙achim. Skangni Babylonko dilbagipa niamrangan ia chasongo gisikni Babylonko duulgipa bimang ong∙gen.

Para. 17:1–6 o, gitchakmrang aro gitchakako gangipa me∙chikko janapa. Ia me∙chik, matburung gitchako asongaha. Sastroo uko dari ine okamaha. Ua an∙tangni kakketgipa ka∙satang, Jisu Kristoko watgalaha. Iano watata Johan bebera∙atangko watgalani aiao inmangipa toromni dakbewalni noksako an∙chingna on∙aha jean a∙gilsakko bilakbee gisiko nangatahachim. On∙gimin kattarangko namedake niate nibo: Ian mingsa bil ong∙a “je baksan a∙ani rajarang til∙ekaha, aro a∙ao donggiparang uni til∙ekani draka bitchichin pekataha.” (Para. 17:2). Pekatahama? Ian Sastroode pangnan ong∙gijaniko mesokani ong∙a. Aro til∙ekahama? Ian tol∙gipa skianirang, bebera∙anirang aro dakbewalrangko mesokani ong∙a.

`Ia bilchin dilgiparang aro ramramgipa manderangba apsandaken ong∙gija dake salangako man∙aha. Maiasa mangmang an∙chingko naljokatna amgenchim? (Eph. 6:10–18.)`