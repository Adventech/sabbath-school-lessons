---
title:  Bilding Bildang Ine Okamako Man∙gipa Songjinma
date:  20/05/2023
---

### Ia Antina Lessonna Poraiani
Para. 17:1, 2, 15; Para. 18:1–4; Para. 17:4–6; Mati 16:18; Jer. 50:33–38; Git. 115:4–8.

> <p>Mingani Pod</p>
> “Uamang Mes Bi∙sa baksa dakgrikgen; aro ua Mes Bi∙sa uamangko amgen; maina uan gitelrangni Gitel aro rajarangni Raja; aro Un baksagiparang okamgimin aro segimin aro bebegiparangba amgen.” (Para. 17:14).

Dal∙begipa dakgrikaniko Parape∙a ki∙tapo me∙chik sakgnichi, chong∙motan, Parape∙a 12 o, salko gangipa me∙chik saksa, aro Parape∙a 17 o, gitchakmrang aro gitchakkako gangipa me∙chik sakgipinchi agangopaniko dakaha.

Kristoni teng∙sugipa rasongo salko gangipa me∙chikni aiao inmangipa chinko Parape∙a 12 o nikna man∙a. Ua an∙tangni ka∙satang Jisuna kakketgipa ong∙a. Tol∙gipa skianirangchi ua ong∙siatako man∙jaha. Sastro jolgimikon, rongtalgipa me∙chikko Jisuni namchik ba chong∙motgipa mondoli ong∙a ine mesoka. Jeremia 6:2 o, katchinikgipa indine agana, Anga Zionni demechikko “Nitogipa aro namgipa” ine toaha. Katchinikgipa kakketgipa me∙chik ba “Zionni demechik” ingipa kattachi Isolni manderangko talatna jakkalaha. (Eph. 5:25–32 aro Hosea 2:20 ko nibo).

Indake ong∙engon, Sastroo bebera∙atangko watgalgipako dari dake til∙eka ine toaha (Jakob 4:4). Israelni bobil dake chakatani aro kakketgijani bidingo aganengon, Ezekiel indine kalimaha, “Til∙ekgipa jik! an∙tangni segipani pal agitalrangko kimgipa!” (Ezek. 16:32).

Ia antini lessono, an∙ching Parape∙a ki∙tapo janapgipa ia me∙chik sakgniko nigen aro ning∙tubate bebe aro tol∙ani gisepo meligijaniko nianggen.