---
title:  On∙kangchina Okamani
date:  24/05/2023
---

Parape∙a ki∙tapni mol∙molaniara somoiko gimaatgija on∙kangchina okamanian ong∙a jekon Parape∙a ki∙tapni me∙chik sakgnichi agangopaniko dakahachim. Bebe aro tol∙ani gisepo ia a∙gilsakni dal∙begipa dakgrikanio Isolni manderang amchepako man∙susu dake basakoba somoirango nikgenchimoba, bon∙chotaode Uni mondoli chegen ine Isol ku∙rachakaniko dakaha.

`Mati 16:18 aro Para. 17:14 rangko nisusabo. An∙tangni mondolini bidingo Jisuara An∙tangni sninggiparangna maiko ku∙rachakaha?`

Kristoan mangrakgipa pangchakani ong∙a jeon An∙tangni mondoliko rikchakahachim. Uni mondoliara Uni Kattani skianirango pangchakaha aro Uni Gisikchi dilako man∙aha. Indiba an∙chingni nikbagimin gita, Babylonara, mandeni skianirango aro daka rikani bewalrangosa ga∙chataha. Je toromni dilgipa jean Sastroo parakgimin Isolni skani pal mandeni chanchianirango ba daka rikani bewalrango donachim, uan Babylonni bewalko didigipa aro ja∙rikgipa ong∙enga.

Skangni Babylonni salrango, mondoli aro sorkari apsan ku∙cholsan ong∙achim. Jensalo Nebuchadnezzar raja an∙tangni torom nokni rajani singhasono asongahaon, ua isolrangna aganchakgipa ong∙aha. Changsa obostao, kakketgipa Isolni kosako bobil dake chakataniko mesokna, Babylonni raja niamko dakaha jeon an∙tangni pilak manderangko uni dakgimin niamna bamchina draatahachim, ian bon∙kamani salrango Isolni kakketgipa manderangni tol∙gipa bimangko olakkina jechakanina mesoksogipa chin ong∙achim. (Daniel 3 ko nibo.)

A∙gilsakni itihasni bon∙kamgipa salrango, mondoli-sorkarini daka rikani bewal chakattaigen, chong∙motan, gisikni Babylon chakatgen jeon toromni dilgipa donggen aro ua Isol gita aganenga ine an∙tangko kange ra∙gen. Uni kattarangara Isolni katta chong∙mot ong∙a aro uni ge∙etanirangara Isolni ge∙etanirangan ong∙a ine parakako man∙gen. Chasong jolgimikon Romni dilgipa indine parakaha je, uamang ia a∙gilsako Isolni biapo chadenggiparang ong∙a. Ua 1894 bilsini June 20 tariko an∙tangni seatgipa chittio Pope Leo XIII indine aganaha, “Chinga ia a∙gilsako Bilakgipa Isolni biapko ra∙aha.” Ferraris Ecclesiastical Dictionary indine agandapaha, “Pope namen mandera∙ako aro de∙doako man∙na kraa je, ua ramram mandede ong∙ja, indiba Isol gita aro Isolni biapko ra∙gipa ong∙a.” Watata Paul ia bilko parakanio indine agandapaha: “. . . Ua Isol ine ingipa ba olakkiako man∙gipa pilakna champenga, aro an∙tangko chubatata; maikai ua an∙tangan Isolni torom nokdringo asonge an∙tangko Isol ong∙a ine mesoka.” (2 Thess. 2:4).

`“Babylon” o Isolni kakketgipa manderang donga ine an∙ching nikbaahani gimin, iani gimin agan-golpoanio an∙chingara maina simsakbena nanga aro manderangko bichal ka∙jana maina simsakna nanga?`