---
title:  Bebeko U∙iani
date:  19/06/2023
---

`Johan 8:32, Johan 7:17, aro Johan 17:17 rangko poraibo. Bebeko u∙iani gimin Jisuara mai ku∙rachakanirangko on∙aha aro ukoara bano man∙gen?`

An∙tangni manderangna Isolni bon∙chotgipa mol∙molanide Babylonni namgijagipa kamrangoni gele katchina aro Isolni kattani jringjrotni bebeni seng∙anio re∙ruraanian ong∙enga. Pilakna chabide Sastroan ong∙enga. Jena kingking manderang Sastroo kimkime pangchaka aro uano skia gita ja∙rikachim, bon∙kamani somoirango uamang tol∙napako man∙jawa, mongsongbate, Sabbathni bidingo tol∙napako man∙jawa.

Gnigipa sa∙greni nama kattara tol∙ako ong∙gija bebeko ra∙chakchina, agan-ritingbaaniko ong∙gija Sastroko aro tol∙a skianiko ong∙gija Isolni kattani skianirangko ra∙chakchina mol∙molanian ong∙a.

Gittamgipa sa∙greni nama katta, jean skanggipa aro gnigipa sa∙grerangni ja∙man ja∙man ong∙achim, matburungni chinni bidingo mikrakataniko dakaha. Sastro jolgimikon katchinikani kattarango, matburungara sorkari ba toromni bilko miksonga. Parape∙a 13 aro 14 o janapgipa sagalni matburungara Rome-oni ong∙katbaa aro ian a∙gilsak gimiko olakkiani bewalko miksonga. Ia Rome-ni bil a∙gilsak gimikchinan gipanga aro mondoliko aro a∙songko nangrimatna dolko dilgen. Uamangni miksonganide, a∙gilsak gimiko tangka paisani bidingo neng∙nikaniko man∙ani somoio, ong∙telaigipa a∙sel obostarang ong∙ani somoio, songsalo so∙sojengjeng ong∙ani somoio, a∙gilsako sason ka∙anio bilding bildang ong∙ani somoio aro uandake a∙gilsako dakgrikani somoio a∙gilsakko nangrimatna miksonganian ong∙a.

Aro, United States-an a∙gilsak gimikko nangrimatani kamo dakdilgipa ong∙gen. “Minggni dal∙begipa tol∙anirangchi, chong∙motan, mande siani ja∙mano janggi tangkua ine skiani aro Robibar sal rongtala ine skianirangchi Satan manderangko an∙tangni tol∙napani sasono dongen. Skanggipa tol∙aniara me∙mang muni puanio ja∙pang ja∙dil su∙gimin ong∙a, gnigipa tol∙aniara Rome baksa nangrimaniko ong∙ata. United States-ni Protestantrangan me∙mang muni puaniko rim∙kepna uamangni jakrangko snilatchenggiparang ong∙gen; uamang Rome-ni bil baksa rim∙kepna jakrangko snilatgen; aro nangrimgimin dolgittamni didianichi, ia a∙song Rome-ni ja∙kolrangko ja∙rikgen aro nama namgijako baseani bilko ga∙belbelgen.”—Ellen G. White, The Great Controversy, jak 588.

Somoiko gimaatgija, Kristoko ja∙rikgiparang Isolni ge∙etanirangko rakkichina aro Jisuni tanggipa bebera∙aniko uamangni ka∙tongrango donkamchina mol∙molanian ia nama kattarangni aganchotani ong∙enga. (Para. 14:12).

`“Bebean na∙simangko jakgitel ong∙atgen” ine Jisuni agangipa kattarangni miksonganiko na∙ara maikai talatgen? Iani miksonganiara maia? Maikai bebeara nang∙ko jakgitel ong∙atgen? In podo pangchake “jakgitel ong∙atgen” ine agananio iara maiko miksonga?`