---
title:  Isolni Rasong A∙gilsako Gapa
date:  21/06/2023
---

`Para. 4:11, Para. 5:12, Para. 19:1, aro Para. 21:26 rangko poraibo. Para. 18:1 o janapgimin gita, Isolni rasongna jakkalgipa kattarangara maiarang jean a∙gilsako gapahachim?`

Nama aro namgijani gisepo dal∙begipa dakgrikaniara Isolko mandera∙ani bidingoba ong∙enga. Satan, bobil dake chakatgipa sa∙gre, indine parakaha je, Isolara kakketgijagipa ong∙a, aro Ua An∙tangko olakkichina dabianiko daka indiba bang∙gijakosan on∙pilskaia. Namgijagipa sa∙gre indine parakaha je, Isolni niamara an∙chingni jakgitelaniko aro katchaaniko ra∙rikgipa ong∙a.

Jisuni janggi tangani, siani aro chakatpilanian ia tol∙e agananiko jegalaha. An∙chingko Ong∙atgipa, an∙chingko piokna gita ia chipuko ia a∙gilsakni tu∙aona galonataha. Chisolsako, Ua Satanni tol∙e matnanganirangna aganchakaha aro Isolara ka∙sagipa aro kakketgipa ong∙a ine mesokaha. Uni ka∙saachi muni nangatako man∙e, Uko mandera∙na gisik nangatako man∙e, bon∙kamani somoio janggi tanggipa Uni manderangara Uni rasongko, chong∙motan, Uni ka∙sae, An∙tangko jechake on∙kangani cholonkko an∙tangnasan chanchiaigipa cholonona, Isolgri janggi tanggipa a∙gilsakona dingtangataha aro a∙gilsakara Isolni cholonchi teng∙suatako man∙aha.

`Reo. 33:18, 19 rangko poraibo. Isolara An∙tangni rasongko maikai Mosena parakaha? Isolni rasongara maia?`

Isolni rasongara Uni cholonan ong∙a. Jensalo an∙chingara Isolni ka∙saachi gapatako man∙on aro an∙chingni cholonrangara piokgimin ka∙saachi dingtangatako man∙ahaon, a∙gilsakara Isolni rasongchi gapatako man∙gen.

Uni ka∙saaniko an∙chingni janggi tanganirango parakanian Uni rasongko, Uni cholonko a∙gilsakna parakani ong∙a. Gisikni andalachi ganggopako man∙gipa a∙gilsakna salgini jatchio sa∙gre sak gittamni parakna nanggipa bon∙kamgipa nama kattade ian, “Isolna kenbo, aro Una rasongko on∙bo.” (Para. 14:7).

An∙chingni nama kamrango, ba an∙chingni toromi ong∙anio, ba an∙chingni namanio an∙ching an∙tangtangna mamung rasong gnangani dongja. “Kristoni toromi ong∙ani nama kattako a∙gilsakni ki∙tiksaoni ki∙tikgipinona gipatna nanggen. . . . Iasa Isolni rasong ong∙a jean gittamgipa sa∙greni kamko chipatgipa ong∙gen.”—Ellen G. White, Testimonies for the Church, vol. 6, jak 19. Ellen G. White indineba seaha: “Bebera∙achi toromi ong∙aniara maia? Mandeni rasongko a∙dimuo donani kam, aro mande an∙tangni bilo dakna man∙gijagipako una dakani kaman Isolni kam ong∙a.”—Testimonies to Ministers and Gospel Workers, jak 456.

Oe, an∙ching an∙tangtangnade rasong gnangani dongja, indiba Isolnasa rasong gnangani ong∙china.