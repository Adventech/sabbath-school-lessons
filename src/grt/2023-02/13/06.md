---
title:  Mes Bi∙sa, So∙otako Man∙gipa Mes Bi∙sa
date:  22/06/2023
---

Parape∙a ki∙tapo chinrang namen bang∙bea, chong∙motan, Sastroo nangchongmotgipa chinrang bang∙a: jekai, drakon (Para. 12:3, 4, 7), salgini jatchio bilgipa sa∙grerang (Para. 14:6), matburung gitchako asonggipa me∙chik (Para. 17:3), aro uandake gipin gipin chinrang donga. Uaranga Isolni Kattao gnang; uarangko iano donna Gisik Rongtalgipa Johanko dilaha, aro uarang ia ki∙tapko poraigiparangna aro uano segipako manigiparangna bebeko parakanio nangchongmotgipa kamko dake on∙a, maina iano indine aganaha, “Katchinikgipani kattarangko poraigipa, aro knagipa aro uano seanirangko manigiparang kusi ong∙a, maina sal sepangaha.” (Para. 1:3).

Indake ong∙engon, Parape∙a ki∙tap jolgimiko changni chang janapgipa minggipin bimang donga. Ua bimangara maia, aro ua bimangara maiko miksonga?

`Para. 5:6, 8, 12; Para. 7:17; Para. 14:1; Para. 15:3; Para. 19:7; Para. 21:22, 23; aro Para. 22:1, 3 rangko poraibo. Mes Bi∙sako mesokgipa chinni miksonganiara maia, aro maini gimin Parape∙a ki∙tapo changni chang janapaniko daka?`

Beben, ia ki∙tapni janapchenggipa kattarango janapgimin gita, ian “Jisu Kristoni parape∙a” ong∙a. Aro Mes Bi∙sa mangmangsan ong∙aijaha, indiba “so∙otgimin” (Para. 5:6, 12; Para. 13:8) Mes Bi∙saba ong∙aha. Chong∙motan, Jisu Kristo chisolo datkapako man∙aha. Ianon ka∙tong aro janggi ong∙a, Sastro gimiknisan ong∙aijaha, indiba Parape∙a ki∙tapni aro sa∙gre sakgittamni nama kattarangniba ong∙a. Mes Bi∙sako, so∙otgimin Mes Bi∙sako, an∙chingni paprangna chisolsako sichakgipa Jisuko an∙chingni mongsonggipa nama kattani ja∙pang ja∙dil ine ra∙chakjaskal, an∙chingko okamanina an∙ching kakketgipa ong∙na man∙jawa, aro ia mondolina pakwatgimin kamko an∙chinga ka∙na man∙jawa.

“An∙chingni bebera∙anio, an∙chingni aganprakgipa nama katta mingantio, katta sea mingantio, an∙chingni bi∙a mingantio, ring∙gipa git mingantio, bible study on∙a changantio, aro an∙chingni pilakko dakanio, an∙ching so∙otgimin Mes Bi∙sako miksongmanchaen bijatchio mongsonggipa dake donna nangtelgen. Chisolsako dingdegipa Mes Bi∙sani ka∙saani an∙chingni saksa sakgipinko mandera∙grikaniko dingtangatchina aro a∙gilsakna simsakchinaba dilchina.”—Ángel Manuel Rodriguez, “The Closing of the Cosmic Conflict: Role of the Three Angels∙ Messages,” jak 70.

Chong∙motan, kenbegnigipa matburungrangni, dakgrikgipa drakonni, sabisini, a∙riksanalani, aro matburungni chinni gisepon, mikkango aro bijatchio Mes Bi∙sa, so∙otgimin Mes Bi∙sa donga. Aro Uasan mangmang, aro Uni an∙chingna dakgimin kam, aro da∙o dakenggipa aro mikkangchiba dakgenchim, Uan sa∙gre sakgittamni nama kattarang ong∙a.

`So∙otgimin Mes Bi∙sako an∙chingni aganprakgipa nama kattani bijatchio donaniara maini gimin gipinrangko Uona dilbanasan ong∙aija indiba iara an∙ching an∙tangtangni gisikni dal∙roroaninaba namen nangchongmotani ong∙a?`