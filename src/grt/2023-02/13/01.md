---
title:  Isolni Rasongchi Ching∙chaa
date:  17/06/2023
---

### Ia Antina Lessonna Poraiani
1 Thess. 5:1–6; Johan 8:32; Para. 18:1; Para. 4:11; Reo. 33:18, 19; Para. 5:6, 12; Para. 13:8.

> <p>Mingani Pod</p>
> “Iarangni ja∙mano anga sakgipin sa∙gre bil gnangbegipako salgioni ong∙onako nikaha; aro a∙a uni rasongoni seng∙ako man∙aha.” (Para. 18:1).

Ru∙utgijan ba ja∙mano, bon∙kamani salrangni obostarang chu∙sokbagen. Basako ong∙gen, maikai ong∙gen—iarangni bidingo an∙chingna chu∙gimik talatani dongja. Indiba an∙chingna chu∙ongen aganmanaha. Robibar salko rakkichina maiaba draatani niam ong∙bagen. Parape∙a ki∙tap an∙chingna nangchongmotgipa obostarangni bidingo, sawa ia obostarango mongsonggipa ong∙gen, aro mai ong∙genchim, uarangko apalbeen aganmanaha jean “salgiko aro a∙ako aro sagalko aro chirangni chimikrangko” (Para. 14:7) dakgipa Isolonide namen dingtanggenchim. “A∙a ong∙chengantaltal so∙otgimin Mes Bi∙sani janggini ki∙tapo bimung grigipa” (Para. 13:8)—manderang—pilakan matburung aro uni chinko olakkigen. Minggipin kattarangchi agangenchimode, jemangan Gitel Jisu Kristoko ja∙rikna aro Uni ge∙etanirangko manina baseahachim—uamangni bimungrang janggini ki∙tapo donggen. Isolni serikani ki∙tapo bimung donganian mandeni serikani ki∙tapo dongana batede baditan nambata.

Isol Seventh-day Adventist Mondoliko ra∙doaha jedakode a∙gilsakna ia nama kattako agaprakna man∙gen. Indake, an∙ching an∙tangtangko, Jisuo dongaha gita, bebeona an∙pilna nangenga aro dingtangatako man∙na nangenga aro “jringjrotni nama kattachi” (Para. 14:6) gital daktaiako man∙na nangenga jeon Kristoni sianian an∙chingna mongsonggipa ong∙e Uo an∙chingna janggi jokanina ka∙dongani dongachim.