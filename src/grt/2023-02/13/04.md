---
title:  Nampilataniko Dakkuenga
date:  20/06/2023
---

Sastroosan mangmang uamangni bebera∙ani ong∙e, Kristosan mangmang uamangko jokatgipa ong∙e, Gisik Rongtalgipasan mangmang uamangko bilaktgipa ong∙e, aro an∙chingni Gitelni re∙bapilanian uamangni ka∙dongsoani ong∙e, batanggimin somoini dalgipa Nampilatgiparangni pakkreo chadengna gita Isol bon∙kamao janggi tanggipa manderangko ra∙doataha. Ru∙utbea somoina tol∙e skianichi aro aganritingbaani kattarangchi andalatako man∙gipa bebeni nama kattarang, aro Sastroni kakketgipa Sabbathkoba man∙chape, iarang, an∙chingni Gitelni re∙bana skang mangmang a∙gilsakna parakatako man∙gen.

Nampilatani kamko matchotatna aro Kristo baksa Uni kamko matchotatanio ia a∙gilsako bakrimna gita Sa∙gre sakgittamni nama kattarangara bon∙kamgipa salo donggipa dolsako atchiataha. A∙gilsakna Isolni bon∙kamgipa nama kattako aganprakna gita ka∙beani somoiko chee Isolni dol dolsa chakataha ine Sastroni bon∙kamgipa ki∙tapni dal∙gipa katchinikani kattarang iako paraka. Jringjrotni nama kattani namgipa koborchi a∙gimikchina gipanggipa mondoliko Parape∙a 14 talataniko daka.

Parape∙a 18 o brigipa sa∙grechi Parape∙a 14 ni sa∙gre sakgittamara nangrimaniko man∙aha. Ia sa∙greara sa∙gre sakgittamni aganprakatanina bilko on∙aha jedakode “a∙a Uni [Isolni] rasongchi seng∙ako” (Para. 18:1) man∙gen. Odhai 18 o, mandeni itihasni bon∙ani aro nama kattani bon∙kamgipa aro chu∙soksranggipa cheani bidingo mongsonggipa obostarangko talataniko daka.

`Parape∙a 18:1 ko poraibo. Ia sa∙greni gimin maia minggittam kattarangko Johanara an∙chingna agana? (Hab. 2:14 koba nibo).`

Torom tambuo donggipa singhasonni kuturioni Isolni rasongo ong∙onbagipa sa∙greara a∙gilsakni manderangna a∙gilsako ong∙nasienggipa a∙sel obostarangni bidingo mikrakataniko dakna aro Isolni bon∙kamgipa ka∙sachakani nama kattako aganprakna ge∙etako man∙aha.

Ia podo indine agana je, sa∙greara namen bil gnange ong∙onbaaha. “Bil” ingipa kattana Niam Gitalni Greek kattaode exousia ine ong∙a. Jisu ia kattako Matini sea Nama Kattao jakkalaha jeon An∙tangni singgiparangko Uni kamko ka∙china watataniko dakahachim. Mati 10:1 o, Jisu An∙tangni sninggiparangna marang gnanggipa gisikrangni kosako aro namgijagipa bilrangni kosako “bilko on∙aha.” Nama aro namgijani gisepo ong∙enggipa dakgrikanio chena gita Isolni bil baksa Ua uamangko watataha. Mati 28:18, 19 o, Ua changsatai watattaiaha, indiba ia changode “Salgio aro a∙gilsako darang” bil baksa “pilak jatrangko sninggipa” dakchina watatskaaha.

`Bon∙kamani salrango ong∙nasienggipa obostarang maikai bil baksa sokbaa? An∙chingara sani bil gnanganiko ja∙rikenga: Isolni bilko ma, an∙tangtangni bilko ma, matburungni bilko ma, ba saniba bilko ma? Da∙o na∙ara sani bilko ja∙rikenga?`