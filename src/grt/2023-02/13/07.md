---
title:  Chanchidapani
date:  23/06/2023
---

“Isolni nokkolrang, rongtalgipa on∙kangani baksa uamangni mikkangrango rongchinga gnang salgini nama kattako biap damsaoni damgipinona ta∙rake aganprakgen. Hajalni hajal ku∙rangrangchi, a∙gilsak gimikonan mikrakataniko on∙gen. Aiao inmanani kamrangko ka∙gen, sagiparang an∙sengatako man∙gen aro aiao inmanani chinrang bebera∙giparangko ja∙rikgen. Satanba tol∙gipa aiao inmanani kamrangchi kam ka∙gen, manderangni nikanio salgioniko wa∙alkoba ra∙onbagen. (Para. 13:13). Indake a∙ao songdonggiparang uamangni basee ra∙aniko dakna nanggen.

“Isolni Gisikchi dilaniko man∙aha gita jegrikachide nama kattako ra∙angjawa. Jera ra∙aniko dakmanaha. Bitchriko satmanaha, aro da∙ode, bimik nabae bite nanggnok. Missionaryrangni jakchi sualgimin lekka ki∙taprang uamangni kamko ka∙aha, indiomangba bang∙a gisikrang jemangan gisik nangatako man∙ahachim, uamang bebeko chu∙gimik ma∙sina ba katta manina gita champengatako man∙aha. Da∙ode seng∙ani ja∙dilrang pilakchinan teng∙protangaha, bebeko ronggrike nikaha, aro Isolni kakketgipa dedrangrang uamangko kagimin kaaniko chottomataha. Nokdangni nangrimanirang, mondoli baksa nangrimanirang, da∙ode uamangko rim∙rikna bilgri ong∙aha. Pilaknaba bate bebean gamchatbataha. Bebeni kosako chakatgipa bilrang baksa ong∙gija, bang∙bea manderang Gitelchipak chadengaha.”—Ellen G. White, The Great Controversy, jak 612.

**Chanchirimna sing∙anirang**

`Ellen G. White indine agana je, “bebera∙achi toromi ong∙aniara gittamgipa sa∙greni nama katta ong∙a . . . . .”—Evangelism, jak 190. Iara maiko miksonga? Bebera∙achi toromi ong∙aniara sa∙gre sakgittamni nama kattarang baksa mai nangrimani dongchapa?`

`Para. 14:12 ko poraitaibo. Isolni ge∙etanirangko maniani aro janggi jokna niamrangko kingkot rakkiani (legalism―niamko rakkiachi janggi jokgen ine bebera∙ani), ia minggnini gisepo maia dingtanggrikani donga? Basako katta manianiara kingkot rakkiani (legalism) ong∙na man∙a? Maikai saoba jean Isolni ge∙etanirangko rakkijachim, legalist ong∙na man∙kuaia?`

`Parape∙a ki∙tapo janapgipa kenbegnigipa matburungrangni gimin aganengon, an∙chingko matnanggiparangna na∙ara mai aganchakaniko on∙na man∙gen? Parape∙a ki∙tapo serikgimino pangchake aganchakan baksana, maia minggipin aganchakanirangko na∙ara aganna man∙gen?`

`Klasso a∙gilsako da∙o ong∙enga obostarangni bidingo chanchigrikaniko dakbo. Mai obostarangko na∙a nikaha jean bon∙kamani salni obostarangona dilangna dakchakgenchim? Da∙o janggi tangenggipa somoio ong∙enggipa a∙sel obostarangna mikrake dongan baksana maikai an∙chingara bitegrigipa chanchichipanirango ja∙donggaaniko man∙jana gita simsakna nanggenchim jekon an∙chingna parakatkujachim?`