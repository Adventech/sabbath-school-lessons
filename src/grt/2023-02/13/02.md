---
title:  Bon∙kamgipa Obostana Tarisoani
date:  18/06/2023
---

`1 Thess. 5:1–6 ona poraibo. Mandeni itihaso bon∙kamgipa salrangni bidingo watata Paulara mai ku∙pattianiko an∙chingna on∙aha?`

Watata Paul Kristoni re∙bapilani bidingo aganengon Thessalonikao donggipa bebera∙giparangna “mikrake aro gisik name dongna” ku∙pattiaha. Aro Paul ua somoio donggipa bebera∙giparangna indake agangenchimode, da∙alo ua an∙chingna maiko agangenchim?

Ua indineba parakaha je uamangara “seng∙ani depanterang” ong∙a aro uamangara “ua sal” [Kristoni re∙bapilani] “cha∙ugipa gita na∙simangko man∙na gita na∙simang andalao ong∙ja” (1 Thess. 5:4, 5) ine uamangna aganaha. Jisu “mikrakbo” ingipa kattako bimchipe dongani aro bi∙ani baksa nangrimataniko daka (Mati 24:42, Mati 26:40, 41). Mikrake donganiara gisiko mikrake donganiko miksonga. Gisik name donganiara an∙chingni janggi tangenggipa somoirangna gisik on∙e nangchongmotgipa obostarangna gisiko nanganiko mesokanian ong∙a.

Ellen G. White indine agandapaniko daka: “An∙ching jemangan bebeko u∙iachim, namen ka∙dongsogijagipa somoirango a∙gilsako ong∙nasienggipa ong∙a obostarangna tarisona nanga.”—Testimonies for the Church, vol. 8, jak 28.

A∙gilsakna jagokani ong∙genchimoba, ian an∙chingnade jagokani ong∙na nangjawa. Basako iarang ong∙genchim, an∙ching namedake ma∙sijaoba, maia ong∙bagenchim, uarangko niksona an∙chingo chu∙onga sakkirang gnang, aro da∙alon ua salna tarisoani sal ong∙engaha.

`Dan. 2 ko nipiltaibo, aro songnokrangni sulsul ong∙baaniko, agansoa gita chu∙sokanganiko see rakkibo. Isolni agansoanirang chu∙soktelgen ine iara an∙chingna maiko skina man∙genchim?`

Kristo an∙chingna ia bon∙kamgipa salrangni gimin talatgipa nama kattako on∙aha jedakode re∙banasienganiko ma∙sie an∙ching an∙tangtangko tarisona man∙gen. Daniel aro Parape∙a ki∙taprangni katchinike agananirango, aro katchinikani gisikni seanirango, ia a∙gilsakona ong∙banasienggipa obostarangni bidingo u∙ianiko Isol an∙chingna on∙aha. Isolni katchinike agansoani nama kattao jokatani itihasko niksamsoe agansomanaha aro Daniel 2 o an∙chingna bilakgipa sakkiko on∙aha je, an∙ching Isolo ka∙dongchakna man∙a.

`Paul indine agana je, gipinrang gita “tusinabe.” Iani miksonganiara maia, aro an∙chingara tusibebeenga ine maikai ma∙sina amgen, aro tusigenchimode, an∙chingko de∙mesana gita maiko dakna nanggenchim?`