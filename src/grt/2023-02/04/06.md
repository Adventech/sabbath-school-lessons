---
title:  Parape∙a Ki∙tapni Chegiparang
date:  20/04/2023
---

“Ianon rongtalgiparangni, chong∙motan Isolni ge∙etaniko aro Jisuko bebera∙ako rakkigiparangni, chakchika gnang” (Para. 14:12). Ian bon∙kamani salrango Isolni kakketgipa manderangko mesokani ong∙a. Indiba, skango ba da∙oba, Isolni ge∙etaniko rakkina man∙ani mingsa mangmang cholde uan je, Jisuni bebera∙achi ong∙a. Iako name dake nibo, an∙chingni pod, “Jisuo bebera∙ani” ine aganja, ian namen gamchatbegipa ong∙genchimoba, indiba “Jisuni bebera∙a” ingipa katta maiba ning∙tubatani gnang. Ian Kristoko Satanni bilakbatsranggipa dakmajoanirangni kosako chegipa ong∙atgipa bebera∙ani ong∙a. Bebera∙aniara bebera∙gipa sakantina indin on∙gimin on∙ani ong∙a. Gisik Rongtalgipani an∙chingni ka∙tongrango dongipa bebera∙aniko an∙ching ranta ka∙on, ua bebera∙ani dal∙roroa. An∙chingni gisikni bilchi an∙ching cheja, indiba an∙chingo tanggipa Kristoni bil kam ka∙anichisa ong∙a. An∙ching sawa ong∙a uni a∙sel an∙ching chegipa ong∙ja, indiba Ua sawa ong∙achim, ua a∙selni giminsa chegipa ong∙a.

An∙ching chena man∙a maina Uan cheaha. An∙ching chegipa ong∙na man∙a maina Uan chegipa ong∙aha. An∙ching dakmajoani kosako chena man∙a maina Uan dakmajoani kosako chegipa ong∙aha.

`Ibri. 4:14-16 aro Ibri. 7:25 rangko poraibo. Cheani aro “Isolna kene” aro “Una rasongko on∙e” janggi tangani cholara maia?`

Isolni Depante, Jisuan diabolni chalakki dakanirangko cheaha. Isolni ku∙rachakanirango ka∙donge, Uni skaniko Uni Pagipani skanina bamate aro Pagipani bilo pangchake Ua dakmajoanirangko mikkangchakaha. Uo ka∙donge, Uko niate, Uo bebera∙e, an∙chingba amgiparang ong∙na man∙gen. Jisuan an∙chingni pilak ong∙a aro sa∙gre sakgittamni kattarangara Uni giminan ong∙a. Parape∙ani nama kattara amani gimin ong∙a, amako man∙ani gimin ong∙ja. Uni ka∙sachakanichi aro Uni bilchi amgiparangni gimin ia ki∙tap agana.

“Ama” ingipa kattako Parape∙ao chang 11 jakkalaha. Mondoli ge∙snini nikanio jean skanggipa ritcha bilsioni an∙chingni somoiona kingking donggipa Kristian mondolirangko mesoka, chasong ge∙antion bebera∙giparang gnang jemangkon Johan, “amgipa” ine agana. Bon∙kamani somoio “amgiparang” pilakkon man∙rikgen (Para. 21:7). Ian janggi jokna niamko manikotkotani ong∙ja. Ian Jisu Kristochi cheanisa ong∙a, jeni chu∙soksranggipa toromi ong∙ani, chu∙soksranggipa janggi tanganisan mangmang uamangna jringjrotni janggini ku∙rachakaniko on∙a. Ian bebera∙aniko kamchi mesokani ong∙a. Ian bebera∙gipani janggi tanganio bewalko dingtangatgipa, janggi tanganiko dingtangatgipa, aiao inmangipa Isolni ka∙sachakani ong∙a.

`Nang∙ni janggi tanganio nang∙ni chena skanirang gnangma? An∙chingni skanirangko maikai an∙chingara be∙en pil∙atna man∙gen? Parape∙a ki∙tapni “amgiparang” ong∙na gita an∙chingara maiko dakna man∙gen?`