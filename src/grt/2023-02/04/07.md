---
title:  Chanchidapani
date:  21/04/2023
---

Ibri. 7:25 o Paulni nambegipa kattarangni gimin chanchie nibo, jean Jisuko an∙chingni Kamal Dal∙gipa ine aganenba indine aganaha, “Uni giminba uchiko Isolona sepangbagiparangko jokatsrangna ama.” Jokatsranga. “Sranga” ingipana Greek kattani ortoara “chu∙gimik, chu∙sokgipa, gimik gimang” ine ong∙a. Jisusa an∙chingko jokatgipa ong∙a; an∙chingni kamde Uni an∙chingna cheaniko a∙kange Una pakwatanisa ong∙aia. An∙chingni ka∙donganiara Uosa ong∙na nanga, an∙ching an∙tangtango ong∙ja.

“Parape∙ao ‘Isolna kenbo∙ ingipa agananiko an∙ching indake agangopna man∙gen je, Uko uamangni rasongarigipa aro mikkim gnanggipa Isol ine basechina ian Isolni bon∙kamgipa mande jatko okamani ong∙a. . . . jean Uko aro Uni mande jatna miksonganiko bobil dakgipa namgijani bilrangni kosako chegipa ong∙gen (Para. 14:9-11). Ia kenaniara kenjagokanio aro til∙tile kenanio mesokgipa ong∙ja, indiba Isolni niamna aro Uko olakkina ka∙sae on∙kanganio aro katchaanio mesokgipasa ong∙a. Darang gipin bilkoba indake olakkiani aro kakket ong∙anina kragipa ine ra∙chakna nangja. Bebeko aganode, minggipin baseani dongja, maina a∙gilsak gimiko dal∙begipa dakgrikanio an∙tangko mesokgipara diabolni bilrangni kamrang ong∙a jerangan bon∙chotaode gimaatako man∙na gita donsoako man∙aha (Para. 16:13,14; 17:14; 20:11-15). Uni gimin Jihovana kenaniara Uni namen rasongarigipa dongpaani mikkango, Un baksa jringjrotna nangrime donganio katchaanian gape chadengna gita dal∙begipa dakgrikanio Isolchipak ong∙china okamani ong∙a. (Para. 21:3,4; 22:3-5).”–Angel Manuel Rodriguez, “The Closing of the Cosmic Conflict: Role of the Three Angels∙ Messages,” jak 27.

**Chanchirimna sing∙anirang**

`Bebera∙na amsokpilgijagipa Isolni bilni gimin chanchibo, jean a∙gilsak gimikko rakkia aro ong∙ataha. An∙ching a∙gilsakkon bang∙gijasan ma∙sina amaia; indide an∙chingara maikai a∙gilsakko Ong∙atgipako ma∙sina amgen? An∙chingna bate Uara baditan dal∙bata aro apalbata aro bilakbatachim, iani gimin chanchibo. Aro ia Isolan salsao an∙chingko bichal ka∙genma? Maikai ia bebeara an∙chingko “Isolna kenaniko” aro uni ortoara maiachim, uko ma∙sina dakchaka?`

`An∙ching Sastroni gita rongtalaniko, amaniko aro cheaniko chanchirimon maikai kamchi janggi jokna jotton ka∙aniko gelna man∙gen? Maini gimin an∙ching pangnan indake ma∙sina nanga je, an∙chingni iano cheanirangko (ba chu∙sokgijanirangko mangba) changija, janggi jokanina an∙chingni ka∙dongani pangchakaniara chisolo Kristoni an∙chingna cheanio mangmangsan ong∙aia?`

`Papni kosako chena gita pilak ku∙rachakanirang donggenchimoba, maini gimin an∙chingara bang∙a changon an∙tangtangni ga∙akaniko aro Jisu An∙tangni an∙chingna dakmesokgipa torom janggi tanganiona an∙chingni sokdogijaniko nikna gita man∙a? An∙chingara maidakgipa dakgualanirangko dakenga jeon an∙ching Isolko Uni an∙chingna ku∙rachakgiminko dakna on∙jaengachim?`