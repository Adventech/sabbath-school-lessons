---
title:  Isolna Kenbo
date:  16/04/2023
---

An∙chingni chasongna Parape∙a ki∙tapni miksonganide Jisuni bakbak re∙bapilanina manderangko tarina aro a∙gilsakna Uni bon∙kaman salni nama kattako on∙anio Un baksa nangrimatna ong∙a. Parape∙a ki∙tap Isolni miksonganirangko paraka aro Satanni namgijagipa miksonganirangko oprake on∙a. Ua Isolni bon∙kamgipa mol∙molaniko, Uni bakbak aganna nanggipa, jringjrotni, a∙gimikni pilak mande jatna nama kattako mesoka.

`Para. 14:7 o watata Johanni bakbak aganna nanggipa bon∙kaman somoini mol∙molaniko poraibo. (Aba. 22:12; Git. 89:7; Toe Skia. 2:5; Agan. 12:13,14; Eph. 5:21 iarangkoba nibo.) Maia dingtangmanchagipa ge∙etaniko ua an∙chingna on∙aha?`

Para. 14:7 o “kena” ingipana Niam Gitalni Greek kattara phobeo ingipa ong∙a. Iako iano Isolna kena ingipa miksonganio jakkaljaha indiba ka∙sae mandera∙ani, mandera∙e kenani aro dal∙nike mandera∙ani ingipa miksonganio jakkalaha. Ian chu∙gimik Isolna kakket ong∙aniko aro Uni skanina chu∙gimik on∙kanganiko paraka. Ian an∙tangni gimin chanchigija Isolni gimin chanchigipa gisik ong∙a. Ian Isaia 14:13,14 o Luciferni gisikni chanchiani bikpilgipa ong∙a, jeon ua uni gisiko indine agana, “Anga salgiona gakatgen. Isolni askirangni kosakona angni singhasonko anga chuatgen; aro anga salgroni chel∙batgipa bakrango, tom∙grikani a∙brini kosako asonggen; aramrangni chugipa biaprangni kosakona anga doanggen; Chubatgipa gita anga an∙tangko dakgen.”

Ian Kristoni gisik ong∙skaa, jean “Isolni bimangko” man∙genchimoba “siaona kingking, chong∙motan chisolo siaona kingking, ge∙etako ra∙e an∙tangko onataha.” (Phil. 2:6,8).

Dal∙begipa dakgrikani mongsongbatgipa bakde uan Isolna an∙tangko bamatanion ong∙aia. Luciferara an∙tangni giminsan chanchiaigipa ong∙a. Ua an∙tangni bilna agre darang gipinni bilna bamna sikgijagipa ong∙a. Singhasono asonggipana bamani pal, Luciferara singhasononi sason ka∙nasa skaaha. Altue aganode, Isolna kena ine inaniara Uko an∙chingni chanchianio skanggipa dake donanian ong∙a. Uan an∙chingni an∙tangni giminsan chanchianiko aro gaora de∙aniko watgalani aro Una chu∙gimik janggi tangani ong∙a.

Aro ian gamchatgipa ong∙na nangchongmota maina ian sa∙gre sakgittamoni skanggipa sa∙greni ku∙sikoni skanggipa ong∙katchenggipa katta ong∙a.

Uni gimin, an∙ching nachil songna nangchongmota.

`Isolna kenaniko nang∙ni chagronge nikaniara maidake ong∙a? “Isolna kenaniara” maini gimin namgipa ong∙a iako sanaba talate on∙engon maikai na∙ara nama bewalo talate on∙a man∙gen?`