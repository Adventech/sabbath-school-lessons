---
title:  Isolna Kenbo Aro Una Rasongko On∙bo
date:  15/04/2023
---

### Ia Antina Lessonna Poraiani
Para. 14; Aba. 22:12; Agan. 12:13,14; Kol. 3:1,2; Ibri. 12:1,2; 1 Kor. 3:16,17.

> <p>Mingani Pod</p>
> “Ianon rongtalgiparangni, chong∙motan, Isolni ge∙etaniko aro Jisuko bebera∙ako rakkigiparangni, chakchika gnang.” (Para. 14:12).

Danish lekka serakgipa, Soren Kierkegaard, bon∙kaman somoini gimin toe aganani golpoko aganaha. Uan indake ong∙achim:

Ge∙sa dal∙gipa tamasa dakmesokram nokni ki∙sangchipakko wa∙al kamaha. Saksa dakmesoke ka∙dingatna changgipa mande, jean ia dakmesokanio bak dongpaachim, ong∙katbae nienggiparangna mikrakataniko on∙aha: Ong∙katboha; ia biapko wa∙al kamengjok! Nienggiparangara ian aganbal∙eke roengasa, ian dakmesokani bak ong∙a ine chanchie jakpakosa doktokaha. Ua mikrakataniko on∙taiaha: Ong∙katboha! Ong∙katboha! Indiba badita ua rake aganaha inditan jakpa dokaniba batskaaha. Kierkegaard-nade a∙gilsakara uandake bon∙nasiengachim: chong∙motan, mikrakataniko aganbal∙eke roenga ine bebera∙ena kusi ong∙e jakpa dokanisa ong∙aia.

A∙gilsak bon∙ani aro uanona dilanggipa obostarangara etale roani ong∙ja ine an∙ching u∙ia. Noani somoio chi dubiaoni intal a∙gilsakara namjabatsranggipa a∙selrangko chagrongaha. Bebeko aganode, Pitor an∙tangan ua chi dubiani golpoko a∙gilsakni bon∙ani chin dake jakkale, jedake gitcham a∙gilsak chichi nisiatako man∙ahachim, bon∙kamani somoio, “salgirang il∙ilari bon∙anggen aro dakgiminrang kame jronggen aro a∙a aro uno donggipa kamrangko kamgen” (2 Pit. 3:10) ine mikrakataniko on∙aha. Maia ong∙banasienga uani gimin mikrakataniko man∙e, da∙o an∙chingba uana tarie dongsogiparang ong∙na nanga.