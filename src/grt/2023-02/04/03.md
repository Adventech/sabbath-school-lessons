---
title:  Isolna Kenani aro Katta Maniani
date:  17/04/2023
---

Isolna kena ine inani ortoara maia? Iani gimin an∙chingna Sastroo maiarangko skia?

`Deut. 6:2; Git. 119:73,74 aro Agan. 12:13,14 rangko poraibo. Ia podrangara “Isolna kenani” gimin maiko agana?`

Ia podrang, Isolna kenani aro Uni ge∙etanirangko rakkiani gisepo nangrimgrikaniko paraka. Isolna kenaniara bilongen dal∙nike mandera∙ani bewal ong∙a jean an∙chingko katta manianiona dilanga. Salgini bakbak ong∙e mol∙molanide ka∙sachakachi jokatako man∙giminrang Isolni ge∙etanirangko manichina ine ong∙a (Eph. 2:8-10). Ka∙sachakaniara an∙chingko Isolni ge∙etaniko maniaonikode jakgitel ong∙atja. Nama kattara an∙chingko niamni matnangaonikosa jakgitel ong∙ata, an∙chingni uko manina daito dongaonikode ong∙ja.

Ka∙sachakani an∙chingko an∙chingni batanggimin somoio dos dakaonikosan jokataia ong∙ja, indiba ua an∙chingko da∙o katta manie name janggi tangna gitaba bilakata. Watata Paul indine agana je, “pilak jatrango bebera∙ani maniana, chinga ka∙saako aro watata ong∙ako man∙aha.” (Rom. 1:5).

Mitam manderang gnang jemangan indake chanchia je, ka∙sachakachi jokataniko man∙aniara Isolni ge∙etaniko nangjaha ba ge∙etaniko manina nanganiko komiata ine bebera∙a. Uamang indake bebera∙a je, niam maniani gimin golpoaniara janggi jokna ine niamko manikotkotani ong∙a. Uamang indake aganaha, Angni nanganide Jisusan ong∙aia. Indiba sing∙anide, “Badia Jisuko?” An∙ching an∙tangni tarigipa Jisukoma ma Sastroni Jisuko? Sastroni Kristode mamung saloba an∙chingko Uni niamko gamchate ra∙jachina dilja, jean Uni cholonko mesokgipa ong∙achim. Sastroni Kristode mamung saloba an∙chingko Sastroni skianirangko komiatna dilja, jean Ua sawa ong∙achim aro Uni ia a∙gilsakna miksonganiko rongtalbate parakaniko daka. Sastroni Kristode Uni skianirangko nangchongmotani komigipa toromni aganrongbewal kattaona tang∙onatna mamung saloba an∙chingko dilja. Kristoan pilak skiani bebeko man∙gopa. Jisuan be∙en pil∙gimin bebe ong∙a. Uan skianiko janggi tangaha.

Parape∙ani bon∙kamgipa mol∙molanide, an∙chingko Kristoo bebera∙anichi Uni pilak on∙anirangni chu∙gimikkon ra∙chakchina okamani ong∙a. Ua an∙chingko “Isolna kenchina” okama, jean an∙chingko name katta manie janggi tangchina bilakatna gita Uni pi∙okani bilo bebera∙anichi parakaniko man∙aha.

`“Aro je manderang be∙enko so∙ota, indiba janggiko so∙otna amja, uamangna da∙ken; indiba be∙enkomung janggiko noroko nisina amgipana kenbo” (Mati 10:28) ingipa iano Jisuni kattarangara maikai an∙chingko Isolna kenani ortoko ma∙sina dakchaka?`