---
title:  Isolko Mongsonggipa Dake Done Janggi Tangani
date:  18/04/2023
---

Bosturangko pala breani chasongo, jensalo a∙gilsakni gamchatanirang an∙tangko mongsonggipa dakataha, an∙tangni giminsan chanchiaiani aro an∙tangkosan gamchate ra∙anioni an∙chingni janggi tanganio Isolko mongsonggipa dake done janggi tanganiona pil∙bachina salgini mol∙molani ong∙a. Mitamrangnade tangkaan uamangni janggi tanganio mongsonggipa ong∙a. Gipinrangnade, ku∙sini ba bilan mongsonggipa ong∙skaa. Mitamrangnade, kal∙susaani, doka dam∙ani ba kusi ong∙aniko dakanian mongsonggipa ong∙naba gnang. Parape∙ani nama kattade, janggi tanganio mongsonggipa dake Isolna kenna, Uko dal∙nikna aro mandera∙na okamanian ong∙a.

`Mati 6:33; Kol. 3:1,2 aro Ibri. 12:1,2 rangko poraibo. Isolko an∙chingni janggi tangani mongsonggipa dakani bidingo ia podrangara maiko an∙chingna agana?`

A∙gilsakni bon∙kamgipa dakgrikanio mongsonggipa bakde gisikna dakgrikanian ong∙a. Ian bamani, bil man∙ani aro Isolni skanina on∙kangani ong∙a.

Dal∙begipa dakgrikanio bon∙kamgipa dakgrikaniara an∙chingni chanchianirangko ning∙o donna gita nama aro namgijani gisepo dakgrikani ong∙a. Watata Paul an∙chingna ia mikrakataniko on∙a: “Kristo Jisuo ia je gisik gnangchim, uan na∙simangoba ongchina” (Phil. 2:5). Gisikan an∙chingni bimangni killa ong∙a. Ian an∙chingni kamrangni ja∙pang ong∙a. “Ong∙china” ingipa kattani ortoara dakna on∙a ba basena ine ong∙a. Ian namnikatang gita gisikni skaniko jakkalani gimin agana. Kristoni gisik an∙chingo dongna baseaniara jringjrotnirangchi an∙chingni gisikko gapate an∙chingni chanchianiko dingtangatna gita Jisuna on∙na baseani ong∙a. An∙chingni kamrangan an∙chingni chanchianiko paraka. Isolna kenaniara Uko an∙chingni janggi tanganio skanggipa dake donanian ong∙a.

Mongsongbate, chanchianiko rakkina nanga ine na∙a ma∙sion, pil∙sa gitade, nang∙ni chanchianiko rakkirikna baditan altuachim, iani gimin chanchibo. Bang∙bata changon neng∙nikanide an∙ching ong∙ako chanchina krengjani gimin ong∙bata, “kosaknirangko chanchibo, a∙ani kosako donggiparangko ong∙ja,” indiba an∙chingni gisikrangde, ga∙akgimin aro papan gapani gimin, pangnan ka∙mao donggiparangosa, a∙gilsaknirangosa ong∙batna am∙rongaia. Uni gimin, Paulni aganaha gita, an∙chingara jakgitel basee dakna man∙ani rongtalgipa on∙aniko jakkale miksongmanchaen salginirangni gimin chanchina nanga.

`“Ja∙mani katta ian, jongadarang, jerang bebe ong∙a, jerang mikchikkima, jerang kakket, jerang rongtala, jerang namnikani, jerang nama inani, maiba namani ong∙ode, maiba mitelani ong∙ode, iarangko chanchibo” (Phil. 4:8). Iano Paul an∙chingna maiko agana uko dakna gita an∙chingara maikai skie ra∙gen?`