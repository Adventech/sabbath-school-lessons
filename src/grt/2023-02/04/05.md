---
title:  Isolna Rasongko On∙ani
date:  19/04/2023
---

“Isolna rasongko on∙na” (Para. 14:7) Niam Gitchamo ia kattarangko jakkalaniko am∙e poraie nianio indake mesokaha je, gisiko nangatbeani ong∙e, iako bang∙a changon Isolni bichal ka∙ani bidingo nika (Josh. 7:19; 1 Sam. 6:5; Jer. 13:15,16; Mal. 2:2), jedake iako skanggipa sa∙greni nama kattaoba nikna man∙a (Para. 14:6). Ia apsankon Para. 19:1,2 oba nika, “Halleluia; jokata aro rasong aro bil chingni Isolnin; maina Uni bichalrang bebe aro kakket.”

`1 Kor. 3:16,17; 1 Kor. 6:19 aro 1 Kor. 10:31 rangko poraibo. Maikai ia podrangara mingsa dake an∙chingni Isolna rasongko on∙na man∙aniko ma∙sina dakchaka?`

Watata Paulni aganani gitade, an∙chingni be∙enrangara torom nokdring ong∙a, Isolni Gisikni dongchakram biap, Isolni donganichi rongtalatako man∙gimin torom nokdring ong∙a. Sastro an∙chingko an∙chingni pilak janggi tangani bewalrangon Isolko rasong chaatchina mikrakataniko on∙e okama. Jensalo Isolan an∙chingni janggi tanganio mongsonggipa ong∙a, an∙chingni mingsa skanide uan Una rasongko on∙na ong∙a, an∙chingni cha∙a ringanio, an∙chingni gana-chinnanio, an∙chingni kusi ong∙anio ba an∙chingni gipinrang baksa agangrikanioba ong∙china. Uni skaniko dakna an∙chingni on∙kanganichi an∙ching Uni ka∙saani cholonko a∙gilsakna parakon Isolna an∙ching rasongko on∙a. A∙gilsakni bon∙kaman somoini bichal ka∙anio ian gamchatbatgipa ong∙a.

`Rom. 12:1,2 ko poraibo. An∙chingni janggi tanganio chu∙gimik basena nangani bidingo watata Paul maia mol∙molaniko daka?`

Be∙en ba bimang ingipa kattana Niam Gital Sastroni Greek kattara somata ine ong∙a, jean na∙ara sawa ong∙a uko man∙gope nambate pe∙na gita man∙gen, chong∙motan, bimang, gisik aro gisikni chanchianirangko miksonga. Phillips-ni Sastroko pe∙anio “kraa olakia” ingipako “gisik gnange olakiani” ine pe∙a. Minggipin dake aganode, na∙a “Isolna kena” aro “Una rasongko on∙na” nang∙ni pilak dakanio, nang∙ni gisik, be∙en aro gisikni moanirangko Una on∙e, jensalo chu∙gimik on∙kanganiko daka, ian gisik gnange olakiani kam ong∙a. Aro Isolni bichal ka∙anio, katta manina gisik on∙aniara namgipa ong∙a.

`Na∙a nang∙ni be∙en baksa maiko daka uko chanchie nibo. Nang∙ni be∙eno Isolko rasong chaatna gita na∙a maiko dakna man∙gen?`