---
title:  Nama Katta, Bichal Ka∙ani, Ong·atani
date:  10/05/2023
---

Skanggipa sa·greni nama kattako niatbo. Jringjrotna Nama Katta, Bichalni Konta, Ong·atgipako Olakiani, iarangni bidingo ong∙a. Ia chanchianirang maidake melibegipa ong·a, uko nibo. Bichalni salo Ong·atgipani mikkango chadengmitingo nama kattasan an·chingna ka·donganiko on·gipa ong·a. “Uni gimin da·o Kristo Jisuo donggiparangna mamung matnanga dongja. Maina Kristo Jisuo janggini Gisikni niam papni aro siani niamoni angko jakgitel ong·ataha” (Rom. 8:1,2). Da·alo matnangani dongja aro bichaloba dongjawa.

Isolan Ong·atgipa ong·a, iani nama katta da·alo kakket ong·anina mongsonggipa ong·a, dingtangmancha a·gilsakni an∙tangari ong·baani (evolution) ine skianiara ”Kristian” ni gandingko gan·e, Kristian bebera·anio pangchakaniko ka·mikennate nisiataniko ra·baa.

Da·o ka·sne ka·namgija dingtangataniona ra·baenggipa chanchiani bijangchio Isol mondoliko dal·ataha jeon manderangni bimungan evolutionni kosako sakki ong·aha aro ia manderang bilakbee kakketgipa pangchakanio Isolko an·chingko Ong·atgipa aro Piokgipa ong·a ine aganprakaha.

`Eph. 3:9, Kol. 1:13–17, Para. 4:11, aro Rom. 5:17–19 rangko poraibo. Ia podrang an·chingna Jisuni Ong·atgipa aro Piokgipa ong·ani gimin maidake skianiko on·a?`

Jisuni Ong·atgipa ong·aniara Jisuni Piokgipa ong·aona badita apsangrik ong·a uni gimin sepangbate nibo. Jensalo mandeni ong·baani gimin tol∙a skiani nakatahaon, Uni Ong·atgipa ong·e kam ka·ani gimin bebera·ani komiangaha, aro Uni Piokgipa ong·ani gimin sing·doaniba sokbaaha. Jisu an·chingko paponiko, siaoniko, saknaaniko aro ka·a gapaoniko piokna re·baaha. Isolara an·chingko ong·atna jakkalgipa chol-onikon an·chingko jokatahama? Ian ken·begnigipa tol·napani ong·a.

Aro Jisuni chisolsako siani gimin ka·dingstekanian a·gilsakni ong·baaniko tol∙e skigiparang namjabatataniko ong·ata. Maina? Paul Adamchi papni ong·baoni Jisuni siaona nangrimaniko mesoke on·aha (Rom. 5:17-19). Indide Adam aro Jisuni gisepo nangrimani donga. Evolutionni skianiode, Adam siako a·bachengatna man·jawachim, maina millionni million bilsirangna sianiara, Adamko ong∙atna jakkalna nanggipa bilrang ong·genchim.

Uni gimin a·bachengonin evolutionni skiania chisolni Sastroo pangchakaniko nosto ka·a ga·aka. Seventh-day Adventistrang dingtanggipa ong·e Ong·atgipa Isolko olakkina a·gilsakko okamaniara indakgipa ong·gijanina chadenganio tanggipa sakkirang ong∙china okamanian ong·a.