---
title:  Neng∙nikanio Dongpagipa Ripeng
date:  07/05/2023
---

Uni salgichi re·angani ja∙mano (Wat. 1:9), Jisu watatarangni gisepo janggi tanggipa Patmos chichangona Rome-ni raja Domitianni ka·namgija rimbaako man·gipa Johanona re·baaha.

`Para. 1:9 ko poraibo. Mati 13:21, Wat. 14:22, aro Johan 16:33 rangko nibo. Ia a·gilsako Jisu Kristoko ja∙rikna sikgiparangna iano maidakgipa nama kattako on·a?`

Nokdangoni, ripengrangoni, aro Kristianskarangoni dingtangatako man·genchimoba, ua Jisuko ja∙rikanina dukrangko mikkangchakna nanggenchimoba Johan saksan watgalako man·jaha. Uni dangdike on·ani matchotjaha. Uni sakki on·ani matchotkuja. Ching·begipa rasongni teng·suachi saksa sa·gre sikdikdikgipa chichangona Isolni singhasononi nama kattako ra·e Johanona re·baaha. Jisuoni ia kattara ritcha bilsirangnan janganggipa ong·na nangachim. Ian chasongantina ka·dongani katta ong·a, indiba Jisuni re·baona bon·kamgipa chasongo Isolni manderangko tarianina dingtangmanchagipa kattaba ong·a. Ian mikrakatanina aro bon·kamgipa salrango dake nianirangko chagrongo ka·dongatanina (ba da·alo nang·ni dake nianiko chagronganirangna) on·gimin nang·chongmotgipa katta ong·a.

Na·a ua rong·kolona napanggenchimode je biapon sa·gre Parapeao janapgipa katchinike nikani baksa Johanko grongna re·baaha ine bebera·achim, unon na·a rang·sanan napramo donggipa segimin kattani bidingo aganani, chong∙motan, Parape∙a ki·tap gimikni gimin talataniko nikgenchim: “Isolna kenbo aro Una rasongko on·bo, maina Uni bichalni konta sokbaaha.” (Para. 14:7).

Parape∙a ki·tapo mongsonggipa chanchianide olakkiani ong·a. An·ching olakkianiko dakna nanggipa ong·e ong·atako man·aha. An·ching sakantian sakoba ba maikobade olakkia. Kakketgipa olakkiani, Ong·atgipako olakkiani janggi tanganio kakketgipa miksonganiko man·na dakchakgipa ong·a. Ian janggi tangani a·selko on·a. Mongsongbate ian an·chingna mainaba sina nanganikosan ong·aigija mainaba tangna nanganikoba on·aha; aro nanggenchimode arik-sanalaniko chanchikna gitaba on·aha. Aro beben, bon·kamgipa neng·nikani ong·katon, an·ching indakgipa katta agananiko name ma·sigipa ong·gen “An·ching bang∙a dukchi Isolni songnoko napna nanga.”(Wat. 14:22).

`Johan gita dake kakketgipa Isolni nokkolrang saknaaniko aro dake nianirangko chagronggenchimode, an·chingara indakgipa neng·nikanirangko chagrongjawa ine an·chingna maidakgipa chanchianirang ra·baskaa? (1 Pit. 4:12–15).`