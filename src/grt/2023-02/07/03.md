---
title:  Ong·atgipako Olakibo
date:  08/05/2023
---

`Para. 14:7 ko poraibo. Skanggipa sa·greni kattara maidake matchota? Bichalni konta maidakgipa kattachi bon·kame didianiko dakaha? (Isa. 40:26, Johan 1:1–3, aro Rom. 1:20 rangko nibo).`

Para. 14:7 o, rongtalbee Ong·atgipako olakkina okamanio bon·ea; jensalo bang∙a scienceni gita aro Kristian bebera·giparang a·gilsakni ong·baaniko (evolution) ra·chakanina ia okamani da·alo nangchongmotgipa ong·a jeon Sastroni gita aro Kristian janggi tangani gita ka·tongko nangate skianiko ong·atachim. A·gilsakni an∙tangari ong·baani (evolution) kakketgipa ong·ode, an·chingni bebera·ani, tol·napgipa ong·china. Indake nangchongmotgipa u∙ie ra∙aniara ning·tuani ong·a.

Parape∙ani bon·kamgipa didianiara Sastroni skanggipa ki·tap Abachenga ki∙taponi ong·baaha. Ong·atanio gamchataniko u·ijana kingking an·ching pangnaba chu∙gimik salgi aro a·gilsako olakkiani gimin dakgrikaniko u·isokjawa. “Chengon Isol salgi aro a·ako ong·ataha (Aba. 1:1). Pilak Sastroo segimin bakrangna ia podan pangchakani ong·a. Ibri kattao “ong·ata” ingipaara bara ine ong·a, jean Isolkosan chanchio mongsongbate chu∙gimik jakkalgipa ong·a.

Isolni bilara bon·changgijagipa ong·a ine chonbee ma·sie ra·aniko dakna gita Uni ong·atgiminrangoni ra·na aro uan sal ong·a. Sal second 1 o mandeni bilchi to, gas, koila ba somoi a·bachengoni wa·al ko bikotana bate bilko bang∙bate bikotna ama.

Salni apalaniko bijangchi gita toanio 865,000 mile-rang ong·a aro ian a·gilsak gita dake dal·gipa million sa planetrangko ra·gopna man·gipa ong·a. Indiba salara, salgio tom·dakgimin (Milky Way) 100 billion askirangoni chongipa rongsa ong·pagipasan ong·aia. Rongsa aski jekon Pistol Aski minga, ua salni 10 million somoirangna bilko bikotna ama gita apsan dake bikotna man·paa. Salni bimang gita dal·gipa million sa askirang Pistol Askini samtangtangni ning·ao altuen donatako man·a amgen. An·ching maidake a∙gilsakko salgisakko ong·atani bidingo an·chingni gisikko dongen?

Ong·ataniara Isolni mairongpilaniko aro bon·changgijagipa bilko parape∙ani ong·a. Uni ong·atani bil salgi aro a·akosan ong·ataniona ra·baja indiba ritcha bilsirangna Uni manderang baksaba kam ka·aniko mesokani ong·a. Ua Isolan ia a·gilsakko a·bachengatgipa ong·a, jean ia a·gilsako pangnan donga aro jean ia a·gilsako an·tangni manderangko watgaljawa.

`Ong·atani kamni apalaniara maikai Isolni ka·saaniko bariatani ong·a, maina an·chingna iako mesoka je, Isolni ong·atani kam baksa tusuaode an∙chingara baditan chongipa ong·a je Kristo an·chingna sichakaha?`