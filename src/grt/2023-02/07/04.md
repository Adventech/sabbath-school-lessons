---
title:  Sepanggipa Isol
date:  09/05/2023
---

Ong·atgipa Isol jean sal, jajong, aro askirangko ong∙atahachim, jean Uni mairongpilgipa bilchi ia a·gilsakko ong·ate janggi gnanggiparangchi gapatahachim, ia Isolan an·ching sakprakna gisik nanganiko on·enga. Uni manderangko Egypto nokkol itanichi kaa man·aoniko naljokataha, uamangko bangbanggipa bakra gita re·dilaha, mannako salgioniko waataha, Jerikoni guarerangko a·aona ga·akataha, aro Israelrangni bobilrangko amataha. Apsan Isolan Uni bon·changgijagipa bilko bikote salgisak a·gilsakko ong·ataha aro apsan bilchin an·chingni janggirangna dakgrikenggipa namgijagipa bilrangko chena jakkalaha.

`2 Kor. 5:17, Git. 139:15–18, Wat. 17:27, aro Kol. 1:17 rangko poraibo. Ia podrango Isolni sepang ong·aniko maikai an∙chingna skianiko on·a?`

Nama Kattako poraigiparang (Theologian) Isolni bil gnangani gimin golpoaniko daka. Isol, chugipa aro pilak ong·atgiminrangni kosako ong∙gipa ong·a. Uamang Isolni gun ba gunni giminba golpoaniko daka. Indake ia chanchiani ong∙a je, Isol an·chingni a·gilsakon ong·a, aro Sastroni itihaso mesoka gita, a∙gilsako namedaken bak dongpaa. Gitel “chugipa aro rongtalgipa biapo,” donggenchimoba, Ua “bnekgimin aro ongipa gisik gnanggipa baksaba dongkama” (Isaia 57:15). An·tangko ja∙rikgiparangni golpoengon, Jisu An·tangan indake aganaha: “Anga uamango aro na·a ango, maikai uamang saksan ong·e chu∙sokgen; aro angko na·a watataha, aro angna na·a jekai ka·saaha, uamangnaba uandaken ka·saaha, iako a·gilsak maikai u·ina man·gen” (Johan 17:23). Iana batede nambate bakrimani aro sepangbatani dongja.

An·chingni Isolni gimin agangipa dal·gipa koborara Uni dal·a aro bil gnangani inditan apale salgi aro a·gilsakona sokange an·ching sakprakni janggi tangaona sokbaanian ong·a. Ua an·chingko ong·atpiltaina, tarina aro Uni jagringona ong·atpiltaina ku·rachakaha. Iano maiko miksongengachim, uko chanchibo. Apsan Isol, jean ong·ataha aro tom·dakgimin askirangko (galaxies) rakkiahachim, ua apsan Isolan jeon an·ching “tanga aro il·lenga aro ong·enga” (Wat. 17:28) aro iasan ong·aija indiba an·chingni ka·tongrangoba gital ka·tongko on·a, paponiko naljokatna aro an·chingko Kristoo gital dakna kamko ka·aha. Ian mairongpile an·chingni Isolko chanchianio ka·dimeataniko on·gipa ong·a, Isol jean bilakgipa ong∙a, Uan ka·sagipa aro an·chingna simsakgipa ong·a.

`Isolni an∙ching baksa dongpaani gimin an·chingni ma·siaoniko an·ching maiko skie ra·na gita man·gen? Ba Isol nang·ni andalbegipa donnuaniko ma·sianina nang·ko kenatahama? Ia chanchianio nama katta nang·na maidake tom·tomaniko on·gipa ong·aha?`