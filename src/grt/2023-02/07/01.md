---
title:  Ong∙atgipako Olakiani
date:  06/05/2023
---

### Ia Antina Lessonna Poraiani
Para. 1:9, Isa. 40:26, 2 Kor. 5:17, Kol. 1:17, Para. 4:11, Johan 19:16–30.

> <p>Mingani Pod</p>
> “Chingni Gitel aro Isol, Na·an rasongko, aro mandera·ako, aro bilko ra·na krara maina Na·an pilakkon dakaha, aro Nang·ni namnikani gimin uarang ong·aha, aro dakako man·aha.” (Para. 4:11).

Banga chanchianirangko gamchatgija ra·anian altugipa ong·a, mongsongbate jerangko an·ching ma·simanaha ba u·imanahachim. Toatna gita, chadamberang ma·a paarangko uamangni kan·dikgipa janggi tanganichisan ma·sina man·a, uamangko ramram dake ra·ana maidake altugipa ong·a? An·chingnaba salko, bangbanggipa salgiko, balwa ba ja·pani a·ako altue ra·na nengragipa ong·a.

Indioba, an·chingara an·tangtangni janggi tanganiko badita altue ra·a, dondipe chanchie niahama? An·ching badita dondipe ia mingsinggipa sandie nianio sing·gipani gimin sing·e niaha, Mamungba donggijani palo maina maiba dongskaa?

An·chingni dongchakenggipa a·gilsak aro uano pilak nitobee, rasong gnange aro mairongpile ong·atgiparang maidake uano an·tangari ong·baaha? Jensalo an·chingni salgisak a·gilsak dongengo aro an·ching uano dongjagenchim ong∙ode baditan dal·bea chanchiani dingtanganirang ong∙genchim? Gisik a·ning bitgiparangni gitalgipa sandie nianio, an·chingni a·gilsak changsaode ong·atako manja ine agana. Minggipin kattachi aganode, an·chingni ong·baani dingtangna man·gipa ong·a aro ian an·chingni iano ong·aniara mairongpilgipa ong·ani ong∙a. Salgisak a·gilsak mamung donggijaoni ong·baa ba hisap ka·e man·aoni ong·baa ine pilak dake aganritingbaani donggenchimoba, an·chingni salgisak a·gilsakko Isolsa ong·ataha, Uan Ong·atgipa ong∙a, chong∙motan, uano donggipa pilakkon dakaha.