---
title:  A∙gilsakko Ong·atgipa Chisolsako
date:  11/05/2023
---

An·ching badita dakna man∙a, aro aiao inmana, aro Gitelko Ong·atgipa ine olakkia, iarangna bateba ning∙tubatkua. An·ching nikmanahaoba indiba nitaianio gamchatani gnang, ian an·chingko Ong·atgipaan, Piokgipaba ong·a. Je Isolan an·chingko ong·ataha ua apsan Isolan an·chingko Piokaha. Isol jean “hai an·chingni jagring gita mandeko dakna” (Aba. 1:26) ine aganaha ua apsan Isolan chisol kosako “Eloi, Eloi, Lama Sabachthani” ba “Gitel, Gitel, Angko maina watgalaha” (Mati 27:46) ine inwataha. Isolna kena nangani gimin ba Una rasongko aro Uko olakkiani giminba chanchirimbo.

An·ching ga·akgimin mande jat, maidake indakgipa mairongpilgipa kakket ong∙na chu·onge aganchakaniko dakna gita man·gen? Nengrae aganchakanio maidakgipa ong·gen? Skanggipa sa·greni kattao, dakna nanggniko aganaha: “Isolna ken·bo, Una rasongko on·bo…” (Para. 14:7).

`Johan 19:16–30 o, Johanni chisolo Jisuni gimin agananiko poraibo. Sastroko poraion Jisuko Ong·atgipa ine mesokgipa podrangko poraibo maina Ua “salgio aro a·ani kosako donggiparang, nikarang aro nikgijarang, singhasonrang ong·bo, gitel ong·anirang ong·bo, raja ong·anirang ong·bo, bilrang ong·bo, pil·akkon dakaha.” (Kol. 1:16). Isolni mairongpile ka·saaniko mesokanina an·chinga maidake aganchakgen?`

Skanggipa sa·greni katta chisolni ja∙man re·baaha, ian salgisak a·gilsakko nienggipani aro Kristoko ja∙rikgiparangni ma·siani ja∙man ong∙a chong∙motan, “salgi aro a·ako, sagal aro chimikrangko dakaha” aro apsan Ong·atgipa ong·e Isol ong·oba “nokkolni bimangko ra·e, mande gita ong·e, ua An·tangko algriataha; aro ong·ao mande gita nikako man·e, ua siaona kingking, chong∙motan chisolo siaona kingking, ge·etako ra·e An·tangko onataha.” (Phil. 2:7, 8).

Jisuni a·gilsakona mandeni bimango re·bana skang Uko ma·sigiminrangna ian mairongpilgipa mesokani ong·a. Salginirangba Uko olakkianina aiao inmanja. An·ching Uni an·chichi piokaniko man·aha, an·chingko Ong·atgipako aro Piokgipako olakkiana agre maiko dakkuna man·gen?

`Chisolni bidingo chanchianio, ga·akgimin mande jatni Kristoni chisolo dakgimin sichakani kamna on·dapna jotton ka·aniara maikai meligijagipa chakatani ong·a? Ong·atgipani an·chingna chisolo sichakahanina an·chingara maiko on·dapna man·kugen?`