---
title:  Misilbegipa Matani
date:  11/06/2023
---

An∙chingni poraibagimin gita, Parape∙a 13 aro 14 o janapgipa matburungni bilrangara a∙gilsak gimiko tol∙gipa olakkiani bewalko miksonga. Indiba iana baten dongkua.

`Para. 13:5; Para. 12:6, 14; aro Dan. 7:25 rangko poraibo. Batanggimin ritcha bilsirango ia bilara baditana kingking toromko ganggopgenchim?`

Itihaso ia matburung adita somoina sason ka∙gen. Katchinike agananio, salsako bilsi sa dake chana. Chanani 14:34 o an∙ching indine poraia: “Salprakni pal bilsiprakna”—ian Sastroo chanani niam ong∙a, chong∙motan, salprakna bilsiprak dake chananian ong∙a. Changsatai, Isol indine agana, “salprakkon bilsi sani pal Anga nang∙na donaha.” (Ezek. 4:6). Ia niamo pangchaken Sastroni katchinikanirangko tik ong∙e pe∙na man∙a ine mesokaniko dakaha jekai Dan. 9:24–27 o janapgipa anti 70 ni gimin katchinike agananirang. Parape∙a 13:5 o janapgipa ja 42 ko chanengon, japrako sal 30 ko ra∙e chananiko dakgenchimode, an∙ching 1260 katchinikani bilsirang ba salrangko man∙gen. Skangni calendar-rangode bilsiprako 360 salrang dongaiachim.

Brigipa ritcha bilsirango, Rome-ko sason ka∙gipa Constantine songnokjolgimikchin Kristian toromko ra∙chakataha. Jensalo A.D. 330 bilsio songnokni salaram aro saliram jolrangko nangrimatna an∙tangni skotong songjinmako Byzantium-ona jitatahaon, Rome-o dilgipagri ong∙skaaha. Unikode, pope, ia konggranggipako gapatskaaha. Ua toromni bilakgipa dilgipasan ong∙aijaha indiba Europeo ua a∙songko bilakgipa sason ka∙gipaba ong∙aha. A.D. 538 bilsio, Justinian, jean songsarek Rome-ni sason ka∙gipa saksa ong∙achim, ua Rome-ni bishopna bebera∙aniko rakkie chel∙chakchina una daitoko on∙aha. Indake A.D. 538 oni A.D. 1798 ona mondoli namen bilakaha aro ka∙namgijagipa a∙rik sanalanirangkoba man∙chapaha jekon ia lessonni a∙bachengao janapahachim. Napoleonni General jeni bimungko Berthier ine mingachim, ua pope-ko A.D. 1798 bilsio rim∙aha, ian katchinike agananio tik somoion chu∙sokaha.

Berthier aro uni sipairang Pope Pius VI ko rim∙aha aro uko uni singhasononiko ra∙galaha. Ian pope-ni sason ka∙anio namen saknaaniko man∙aha indiba Parape∙a 13:12 o janapa gita, ia misilbegipa mataniara nampilgenchim, aro a∙gilsak ia biloniko bang∙en—namen bang∙bate knana gita man∙gen.

`Sastroo katchinike agananirangara baditan aiao inmanani ong∙achim, aro Isolni agangipa, chong∙motan, mikkangchi ong∙gnigipa obostarangko iara maikai parakengachim, iarangni bidingo chanchiate nibo. Jihovani ku∙rachakanirango, aro chu∙sokkugijagiparangomangba maikai an∙chingara ka∙dongchakna man∙gen, iani bidingo ia kattarangara an∙chingna maiko skienga?`