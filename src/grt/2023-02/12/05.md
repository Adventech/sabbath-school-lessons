---
title:  Matburungni Chin
date:  14/06/2023
---

`Parape∙a 14:9 ko poraibo aro Parape∙a 14:12 baksa nisusabo. Matburungni chinko bano su∙dapa? (Deut. 6:8, aro Deut. 11:18 rangkoba nibo.) Matburungni chinko ra∙giparang aro Isolni manderangni gisepo maia minggni dingtanggrikanirang donga?`

Dolsara matburungko olakkia, aro dol gipinara Isolni ge∙etanirangko rakkia (ian brigipa ge∙etanikoba man∙chapa jekon matburungni bilchi dingtangatna miksonggenchim) aro Jisuni bebera∙ani uamango gnang. Ian uamangni gisepo donggipa dingtanggrikani ong∙a. Sagal aro a∙ani matburungrangko jakkale kam ka∙achi, diabolara olakkiani ja∙pang ja∙dilko, chong∙motan, Sabbathko nisan done Isolni bil gnanganiko bilgriatna jotton ka∙enga. Matburungni chinko mikkingo ba jako ra∙a. Mikkingara gisikni chanchianiko miksonga jeon, basee ra∙ani bil, chanchiani aro nama ba namgijako dakna miksonganiko dakachim; jakara kamrangko miksonga.

An∙chingni chanchisoana bate ta∙rakbaten jakgitele toromo olakkiani bidingo niamrangko ra∙gatani somoi sokbaenga. Jemangan gisiko nange Isolni Katta gita ja∙rika aro Jihovani kakketgipa Sabbathko rakkiachim, nangrimaniko aro songsalna namaniko jegalgiparang ine matnangako man∙gen.

“Jemangan Sastroni Sabbathko mandera∙achim, uamangko niamni bobilrang, songsalko rakkina nama gunko be∙gruatgiparang, niamgri janggi tanganiko aro kakketgija janggi tanggiparang, Isolni bichalko a∙gilsakona ra∙bagiparang ine matnanganiko man∙gen. Uamangni simsakbee chanchianirangko katta manigijagipa, bamgijagipa, aro bilko mitchigipa ine mingako man∙gen. Sorkarina kakketgijagiparang ine uamang matnangako man∙gen.”—Ellen G. White, The Great Controversy, jak 592.

Rome-ni mondoli indine kange ra∙a je, Robibar-ara mondolini bilni “chin” ong∙a. Beben, Catholic Mondoli indine kanganiko daka je, iako dingtangataniara uni kaman ong∙a. . . . Aro ia kaman toromni bidingo uni mondolini bil gnanganiko mesokani ong∙a.”—The American Catholic Quarterly Review, January 1883.

Parape∙a ki∙tapo indine agansoa je, mikkangchi, a∙gilsak gimiko neng∙nikani somoi ong∙on, an∙chingni a∙gilsak sorkario, songsalo, toromo, aro cholon bewalo chu∙gimik dingtangsranganiko chagronggen jeon Robibarko rakkina draatgen, unon uan “matburungni chin” ong∙gen. Iarang maikai parakako man∙genchim, iani bidingo an∙chingna chu∙gimikkode agansoja. Sastroo an∙chingna apalgipa katta bichongrangkosan on∙aia, indiba matburungko ba Ong∙atgipa Isolko olakkiani bidingo dal∙begipa dakgrikani matchotnasiengaha ine mesokna chu∙onga aro iano snigipa sal Sabbath mongsonggipa dake niani ja∙pang ong∙gen.

`Isolchipak ba Satanchipak ong∙ani bidingo maikai manderangara chasong jolgimikon dolgni dake ong∙atako man∙aha? Maina bijangchiko basee ra∙ani dongja? Badia dolchipak an∙chingara ong∙chongmotengachim, uko u∙ina an∙chingara maikai ma∙sina amgen?`