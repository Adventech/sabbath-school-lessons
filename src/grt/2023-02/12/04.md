---
title:  Satanni Bon∙kamgipa Chalaki Dakani
date:  13/06/2023
---

Am∙sandianio indine nikaha je, skul ba college-rango aro sorkarirango ka∙dongchakani namen komiaha. Millionni millionrang indine aiao inmanaha, “A∙gilsakko re∙dilna gita cholon bewalo saoba kragipa bao?” Parape∙ao katchinike agananirang, matburungni bilko, torom/sorkarini nangrimgimin bilko man∙gipa ong∙a ine parakaha jean ia bilko jako ra∙e kam ka∙genchim.

`Parape∙a 17:12–14 rangko poraibo. A∙gilsakni itihaso bon∙kamgipa obostarangko Johanara maikai talata? Iano maia bilakgipa dingtanggrikaniko nikna man∙a?`

Ia Sastroni bako Johan nangchongmotgipa minggittam u∙ie ra∙aniko mesoke on∙aha. Skanggipa, sorkarini bilrang “gisiksan” ong∙a aro “uamangni bilko aro bil gnanganiko” matburungna on∙aha. Gnigipa, ia chimonggimin tol∙ani bil Mes Bi∙sa Jisu baksa dakgrikaha. Gittamgipa, a∙gilsakni bon∙kamgipa dakgrikanio, Kristo aro Uko ja∙rikgiparang cheaha. Matburung chejaha, Jisusa cheskaaha.

A∙songrangko nangrimatna mai chalakki dakaniko diabol jakkalenggenchim, na∙a chanchie niahama? Itihas bang∙a changon ong∙bataitaia. An∙ching Rome Songnokni be∙gruaoniko gamchatbegipa skie ra∙anirangko nikna man∙a. Jensalo salgroni Germanrang Saliram Europeko ra∙sekdrabaahaon, Rome-ni Raja Constantine toromko dilgipani dakchakaniko am∙aha. Sorkari baksa nangrimgimin mondolini bilko Constantine nangaha. Brigipa ritcha bilsirango Robibar salko rongtala ine changni chang ra∙chake bilakatroroanian sorkari aro toromni nangrimgimin kam ong∙a jean ua somoini songnokko neng∙nikani somoio nangrimataha. Constantine an∙tangni songnokni nangrime donganiko nangnikaha, aro Rome-ni mondoliara “gisik pil∙aniko” nangnikskaaha. Mingsingbegipa itihasko u∙igipa mande Arthur Weigall indine rongtalbee aganaha: “Mondoli Robibar salko rongtalgipa sal ine ra∙chakaha . . . ian salko antio maniani sal ong∙ani gimin ong∙aha; maina ian Kristianni dakgimin niam ong∙a je, manderangni namnikgipa songsarekni manianirangko Kristianna meliatna man∙a.”—The Paganism in Our Christianity (New York: G. P. Putnam∙s Sons, 1928), jak 145.

Dal∙begipa neng∙nikani somoio, a∙gilsak kenengon, saknaaniko man∙engon aro ka∙pong ong∙engon, simsakaniko aro naljokaniko on∙gipana manderang namen ka∙oksigen. Indakesa batanggimin somoio sinjete sason ka∙anirang bilakbaaha, aro mamung dakeba indake ong∙taijawa ine chanchisona nanggijani a∙sel dongna nangjawa, ong∙taigen ine chanchisona man∙a. Katchinike agansoani gitade, ia bon∙kamgipa obostarangko ra∙bagipa maiaba donggen.

Iarang maikai parakako man∙genchim, iani bidingo u∙ina neng∙beani ong∙genchimoba, dal∙begipa dingtanganirang ong∙bana man∙a aro ta∙raken ong∙bana man∙a ine a∙gilsakde nikmanaha. Maia obostarang sokbaenga, uarangni bidingo chu∙gimikko an∙ching u∙ijaomangba, je obostarang sokbaja maina, uarangna an∙ching tarisona nanggen.