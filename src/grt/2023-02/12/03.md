---
title:  Bebeoni Ekangani
date:  12/06/2023
---

`2 Thess. 2:3, 4, 9–12 rangko poraibo. Chon∙kamani salrangni bidingo Paulara maiko agansoaha? Kristoni biapo bilko jakkalgipa matburungni cholon bewalrangni bidingo uara maiko janapaha?`

Isolni Kattani bebeoni ekangjachina watata Paul Kristian manderangna mikrakataniko dakaha. Niam Gitalni mondolio bebeoni ekangani bewal dongahani gimin ua jajrengaha jean Kristoni gnigipa re∙bana skang, re∙bagnigipa ritcha bilsirango jelgenchim. Tol∙gipa nama katta mondoliona re∙bae Isolni Nama Kattako ong∙siatgenchim.

Bebeoni ekangani kamko dakdilenggipade Satansa ong∙enga. Uasa chong∙motgipa “papni mande” ong∙a jean “an∙tangko chubatata” aro “Isolni torom nokdringo asonge an∙tangko Isol ong∙a ine mesoka.” (2 Thess. 2:4). Indiba ia “dal∙gipa tol∙napgipa” manderangko jakkalesa kamrangko ka∙a jedakode an∙tangni miksonganirangko chu∙sokatna man∙gen. Apsan ong∙gipa cholonrang jekon Daniel aro Parape∙ao janapahachim, iako indine paraka je, Daniel 7 ni chongipa grong, Parape∙a 13 aro 14 ni matburung, aro 2 Thess. 2 o janapgipa “papni mande” ara apsankon miksonga.

The SDA Bible Commentary indine talataniko daka: “Danielni katchinike agananio janapgipa kal∙stapgipa bil jean songsarek Rome-ni ja∙man bilko man∙ahachim, ia bilko Johanni janapgipa matchapeng gita dakgipa matburung baksa apsan tosusaode, minggitam talatanirang baksa bang∙a apsan ong∙anirangko mesoka chong∙motan, chonggipa grong, matburungni bil, aro papni mandeni bil baksa apsan ong∙a. Ian indake aganchotaniko dakna an∙chingko dilata je, Daniel, Paul, aro Johan ia apsan bilni gimin aganenga, . . . uan pope-ni bil ong∙a.”—Volume 7, jak 271.

Iako gisik ra∙na namen nangchongmotani ong∙a, chong∙motan, Sastroo katchinike agananirang, Isolni Kattaoni ekanggipa olakkiani toromni bidingo talataniko on∙a, jekon nama kattani palo manderangni aganritingbaanirangko ra∙chakskaachim aro Sastroni bebeoni ekangahachim. Ia katchinikani kattarangko ka∙sagipa Isol on∙aha jedakode manderang Jisuni re∙baanina tarisona man∙gen. Uarangara bebeoni ekanggipa toromni dolrangna manengani ong∙a jemangan Isolni Kattaoni ekangahachim (Para. 18:4 ko nibo). An∙chingni mikrakatani kattade olakkiani bewalni gimin ong∙enga jechin millionni millionrangko bebeoni ekataha. Tol∙napako man∙ahomangba, ia manderangna Kristo namen ka∙saaha. Uni gimin an∙ching uamangna kraa bewalo ka∙sana nanga.

`“Uni gimin na∙simangna manderangni pilak je dakako na∙simang namnikgenchim, indaken na∙simangba uamangna dakbo; maina ian niam aro katchinikgiparangni katta.” (Mati 7:12). Parape∙a 13 aro 14 o janapgipa matburungni bilrangni miksonganirangna ia niamkoara maikai jakkalna man∙gen?`