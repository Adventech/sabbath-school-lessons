---
title:  Sabbathni Bidingo Dake Niani
date:  15/06/2023
---

Da∙omangba, haida sokbanasienggipa a∙rik sanalanina somoi ong∙nasiengaha. 2012 bilsini June 6 tariko Pope Benedict XVI Rome-ni St. Peter∙s Square-o sak 15,000 aro una bate tom∙dakgimin manderangna mol∙molaniko dakaha je, Robibar sal pilaknan neng∙takani sal ong∙na nanggen jedakode manderang uamangni nokdangni manderang baksa aro Isol baksa somoiko jakkalna man∙gen. “Robibar salko warachakachi, mandeni jakgitele donganiko mande warachakenga.” Sastroni Sabbathko jegale, ia salko gipinrang rakkichina draata baksade, beben, apsan ong∙ja indiba baditana kingking Robibar salko “neng∙takani sal” ine agananio ian ong∙chongmotgipa obosta ong∙a. Ru∙utgijan niamrangko ra∙gatgnok, aro jemangan Isolni Kattako kakket ong∙e ja∙rika aro chong∙motgipa Sabbathko rakkiachim, uamangko songsalni namanina dakgimin kamko jegalgiparang ine matnanggen.

Ia neng∙nikani somoio, Isolni kakketgipa manderang, Uni ka∙sachakanichi aro Uni bilchi Uko ja∙rikna kimkime chadenggen. Uamang draatani kamna ga∙akjawa.

Uamang Isolni mohorko ra∙gen. Skangni somoirango official documentrang chong∙motan ong∙a ine parakna mohorrangko jakkalaha. Uni gimin an∙ching Isolni mohorko Uni niamo nikna ka∙dongna nanga. Skangni mohorrang namen dingtangmanchagipa chin ong∙a. Isaia Katchinikgipa indine agana, “Na∙a sakkiko katombo, angni sninggiparangni gisepo niamko chipe mohor su∙bo.” (Isa. 8:16).

`Reo. 20:8–11 ko poraibo. Sabbathni niamo Sastroni janapgipa mohorni bidingo maiarang donga? Gipin ge∙etani niamrangoni maikai Sabbathni niamara dingtanga?`

Brigipa ge∙etanio minggittam bakrang donga. Skanggipa, mohorko su∙gipani bimung: “Jihova nang∙ni Isolna” (Reo. 20:10). Gnigipa, mohorko su∙gipani upadhi: “Jihova …pilakkon dakaha,” (Reo. 20:11) ba Ong∙atgipa. Aro gittamgipa, mohorko su∙gipani sason ka∙ani biap: “salgi, aro a∙ako, sagalko, aro uarango donggipa pilakkon” (Reo. 20:11). Parape∙a 7:1, 2 o janapa gitade, Isolni mohorko an∙chingni mikkingo su∙dapgen, jean an∙chingni gisikni chanchianina mesokgipa chin ong∙achim. Jisu an∙chingni jakgitele baseaniko mandera∙a. An∙chingni gisikrangko Uni Gisik Rongtalgipachi dilaniko man∙china gita Uko okamchina Ua an∙chingko okamenga jedakode an∙chingara Isolni Kattao bebera∙ani siltinko moatna man∙jawa. (Eph. 4:30). Indake an∙ching u∙ia je, kakketgiparangara “Isolni ge∙etaniko aro Jisuko bebera∙ako” (Para. 14:12) rakkigiparangan ong∙a, aro ua ge∙etanirangara brigipa ge∙etanikoba man∙chapa, je ge∙etanikon matburungni bilchi dingtangatahachim.

`An∙chingni jakgitele toromo manianiko neng∙nikatnasienggipa mai obostarangko na∙ara niksoenga? Maia man∙dikanirangba dongkuenga?`