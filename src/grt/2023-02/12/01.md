---
title:  'Isolni Mohor Aro Matburungni Chin: Bak 2'
date:  10/06/2023
---

### Ia Antina Lessonna Poraiani
Para. 12:6, 14; Dan. 7:25; 2 Thess. 2:3, 4; Deut. 6:8; Deut. 11:18; Reo. 20:8–11.

> <p>Mingani Pod</p>
> “Aro anga gipin sa∙greni, tanggipa Isolni mohorko man∙e, sal naramoni dobaako nikaha. Aro a∙ako aro sagalko onia dakna on∙ako man∙gipa sa∙gre sakbrina gam∙bee indine chrikaha, chinga chingni Isolni nokkolrangko uamangni mikkingo mohor su∙kuja dipet, a∙ako aro sagalko aro bolrangko onia daknabe.” (Para. 7:2, 3).

Chi∙bongagipa ritcha bilsirango, salgro Italyni chugipa Alp a∙brijolrango, Piedmont a∙kawerangan Waldenserangni dongram ong∙aha je manderangan uamangni Sastroko u∙ianio kakket ong∙e dongna miksongahachim. Kristona uamang kakket ong∙ani a∙seo, uamangko bilongen a∙rik sanalaha. A.D. 1488 bilsio, Waldenserangko Loyse A∙kaweo uamangni bebera∙anina Romni Mondoli ka∙namgija bewalo so∙otaha.

Minggipin a∙rik sanalani chi∙snigipa ritcha bilsirango sokbaaha jeon Savoyni Zamindar sak 8,000 sipairangko uamangni dongramona watate indine dabiaha je, songni manderang uni sipairangko uamangni nokrango nokchakna nanggen. Uamang uni dabia gitan dakaha indiba ian sipairangna namgipa aro altugipa chol ong∙skaaha. 1655 bilsini April 24 tariko, pringni 4:00 bajio, so∙otaniko dakchina ge∙etaniko on∙aha. Ia changode sak 4,000 na baten so∙otgiminrang ong∙aha.

Rasonggribee, itihasara bang∙a changon, apsangipa a∙sel obostarang ong∙bataigen. “Matburungni chin” ni bidingo katchinike agananiara toromko a∙rik sanalanio bon∙kamgipa dake niani ong∙a jean batanggimin chasongrango ong∙ahachim. Batanggimin somio ong∙gipa a∙rik sanalani gitan, sakantikon olakkiani bewalko manidraate olakkianiko dakatgen. Pangnan ong∙rongaha gita, Isolna kakketgipa aro an∙tangtangko bame on∙gijagipa manderang donggen.