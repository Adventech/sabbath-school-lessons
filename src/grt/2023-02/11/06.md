---
title:  Jisusan Mangmang An∙chingna Baltichakgipa Ong∙a
date:  08/06/2023
---

`Parape∙a 13:4, 5 rangko poraibo. Ia podrango matburungni bilni bidingo maidakgipa chinrangko an∙ching iano nikna man∙a?`

Parape∙ao janapgipa matburungara bebeko ekanggipa toromni bil ong∙a jean songsarek Rome-oni ong∙katbaahachim aro a∙gimikchina olakkiani bewalko gipatroroatahachim. Para. 13:5 o janapani gitade, ia bilara kal∙stapani bil ong∙a. Niam Gitalo, kal∙stapaniko Isolni dakna man∙gipa cholrang baksa apsan gadango ong∙a ingipa gita chana.

`Luk 5:18–26 aro Johan 10:33 rangko poraibo. Ia podrango maia minggni kal∙stapani bewalrangko janapa?`

Jisu kal∙stapaniko dakaha ine dilgiparangni matnanganiko man∙aha. Jisunade ia matnanganirangara kraani ong∙jaha maina Uo Isolni pilak bil aro dakna man∙gipa cholrang dongachim—ian an∙chingni paprangko kema ka∙na man∙ani bilkoba man∙chapaha. Aro iara Jisuan Isol ong∙ani gimin ong∙aha. Ba Uni namen bilakbee talataha gitan: “O Philip, indita sal Anga na∙simang baksa gnang, indiba na∙a Angko u∙ijama? Angko nikgipa Pagipako nikaha; chingna Pagipako mesokbo ine na∙a maidake agana?” (Johan 14:9).

Indake ong∙engon, 1 Tim. 2:5 o indine skianiko dakaha je, Isol aro manderangni gisepo baltigipaba saksan, ua mande Kristo Jisu ong∙a. Indiba Rome-ni Mondoli indine skiskaa je, Isol aro papigipa mandeni gisepo kamalsa baltigipa ong∙a. Indiba kamal an∙tangan papigipa mande ong∙ani gimin, ua an∙chingna baltigipa ong∙na man∙ja maina ua an∙tangan baltigipako nangenga. Kal∙stapaniko indineba talata je, je mandean an∙tangko Isol ba Isolni palo chadengachim, ian kal∙stapani ong∙a. Ka∙mao Rome Mondolini minggni agananirangko janapatenga:

“Pope namen mandera∙ako aro de∙doako man∙gipa ong∙a je, ua ramramgipa mandede ong∙ja. . . . uara a∙gilsako Isol gita ong∙gipa ong∙a.”—Lucius Ferraris, “Papa,” article 2 in his Prompta Bibliotheca (1763), vol. 6, jak 25–29.

Pope Leo XIII indine rasong chaaha: “Chinga [pope-rang] ia a∙gilsako Isol Bilakgipani biapko ra∙aha.”—The Great Encyclical Letters of Pope Leo XIII (New York: Benziger, 1903), jak 193.

Jensalo an∙ching ia katta “anti-” ingipako u∙ion ia kange ra∙anirangko melie nikbatgen. ‘Anti-Christ∙ ingipa katta, bang∙a changon bobil dake chakataniko miksongja indiba “saniba biapko ra∙gipa” ineba miksonga. Uni gimin anti-Christ ingipa katta “Kristoni biapo” ineba miksonga. Ian kal∙stape aganani ong∙a!