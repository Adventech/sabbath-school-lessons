---
title:  Dal∙begipa Dakgrikani
date:  05/06/2023
---

`Mati 27:45–50 ona poraibo. Kristoni chisolo chagronganiko iarangara an∙chingna maiko skia? Isol, Na∙a maina Angko watgalaha ine agananio Jisuara maiko miksongenga, aro “Jisuni bebera∙ani” ko man∙na ia obostara an∙chingko u∙ie ra∙na maikai dakchaka?`

Chisolo dingdee, andalachi ganggopako man∙e, dos gnanganiko, kratcha∙aniko, a∙gilsakni paprangko ra∙e An∙tangni Pagipani ka∙saaoni ekatako man∙e Jisu An∙tangni janggi tanga gimiko An∙tangni Pagipa baksa nangrimanio pangchakaha. Chong∙motan, Pagipao chu∙gimik janggi tangachi, namani salrangomangba, Jisu namgijagipa salrangna, chisolonamangba tarigimin ong∙aha. Bebera∙atjana gita Uni samtangtango pilak obostarangan ka∙dongagri ong∙omangba, Jokatgipa ka∙dongaha. Isol Uko watgalaha gita nikpilahaomangba, Jisu ka∙dongagri ong∙jaha.

“Misilgipa andalanio, beben Isolni watgalako manoba, Kristo mandeni bon∙kamgipa saknaani ringchakaniko ra∙chakaha. Ua kenbegnigipa kontarango ua somoiona kingking An∙tangni Pagipani Una on∙gipa ka∙donganio pangchakaha. . . . Bebera∙achi, Kristo chegipa ong∙aha.”—Ellen G. White, Christ Triumphant, jak 277.

Jisuni bebera∙aniara namen ning∙tubegipa bebera∙ani ong∙a, namen kakket ong∙a, namen bimchipa je, a∙gilsako donggipa pilak korerang aro dake nianirang Uko moatna man∙jaha. Ian nikjaomangba bebera∙gipa bebera∙ani ong∙a, ma∙sisokjaoba bebera∙a, maioba rim∙na man∙on rim∙kingkinga. Ia “Jisuni bebera∙ani” ko an∙ching bebera∙achi man∙a aro mikkangchi ong∙gnigipa neng∙nikani somoio an∙chingko mangrakatgen. “Jisuni bebera∙ani” an∙chingni ka∙tongrango dongosa Kristoko chubatsranggipa ine olakkina dakchakgen aro jensalo Parape∙a ki∙tapni matburungni chinko ra∙china draaton, an∙chingko kimkime chakchikna dakchakgen.

Indiomangba ian banoniba nakatbaade ong∙ja. Isolni manderang bebera∙achi janggi tangna salantio, aro da∙oba skiako man∙enga. Nama salrango, namgijani salrango, Isolko sepango ong∙enga gita nikoba ba Isolko chel∙ao ong∙enga gita nikomangba—ian mamungba ong∙jawai. “Toromirang bebera∙achi tanggen” (Gal. 3:11; Hab. 2:4 koba nibo). Tarisona nangani somoide da∙on ong∙enga. Dake niani mingantiko da∙o bebera∙achi chakchikna amgenchimode, gamchatbegipa biteko an∙chingni janggirango nangna gita man∙gen.

`Nang∙ni samtangtango donga pilakan ga∙aknasienga gita ong∙engon aro nang∙o nang∙ni bebera∙anisan dongaiaha ine chanchiatbo. Na∙ara maikai cheaha? Maia skianirangko na∙ara man∙aha? Na∙a maidakako chagrongaha jean gipinrangna apsan obostao ong∙giparangna dakchakbeani ong∙genchim?`