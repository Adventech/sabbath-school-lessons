---
title:  Kimkimgipa Chakchikani Bil
date:  04/06/2023
---

Para. 14:7 o an∙chingni nikbagimin gita, Ong∙atgipako olakkichina Isol pilak manderangko okamenga. Ian skanggipa sa∙greni nama katta ong∙a. Para. 14:8 o, “Babylon” ni bidingo Isol manderangko mikrakatenga jean ong∙gijagipa olakkiani bewal ong∙achim aro skangni Babylononi a∙bachengbaachim. Ian gnigipa sa∙greni nama katta ong∙a.

Para. 14:9, 10 o, gittamgipa sa∙gre matburungko olakkiani bidingo mikrakataniko daka. Sa∙gre gam∙bee inwataha, “Saoba ua matburungko aro uni bimangko olakkiode, aro an∙tangni mikkingo ba an∙tangni jako uni chinko ra∙ode, uaba uni ka∙onangani ringchakanio bringija tarisogimin Isolni ka∙onangani draka bitchiko ringgen.”

`Para. 14:12 ko poraibo. Ia Sastroni kattarango chon∙kamanio janggi tanggipa Isolni manderango maia minggni gunko an∙ching nika? Ia minggni gunrangara maina namen nangchongmotani ong∙a?`

“Chakchika” ingipa kattana Greek kattao hupomone ine agana jeni ortoan kimkimgipa chakchikani bil ine aganna man∙gen. Bobil dake chakataniko aro bilongbegipa a∙rik sanalaniko chagronganio chon∙kamani somoio Isolna kakketgipa manderang donggen. Uni ka∙sachakanichi, uamang kimkimgipa chakchikani bil baksa Isolko skang done, chakchikan gape katta manie janggi tanganichi uamang chadenggen.

Ong∙atgipako olakkianian (Para. 14:7) matburungko olakkianina mikkangchakchak jegalani ong∙a (Para. 14:9) aro ia parakaniko Isolni ge∙etanirangko manigiparango aro Jisuni bebera∙ani uamango donganio mesoka. (Para. 14:12). Kristona ba matburungna kakket ong∙ani bindingo ia bon∙kamgipa dakgrikania olakkianio re∙duulenga, aro nama aro namgijani gisepo ia dal∙begipa dakgrikani bijangchigipade Sabbathan ong∙nasienga.

`Rom. 8:1–4, Eph. 2:8–10, aro Kol. 1:29 rangko poraibo. Ia Sastroni kattarango, bebera∙e janggi tangani bidingo an∙chingna maiko skia?`

Bebera∙e janggi tangachi, an∙ching Uni ka∙sachakaniko man∙a aro an∙chingni janggirang dingtangatako man∙a. Jokatgipani kakketgipa ja∙rikgiparangode ‘Jisuo∙ bebera∙ani mangmangsan dongaijawa, uamango ‘Jisuni∙ bebera∙aniba donggen. Jisuni gun uamangni gun ong∙gen, aro Jisuni dakaha gitan siaona kingking, uamang kakket ong∙e dongkamgen.

`Chonchongipa kamrango na∙ara baditana kingking kakket ong∙a? Jensalo dake nianirang sokbabebegenchimode, iara nang∙ni gimin maiko talatgenchim? (Luk 16:10 ko nibo.)`