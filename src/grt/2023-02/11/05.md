---
title:  Mes Bi∙sako Ja∙rikgiparang
date:  07/06/2023
---

`Para. 13:1, 2. Matburungara banoni ong∙katbaaha, aro ia matburungna sawa bilko on∙aha?`

Parape∙a 13 o janapgipa skanggipa matburungara an∙tangni bilko, singhasonko aro dal∙gipa nokgipa ong∙aniko drakononiko man∙aha. Para. 12:9 aro Para. 20:2 o drakonko Satan baksa toaha. Satan namen chalakkigipa bobil ong∙a aro a∙gilsakni bilrangchi kamrangko ka∙a. Para. 12:3–5 o iako agana je, “drakon”—diabol—Depanteko an∙paka baktapan minokna jotton ka∙aha. Ia “Depante” ko ja∙mano “Isolona aro Uni singhasonona rimsekangaha.” Beben, iara Kristoko miksonga. Me∙a bi∙sa Kristoko so∙otna ske, Satan Herod aro Rome-ni sason ka∙giparangchi kamko ka∙ahachim. Jisuni janggi tangani bon∙angachibara, Rome-ni governor, Pilate, Kristoko sichina on∙aha, aro Rome-ni mande Uko ka∙namgijagipa chisolo datkapaha, Rome-ni sipai Uko sel∙uchi su∙ataha, aro Rome-ni sipairang Uni gopramo dongtimaha. Parape∙a 13:2 o janapa gita, drakon, Satan, jean songsarek Rome-chi kam ka∙ahachim, an∙tangni sason ka∙ani singhasonko ong∙katbagipa matburungni bilna on∙gen.

“Satanko miksonggenchimoba, drakonara, Rome-ni Songnokko miksonga. . . . Rome-ni Songnokoniko man∙rikgipa bilara, jean drakononiko an∙tangni bil, singhason aro nokgipa ong∙ani bilko man∙ahachim, uan rongtalbee papal Rome ong∙a.”—The SDA Bible Commentary, vol. 7, jak 817. Itihasko serakgipa A. C. Flick indine talataniko dakaha je, “Rome-ni sason ka∙gipa sorkarini be∙gruaoni dal∙begipa Songnok, Rome Mondolini ‘dal∙gipa bimango∙ ong∙katbaaha.”—A. C. Flick, The Rise of the Medieval Church (1900) jak 150 as quoted in The SDA Bible Commentary, vol. 7, jak 817.

`Para. 13:3 aro Para. 14:4 rangko poraibo. Maia dingtanggrikaniko ia podrango na∙ara nika?`

“A∙gilsak gimik ua matburungni ja∙man ja∙man” ja∙rikengon, “Mes Bi∙sako ja∙rikgiparang” donggen. Ong∙rongbewal gitan, dolsachipak ba dolgipinchi ong∙na nanggen, Jisuchipak ba Jisuni kosako bobil dake chakatani donggen. Da∙o ong∙enga gitan, ua somoio bijangchigipa bak dongjawa. Jisuna kimkime on∙kanganiko dakgijaniara gipin dolchipak on∙kanganiko dakskaani ong∙enga.

`“Aro Angni bimungni gimin na∙simang pilakni mitchiani ong∙gen, indiba chon∙kamaona kingking chakchikgipan jokatako man∙gen.” (Mati 10:22). Chon∙kamaona kingking chakchikna gita na∙ara baditana tarigimin ong∙aha?`