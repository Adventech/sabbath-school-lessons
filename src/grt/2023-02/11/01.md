---
title:  'Isolni Mohor Aro Matburungni Chin: Bak 1'
date:  03/06/2023
---

### Ia Antina Lessonna Poraiani
Para. 14:12, Eph. 2:8–10, Mati 27:45–50, Para. 13:15–17, Para. 14:4, Luk 5:18–26.

> <p>Mingani Pod</p>
> “Aro anga gipin sa∙greni, tanggipa Isolni mohorko man∙e, sal naramoni dobaako nikaha. Aro a∙ako aro sagalko onia dakna on∙ako man∙gipa sa∙gre sakbrina gam∙bee indine chrikaha, chinga chingni Isolni nokkolrangko uamangni mikkingo mohor su∙kuja dipet, a∙ako aro sagalko, aro bolrangko onia daknabe.” (Para. 7:2, 3).

Matburungni chinni bidingo an∙ching chon∙kamani somoini obostarangko poraiengon, mingsa namen nangchongmotgipara ian je, Isolni kam ka∙ani aro bobilni kam ka∙ani dingtanggrikaniko u∙ie ra∙anian ong∙a.

An∙chingni poraibaenga gita, Kristo aro Satanni gisepo dal∙begipa dakgrikanini mongsonggipa bakrangara, kakket ong∙ani, bil gnangani aro olakkianian ong∙a. Parape∙a 13 o talatgipa matburungni bil, Daniel 7 ni chongipa grong, aro 2 Thess. 2 o janapgipa “gimaani depante” ni gimin katchinike agananirang, iarang pilakan mingsa bilni gimin agana je bilan Isolni bilko ra∙seke ong∙gijagipa olakkianiko a∙bachengate bamchina ge∙etaniko daka. Aro uamang draatanichi aro basakobade on∙anirangko on∙anirangchi daka jedakode olakkidraatna man∙gen.

Indiba Isolni songnokode ka∙saanian didiatgipa bil ong∙skaa. Matburungko olakkiana batede, Isolni manderang uamangni katchabatsranganiko aro chubatgipa kusiniko Uko olakkiaoniko man∙a. Uamang Una kakket ong∙a maina uamang u∙ia je, Ua uamangna kakket ong∙aha. Chon∙kamani somoio matburungni chinko ra∙aoniko gelna gita mingsa cholde ian je, Jisuna ning∙tubegipa ka∙saanian ong∙a jean an∙chingni Uko rim∙kingkinganiko mamungchiba be∙atna man∙jawachim. Ia lessono an∙ching ia skianirangko niangkugen.