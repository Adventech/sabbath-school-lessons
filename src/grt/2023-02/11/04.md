---
title:  An∙chingni Satgiminko Raani
date:  06/06/2023
---

Matburungni chinni bidingo agangipa katchinike agananiara toromni kosako ong∙enga, tangka paisa, a∙rik sanalani aro sianina rai on∙ani bidingo ong∙enga. Ian ka∙dimeani kattaba ong∙enga. Namjabatsranggipa somoirangomangba, Isol An∙tangni manderangko jemangan “Isolni ge∙etaniko aro Jisuko bebera∙ako rakkigiparang” (Para. 14:12) ong∙achim, Isol uamangko simsake rakkigen. Aro ua ge∙etarangoniara brigipa ge∙etanian ong∙a—chong∙motan, snigipa sal Neng∙takani Sal.

Parape∙a 13 o matburungni chinni bidingo agangipa katchinike aganani an∙chingna Satanni Isol baksa namjabatsranggipa dakgrikani gimin aganenga. Uni chalaki dakani skanggipa cholara tol∙napanian ong∙a. Parape∙a 13 mikkangchi ong∙gnigipa somoini gimin aganenga jeon diabol a∙gilsakni bilchi, chong∙motan, torom aro sorkarini bakrimgimin bilchi kam ka∙gen jekon matburungni bil ine aganachim aro ua draaniko dakgen.

Toromna a∙rik sanalaniara, beben, gitalgipade ong∙ja. Ian skangonin dongbaaha, chong∙motan, Isolni ge∙etgimin gita olakkianina Kainni Abelko so∙otaonin iara dongbaaha. (Aba. 4:1–8). Jisu indine aganaha je, a∙rik sanalani skanggipa ritcha bilsirango donggipa bebera∙giparangna aro chasong jol gimikon donggen: Ua indine mikrakataha, “Sal re∙baenga, maikai na∙simangko so∙otgipa sakantin Isolni kamko ka∙e ine chanchigen.” (Johan 16:2; Mati 10:22, 1 Pit. 4:12 rangkoba nibo).

Matburungni chinni gimin agangipa katchikaniara ia paparigipa silitingni bon∙kamgipa bak ong∙a. Batanggimin a∙rik sanalanirang gita, iara sakantikon bebera∙atangko watgale ong∙gijagipa olakkianiko ra∙chakna draatgen.

`Parape∙a 13:15–17 ona poraibo. Chon∙kamani somoio Isolni manderangara maidakgipa neng∙nikaniko man∙gen?`

Katchinike agananio indine paraka je, a∙rik sanalaniko tangka paisani bidingoni a∙bachenggen: “Chinko…man∙gipana agre pilakba brena ba palna amja.” Jensalo ia ong∙ahaon, bang∙an jinmako ja∙rikpaignok. Jean jechakachim, sina rai on∙ako man∙gen.

Mikkangchi an∙chingona bon∙kamgipa dake niani sokbaon, Kristianrang matburungni chinko man∙china diabol kamko ka∙soengaha. An∙ching sakantina Isolni ka∙saani an∙chingko bilakatgen aro neng∙nikani somoirango an∙chingko rakkigen.

`Gal. 6:7–9 ona poraibo. Bon∙kamgipa salni obostarangko miksonge ia kattarangko sejahaomangba, matburungni chinni bidingo aro an∙chingni kakket ong∙e chadengna nangani bidingo ia kattarangara maikai meliani donga?`