---
title:  Chanchidapani
date:  09/06/2023
---

“Salgio dal∙begipa dakgrikanini a∙bachengbaaonin, Isolni niamko gimaatna Satanni miksongani ong∙a. Iako chu∙sokatna gita ua Ong∙atgipani kosako bobil dake chakataha, aro ua salgioni galonatako man∙omangba, ia apsan dakgrikaniko a∙gilsakoba ua dakangkuaha. Manderangko tol∙napna aro Isolni niamko pe∙na ua uamangko dilanian uni bimchipgipa miksongani ong∙a. Niam gimikko pe∙atna chu∙sokoba ba niamrangoni mingsakomangba pe∙atna man∙genchimoba, bitede apsan ong∙aigen. . . . Isolni niamrangko kal∙stapna miksonganio, Satan Sastroni skianirangko jak dangdikaha, aro ong∙gija skianirang Sastroo bebera∙gipa hajalni hajalni bebera∙giparangona ja∙napbaaha. Bebeni nama katta aro tol∙gipa skiani gisepo bon∙kamgipa dal∙gipa dakgrikania Isolni niamni bidingo ong∙enga. Ia dakgrikaniona an∙ching da∙o napengaha—chong∙motan, manderangni niamrang aro Jihovani niamrangni gisepo dakgrikaniona, aro Sastroni torom aro aganritingbagipa toromni dakbewalni gisepo dakgrikaniona napengaha.”—Ellen G. White, The Great Controversy, jak 582.

Parape∙a ki∙tap jolgimikon, a∙gilsakko ong∙atani aro olakkiani, ia minggnion baikamgipa nangrimani donga. Nama aro namgijani gisepo dakgrikani aro matuburungni chinni bidingo ong∙gnigipa obostarang, iarang pilakan Isolko olakkina kraama krajachim, ia miksonganio ong∙enga.

An∙chingni nikbagimin gita, Kristoni a∙gilsakko Ong∙atgipa ong∙anian Sabbath olakkianio mongsonggipa ja∙pang ja∙dil ong∙a. Jisu ia salni gamchataniko parakaha, je salnan Ua An∙tangko “Gitel” ine okamahachim (Mati 12:8, Mark 2:28, Luk 6:5). Sabbathan an∙chingko parakna jringjrotna ong∙gipa gisik ra∙atani ong∙a. Manderang ong∙e an∙chingara sawachim, uko gisik ra∙ataniko daka. Mande sakantio gamchataniko iara mesoka. An∙chingara ong∙atgiminrang ong∙a ine skianiko iara bil gnange paraka aro an∙chingko Ong∙atgipa an∙chingni olakkianiko aro mandera∙aniko man∙na kragipa ong∙chongmota. Iani a∙selsa diabolara Sabbathko namen mitchia. Ian sonani nangrimatgipa nangrimani ong∙a jean an∙chingko Ong∙atgipa baksa nangrimataha aro ian chon∙kamani somoi ong∙nasienggipa neng∙nikanio mongsonggipa dake niani ong∙gen.

**Chanchirimna sing∙anirang**

`Sagalni matburungni nokgipa ong∙ani bilko kange ra∙anina maia bewalrang donga? Maikai ua apsangipa bewalrang an∙chingni ka∙tongrangoba ong∙na man∙a?`

`Satan dongbebea ine aganania aganritingbaani kattasa ong∙aia jekon skia-pora man∙giparang ba gisik gnanggipa manderang dal∙e ra∙jachim. Iani bidingo indine chanchie jerikitgiparangna na∙ara maikai aganchakgenchim? Aganchakanio na∙ara maikai aganchakgenchim?`