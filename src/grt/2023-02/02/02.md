---
title:  Jringjrotna Baseanirangko Dakani
date:  02/04/2023
---

Para. 14 an ga∙akgimin aro bobil dakgipa a∙gilsakna Jisuni bon∙kamgipa nama katta ong∙a, je a∙gilsakan bilsi hajaldokmangna pap aro namgijanio sripe dongaha. Changsao sal re∙bagen jensalo ia a∙gilsako donggipa mande sakantian uamangni bon∙kamgipa, dingtangatna man∙gijagipa, Jisuchipak ba Jisuchipak ong∙gija, baseaniko dakgen. Kristoni toromi ong∙anichi papni matnangaoniko an∙chingko jokatani aro an∙chingni janggi tanganio papni an∙chingko rim∙kepaoniko jokatani Parape∙ani nama kattara a∙gilsak gimikchin gam∙chakgen aro gam∙chaktaigen.

`Mati 24:14 ko poraibo aro Para. 14:6 baksa nisusabo. Uni re∙bapil∙na skang nama kattani a∙gilsak gimikchi gipani bidingo Uni sninggiparangna maia ku∙rachakaniko Jisu on∙aha?`

Jisuni Mati 24:14 o ku∙rachakgipa katta, “songnokni ia nama kattako a∙gimiko aganprakgen” ingipara Para. 14:6 o Kristoni bon∙kaman salni nama kattao chu∙sokea jeon nama kattako “pilak jat, ma∙chong, ku∙sik aro mandena” aganpraka ine agana.

Para. 22 o changgittamna Jisu indine agana je, Ua bakbak re∙baenga (Para. 22:7, 12, 20). Uni ta∙rake re∙bapilani gimin, an∙chingni Gitel indine agandapkua, “Oniako dakgipa onia dakangchina; moilagipa moila ong∙angchina; aro kakketgipa kakket dakangchina; aro rongtalgipa rongtala ong∙angchina” (Para. 22:11). Parape∙a rasongarigipa somoisaona dilanga jeon mande sakantian Kristona ba Kristoni kosako baseaniko dakchina dilako man∙gen.

Beben, salantio an∙chingni on∙titiko baseanirangchimangba, an∙chingara Jisuna ba Jisuni kosako baseaniko dakenga. Saoba da∙alo jringnan ong∙gija baseanirangko uamangni janggi tanganio dakrongemung, bon∙kamgipa dukni somoio, mongsongbate jensalo uamangni kosako a∙gilsakni pilak namgijani bil kam ka∙genchim, rang∙san uamang Jisuchipak re∙baskagen ia ong∙na man∙jawa. Da∙o, da∙alo aro salantian an∙ching Jisuna aro Uni ge∙etanirangna kakket ong∙na gita basena nang∙chongmota. “Maina ian Isolna ka∙saara, chong∙motan Uni ge∙etanirangko mania; aro Uni ge∙etanirang jrimja” (1 Johan 5:3). Ellen G. Whiteni indake aganaha gita: “Uni re∙baanio Jisu cholonko dingtangatja. Dingtangatani kamkode da∙on dakna gita nangchongmota. An∙chingni salantio janggi tanganian an∙ching banona sokgen uko ong∙ata.”–Last Day Events, jak 295.

`Maikai Isol an∙chingni cholonko ong∙ata? An∙ching ka∙sachakanio dal∙rorona man∙na gita Ua an∙chingna maiko jakkala? Maidake an∙chingara an∙chingko Jisu gita ong∙atchina Gisik Rongtalgipana bang∙bate on∙na man∙gen?`