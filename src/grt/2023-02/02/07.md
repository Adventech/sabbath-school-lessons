---
title:  Chanchidapani
date:  07/04/2023
---

“Gisikni u∙ianio aro bebera∙ani niamo gitaba, nianichi an∙ching dingtang ong∙baa. Gisikara an∙tangni chanchijringenggipa ja∙pang kattani nangnikani gita ka∙sne ka∙sne an∙tangko ranta ka∙ata. Ua gitalgipa ja∙pang kattaan uni namnikronggipa aro mande ra∙ronggipa ong∙baskaa. Mandeara uni rongtalani, namani aro bebe ong∙ani gadangna bate mamung saloba chubate chadengjawa. Uni chubatgipa chanchianian an∙tangsan ong∙aiode, ua mamung chubataonaba sokjawa. Batesa ua ka∙machi tang∙onroroanggen. Isolni ka∙saanisan mangmang mandeko chuatna ama. Uko saksan watgalode uara ka∙machipaknasa tang∙onangaigen.” –Ellen G. White, The Great Controversy, jak 555.

U∙ina neng∙e, nikna man∙gija dake, skanggipaode niksenggija, an∙chingni gisikrango an∙chingni satenggipa bitchrirango pangchake, an∙chingni cholonrang aro bewalrang dingtangna a∙bachenga. Namgipa bitchrirangko satbo, unode na∙a nama biteko man∙gen. Ia a∙gilsakni namgijagipa bitchrirangko satbo, unode na∙a ia a∙gilsakni namgijagipa biteko nang∙ni cholono man∙gen. An∙ching Isolna aro gisikni gunrangna aro pilakna skang dakna nanganirangna gisiko nanggijaniko satode, gisiko nanggijani biteko an∙ching ragen jekai, gisik nanggijaniko mesokaniko, gisikni gita an∙tango chu∙ongnikaniko aro torom janggi tanganirango ong∙gramaianiko ragen. Iani a∙sel jemangan, anga u∙ia je, salsao bon∙kamgipa a∙rik-sanalani, “matburungni chin” aro uandakgiparang sokbagen, indiba jensalo iarang ong∙osa angade name dongaigen, ine chanchiengachim, uamangde namen kenbegnigipa ramako baseenga. Da∙o, ia somoion, Isol an∙chingko an∙chingni janggirangko Una chu∙gimik on∙kangchina okamenga. Gisik Rongtalgipani okamanina aganchakna badita ru∙ute somoiko ra∙a, inditan Isolni kam ka∙anina janggiara rakbatrikrika aro ga∙akna altubatrikrika aro diabolni tol∙anirangko bebera∙na altubatrikrika.

**Chanchirimna sing∙anirang**

`Para. 14:14-20 aro mi raani bidingo pangchake, ka∙sachakanichi jokatako man∙ani aro ka∙sachakanio dal∙roroani gisepo nangrimgrikaniara maia?`

`Sam bolrangni dal∙roroanina nangchongmotgipa bosturangni gimin chanchigrikbo aro uko an∙chingni gisikni gita dal∙roroani baksa tosusabo. Maia apsananirang gnang? Chong∙motan, maikai sam bolrangara dal∙roroa, uanoniko an∙chingara an∙ching an∙tangni janggi tangao ja∙rikna gita maia skie ra∙aniko dakna man∙gen?`

`Isolni an∙chingna on∙gipa basena man∙ani bil aro maikoba dakna ba chu∙sokatna chanchiani gisikni bilni (will power) gisepo dingtanggrikani dongama? Ia dingtanggrikaniko ma∙sianiara maini gimin Kristian dal∙roroanina gamchatgipa ong∙a?`

`Maini gimin “Mandeni Depante” ingipa upadhiara an∙ching Kristoni gnigipa re∙bapilanina nichaksoengon bichalni somoio ka∙dongataniko on∙a? Kosako bichal ka∙anio mandean an∙chingni palo kam ka∙enga ine ma∙sianiara maini gimin an∙chingna ka∙dimeani ong∙a?`