---
title:  Chegipani Mukut
date:  05/04/2023
---

Johan Jisuko “Mandeni Depante, jean Uni skoo sonani mukut aro Uni jako matgipa atchili” (Para. 14:14) gnang ine talata. Mukut ingipa kattara Greeko stephanos ine ong∙a. Ian chegipani mukut ong∙a. Jensalo kal∙aniko kal∙gipa gamchatgipa kal∙susaanio cheaha, una stephanos-ko on∙a, jean mandera∙ani, rasongni, cheani mukut ong∙a.

Jisu changsao bu∙suni mukutko ganaha, jean kratcha∙ani aro intekani chin ong∙achim. Changsao Uan manderangni chonnikgimin aro jegalgimin ong∙achim. Ua ku∙attogija saiako, ka∙dingstekako, studapako, dokako aro betsimitchi dokako man∙ahachim. Indiba da∙o Uan rasongni mukutko gane aro rajarang Raja aro gitelrangni Gitel ong∙e re∙bataienga.

`Para. 14:15 aro Mark 4:26-29 rangko poraibo. Ia podrangni gisepo maia apsan ong∙anirangko na∙a nika? Ia podrangara maini gimin aganenga?`

Isolni mikkangoni torom nokdringni rasongo sa∙gre re∙baa. Isol sa∙greko nie indine agana, “Somoi ong∙aha. Raani minsrangbeaha.” Ua sa∙gre torom nokdringoni Jisuona bilange gam∙bee chrike inaha, “Somoi ong∙aha. Raani minsrangaha.” Re∙angbo aro Nang∙ni dedrangko nokona rimbabo.

Jisu ge∙a gamaoniko toe aganna gita Niam Gitalo changni chang jakkalaha. Changsana baten Ua Uni manderangni janggi tanganio Nama Kattani dal∙roroaniko toe talataniko dakna gita raani minanganiko jakkala.

“Bitchrini bimik nabaaniara toromo janggi tangani a∙bachenganiko mesoka, aro ua sam bolni dal∙roroaniara Kristian janggi tangani dal∙roroaniko mesoka. Ong∙telaigipao gitan ka∙sachakanioba ong∙a; dal∙roroanigride janggi tangani dongna amja. Sam bolara dal∙rorona ba ong∙jaode sina nangaigen. Uni dal∙roroaniara jripjrip aro nikna man∙gijagipa, indiba chotchanggijagipa ong∙a gitan, Kristian janggi tanganio dal∙roroaniba ong∙a. Dal∙roroani gadang ge∙antion, an∙chingni janggi tangani chu∙soksranggipa ong∙naba donga; indiba an∙chingna Isolni miksongani chu∙sokahaode, uano chotchanggija dal∙roroani donggen. Torom janggi tanganio dal∙roroaniara janggi tanga jolgimiko ong∙gipa kamsa ong∙a. An∙chingni cholrang bang∙rikrikahaon, an∙chingni chagronge nikani dal∙batgen aro an∙chingni u∙iani batrikrikgen.” –Ellen G. White, Christ∙s Object Lessons, jak 65, 66.

Sonani mi minaniara pilak ka∙sachakachi dingtangatako man∙giminrangko, ka∙saachi didiatako man∙giminrangko, aro Kristoni bimungni rasongna katta manie janggi tanggiparangko mesoka. Uamangni ka∙tongrangara Kristoni ka∙tong baksa ge∙san ong∙e nangrimaha aro uamangni pilak skanirangan Uni skanirang ong∙aha.

`“Dal∙roroani gadang ge∙antion, an∙chingni janggi tangani chu∙soksranggipa ong∙naba donga” ine Ellen G. Whiteni agangipako na∙ara maikai ma∙sia? Mongsongbate, jensalo an∙ching an∙chingni gualanirangko aro chu∙sokgijanirangko da∙o an∙ching nikon, uara maiko miksonga?`