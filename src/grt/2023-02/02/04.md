---
title:  Salgio Bichal Ka∙ani
date:  04/04/2023
---

`Para. 14:14 aro Wat. 1:9-11 rangko poraibo. Maia apsan ong∙anirangko na∙a nika?`

Johan indine agana je, “Anga nikaha, aro nibo aram gipok; ua aramo asonggipa mandeni depante saksa gitachim” (Para. 14:14). Jensalo Jisu salgichina doangahaon, Wat. 1:9 o Luk indake sea je, “Uamangni niengmitingon, Uko (Jisu) rimdoangaha; aro aram Uko uamangni nikanioniko rimnapaha.” Jisu sa∙grerangchi duulani kotok aramo doangaha aro Ua sa∙grerangni kotok aram baksan re∙bapilgen. Unikode sa∙grerang Wat. 1:11 o aiao inmane donggipa sninggiparangna indake parakaha, “Ia Jisuan, jeko na∙simangoniko salgiona rimdoangaha, jekai na∙simang Uko salgiona re∙angako nikaha, uandaken re∙bagen.” Ia podrango rongtalgipa bebeni katta gnang jekon niksengjanaba gnang. “Ia Jisuan,” “Mandeni Depantean,” jean Nazarethni a∙dimuarigipa ramarangko re∙ahachim, Jerusalemni mande gapgipa ramarango dangdike on∙ahachim, Israelni songrango sagiparangko an∙sengatahachim, aro Galileeni samsiarigipa a∙brirango skiprakahachim, ia apsan Jisuan re∙bapilenga.

Mandeni Depantekoara Daniel 7 o bichal ka∙ani bidingoba janapaha.

`Dan. 7:9, 10, 13, 14 rangko poraibo. Namen mongsonggipa bichal ka∙anioba maini gimin Daniel Jisuko “Mandeni Depante” ine mingaha? An∙chingni nibagimin gita, bichal ka∙anio “Mandeni Depante” an mongsonggipa ong∙a ine ma∙sianio maia ka∙dimeani dongna nanga?`

Dan. 7:9,10 o, Daniel salgini kachario hajalni hajal aro lakni lak sa∙grerangni singhasonko duule chadenge chimonganiko nikaha. Bichal ka∙ani ong∙aha aro ki∙taprangara, chong∙motan, an∙chingni janggi tanganiko salgio serikanirangara a∙sak-salgisakni mikkango oako man∙aha. Dan. 7:13,14 o, Mandeni Depante Pagipa Isolni mikkangona re∙baaha aro Uni jringjrotni songnokko man∙rikaha. A∙sak-salgisak gimikni mikkango bichal ka∙ani indake parakaha je, Pagipa, Degipa aro Gisik Rongtalgipa mandeko jokatna gita pilak dakna man∙anirangkode daktokaha. Ia bichal ka∙aniara toromirangkosan kakket ong∙a ine mesokaijaha, indiba Satanni Isol An∙tangni cholonni kosako matnanganikoba ong∙ja ine mesokaha. (Job 1-2, Git. 51:1-4).

`Nang∙ni chu∙gimik janggi tanganian Isolni name aro simsake niani ning∙o ong∙gen ingipa bebeni gimin chanchie nibo. Jensalo ia ong∙a, unon nang∙ni mingsa mangmang ka∙donganiara maia? (Rom. 8:1 ko nibo.)`