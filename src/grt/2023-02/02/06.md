---
title:  Bitchri Rongantian Bite Nanga
date:  06/04/2023
---

Para. 14 o changgni raanirang gnang. Sonani miko raaniara toromirangko mesoka aro a∙ani drakarangko raaniara otoromirangko ba gimagiminrangko mesoka. Rokomgni raanirangan minsrangbeaha. Satgimin bitchri rongantian chu∙gimik dal∙aha.

`Para. 14:17-20 ona poraibo. “Isolni ka∙onangani dal∙gipa sepchakani” ingipa kattarangara maiko miksonga? Para. 14:10, Para. 15:1 aro Para. 16:1 rangkoba nibo.`

“Aro sakgipin sa∙gre ganchioni ong∙kataha, wa∙alni kosako bil man∙gipa.” (Para. 14:18). Ia sa∙grean Isolni bon∙kamgipa bichalni wa∙alko ge∙etgipa ong∙a. Raani minjok. Pap uni ariona sokaha. Bobil dake chakataniara Isolni ka∙sachakani ari-simako badejok. Namgijani aro namgijagiparang ong∙aha gita, pilakan bon∙na skang uara namjabataona sokangnasienga. Ka∙sabegipa Isol an∙chingna dakna man∙a kakketkode dakmanaha, jean an∙chingni papna An∙tangko chisolo boli on∙chakanikoba man∙chapaha. “Papko u∙igijagipako ua chingni gimin papigipa dakaha, chinga maikai uo Isolni toromi ong∙gen” (2 Kor. 5:21; Gal. 3:13 koba nibo).

Ua chisolna batede Isolara maia badiako dakna man∙genchim? Gisik Rongtalgipako changni chang jegalgiparangko pi∙okna gita ka∙sachakanini dakna man∙aniara uana agrede dongjaha.

Iano da∙o bakbak on∙ena nanggipa Parape∙a 14 ni nama katta gnang. Bitchri rongantian raaniona re∙angaha. Mi minsrangbeaha aro drakarangba minsrangbeaha. Isolni manderangara Uni ka∙sachakani, dukman∙chakani, ka∙saan gapani aro ka∙saani jagringko a∙sak-salgisakni mikkango parakaha. Namgijagipani dedrangara mikbokaniko, namgijana skaniko, mikbuaniko aro mitchianiko parakaha. Dolsao Jisuni cholonko parakaha aro dolgipinora Satanni cholonko parakskaaha.

A∙sak-salgisak Isolni manderango toromi ong∙aniko parakaniko nikgen jekon skango darang gipin chasongba pangnaba nikkuja. Uni manderango Kristoni toromi ong∙aniko parakaoni bikpile, a∙sak-salgisakara Isolni kosako chu∙gimik bobil dake chakataniko nikskagen. Denggu dakani, namgijani, pap aro niam pe∙aniara manderang aro sa∙grerangni mikkango chu∙gimik parakaniko man∙gen. Nama aro namgijani gisepo dingtanggrikaniko, ong∙a aro ong∙gijani gisepo dingtanggrikaniko, bamani aro bamgijani gisepo dingtanggrikanikoara a∙sak-salgisak pilakni mikkango, mande aro sa∙grerang dolgnian rongtale nikgen.

`Nama aro namgijani gisepo dingtanggrikaniko na∙ara badita name ma∙sina man∙a? Iani gimin an∙chingni u∙ianiara maini gimin gamchatgipa ong∙a? (Ibri. 5:14 ko nibo).`