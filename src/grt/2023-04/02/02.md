---
title:  Isolgrim An∙chingko Jokatna Kam Ka∙aha
date:   08/10/2023
---

Isolni anchingko jokatna kam ka∙samsoanio Jisuan mongsonGbatgipa bakko ra∙aha ine an∙chingna Sastroo agana. Jisu indake aganaha: “Angan rama, aro bebe, aro janggi. Angko re∙jaode pilakba Pagipaona re∙ja ” (Johan 14:6). Pagipa, Degipa aro Gisik Rongtalgipa damsan nangrime baditan an∙chingko jokatna kam ka∙aha, uko ma∙sina gita an∙chingna Depante Jisu dakchaka.

Jisuni an∙chingna minganti dakanirangan Uni salgini Pagipaonisa ongba∙a (Johan 4:34; Johan 5:30; Johan 12:45). Jisuni an∙chingko jokatna kam ka∙anide Uni ia a∙gilsakona re∙baaonide a∙bachengja ine gisik ra∙bo. Jisu ia a∙gilsakko ong∙atna skangan Pagipa Isol, Jisuko an∙chingko jokatgipa ong∙china seokaha (Eph. 1:4 ko 1 Pit. 1:20 baksa tosusabo). Isol an∙chingko jokatani kamko ka∙na gita Uni ia a∙gilsako ong∙atna skangan chanchisamsoaha. An∙chingni pap ka∙ani jamano Isolni an∙chingko jokatna kam ka∙aniara mandena itihas gita ong∙aha. “Jensalo tiktak somoi sokbaahaon” (Gal. 4:4), Isol Uni ka∙saaniko parape∙aha. Ua an∙chingna Uni Depanteko on∙aha (Johan 3:16, 17). Jisu chisol sako siaha aro Ua siaoni chakatpilaha. Indake Pagipa an∙chingna Gisik Rongtalgipako watataha (Johan 14:26; Johan 16:7). Ua Gisikan an∙chingna papara inditan namgijagipa ong∙a ine mesokaha (Johan 16:8–11). Da∙aloba ia Gisikan a∙gilsako Isolni jokatani kamko ka∙kuenga (Johan 14:26; Johan 16:13,14).

`Johan 20:21, 22 ko poraibo. Ia podrango Pagipa, Depante aro Gisik Rongtalgipa an∙chingko jokatna gita damsan kam ka∙a ine an∙chingna Isol agana. Uamang an∙chingna an∙chingni kamko on∙a. An∙chingni kamara Uamangnan ong∙a maina ua kamara Uamangonin a∙bachenga. An∙ching Jisuni gimin gipin manderangna sualengon Sastroara an∙chingna mai ka∙dongani bebeko on∙a?`

“Isolgrim” ingipa kattarangara Sastroo banoba searang dongjama. Sastroni bang∙a odhai podrangon Pagipa, Depante aro Gisik Rongtalgipa an∙chingko jokatna damsan kam ka∙a ine an∙chingna skianiko on∙a. Jisu siaoni chakatpilani ja∙mano, Ua An∙tangko Uni sninggiparangna mesokaha. Jisu uamangna indake ku∙rachakaha: “Aro nibo anga na∙simangona angni Paani ku∙rachakgiminko watatgen” (Luk 24:49). Ia odhai podo an∙ching Isolgrimni jokatna kam ka∙aniko nika: Pagipani ku∙rachakaniko, Depanteni uko rakkina ku∙rachake aganaha, aro Gisik Rongtalgipani re∙baenganiko aganaha. (Luk 3:16; Watatrang 1:4,5,8).

An∙chingni ia odhai podrangoniko skie ra∙ani gitade mandeko jokatna kam ka∙anide Isolgrimoni ong∙baa ine an∙ching u∙ina man∙a. Isolde chu∙sokgijagipa ong∙na man∙ja. Uni gimin, Uni an∙chingko jokatna kam ka∙aniba chu∙sokgija ong∙jawa.

`Pagipa, Depante, aro Gisik Rongtalgipa pilakan mandeko jokatna kam ka∙anio bak dongpaa. Ia chanchianiara nang∙na maina ka∙donganiko on∙a?`