---
title:  Chanchidapani
date:   13/10/2023
---

“Jisu indake agana, Na∙simangan a∙gilsakna seng∙aniko on∙gipa ong∙a [Mati 5:14]. Uan Uni sninggiprangna a∙gilsak gimikchin kamko on∙aha ine an∙ching Jokatgipani kattaoniko u∙ina man∙a. An∙ching Una kamko ka∙engon Isol an∙chingko sal gita ong∙aniko nangnika. Salni teng∙suanide a∙gilsakni chel∙batsranggipa bakrangonaba teng∙sua. Apsan dake, Isol Uni mondoliko Jisuni Nama Kattako mande sakantina sokataniko nangnika. Jensalo mondoli ia kamko kaon, Nama Kattarangni teng∙suara manderangni gisikrango jerangan papo sigiminrangna aro tol∙napaniko bebera∙giparangna seng∙ani teng∙sudapgnok. Mondolini memborrang an∙tangtangni chisolrangko chilgnok. Uamang Isolni uamangna kam ka∙china on∙gipako ka∙na nanggnok. Jisuni manderangko jokatna kam ka∙a gita uamangba kam ka∙na nanggnok. Indake Nama Kattara a∙gilsak gimiko sakantinan ta∙rake gipanggnok. . . .

“Isolni oprakgimin a∙songrangni biaprango an∙ching Uni kamko ka∙na man∙gen. Sagrerangba Isolni manderang baksa damsan kam ka∙paa. Mandeni maikoba chu∙sokatna kam ka∙anio Isolba bilchi bakrimpaa . . . . mitam manderangde Isolni ge∙etgimin kamna aganchakaha. Ka∙tong rongtalatako man∙gipa sakantian da∙o aganchakchina. Sakantian janggitangko on∙kange Nama katako gam∙e aganprakchina. Me∙a aro me∙chik sakantian uamangni ka∙tongrango donggipa pilak gaora de∙gipa ka∙tongko bangbang ong∙atna nanga. Isolni uamangna kam ka∙china on∙giminko uamang bebera∙a baksa ra∙chakna nanga. Indake dakosa Isol ia me∙a aro me∙chikrangni bang∙a manderangna Sastroni bebeko skie on∙anio Isol uamang baksa dongpagen. Isol uamangni kamrango pattigen aro uamangna aiao inmanpile pattianirangko on∙gen .”—Ellen G. White, The Advent Review and Sabbath Herald, November 14, 1912.

**Chanchigrikna Sing∙anirang**:

`Na∙simangni songo donggipa manderangara nang∙ni mondolio ka∙dongchakama ba nangni mondolini gimin u∙iama? Kristianrang ong∙e na∙simangara uamangni nangani somoirango Jisuko uamangna mesoke on∙na dakchakama aro uamang na∙simango ka∙dongchakama? Na∙simangni songni mondolio na∙simang maikai ka∙dongchakna man∙gipa bebera∙aniko rikna man∙gen?`

`Kristianrang ong∙e, maina Jisuni gimin agangipa Nama Kattaara an∙chingni kamni bako nangchongmotgipa ong∙a? An∙ching Nama Kattagri banoba sanaba ka∙donganiko on∙na man∙genma? Nang∙ni aganchakaniko talatbo.`