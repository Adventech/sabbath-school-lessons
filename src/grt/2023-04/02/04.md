---
title:  Nama Kattarang
date:   10/10/2023
---

`Para. 14:6, 7-o an∙ching Skanggipa Sagreni Nama Kattani gimin poraia. “Jringjrotni Nama Katta” ine sagre iano aganpraka (pod 6). Ia Nama Kattara maikai an∙chingko jokatna Isolni kam ine mesoka?`

Para. 14:6,7 Sastro gimiko ia podrang mangmangsan “bonkamgipa aro nama katta” ine damsan agana. Nama Kattara nama maina iara Isolni an∙chingko paponiko ka∙sachake jokatani ong∙a. Nama Katta ingipa kattara nambata: sakantina kema ka∙aniko Isolni on∙aniara Jisuni a∙selsa ong∙aha. Isolni ka∙saaniko aro kakketaniko an∙chingna mesokna gita Jisu ia a∙gilsakona re∙baaha. Jisu pap ka∙jaha. Ua an∙chingni paprangna chisolo sichakaha. Ua an∙chingni palo sichakaha. Ua an∙chingni sasti man∙gnioniko rachakaha (Isaia 53:4, 5; 1 Pit. 3:18). Jisu siaoni chakatpilaha. Ua salgiona re∙angaha. Pagipa Uko mandera∙bee rimchaksoaha. An∙chingni pap baksa dakgrikengon an∙chingna dakchakaniko on∙na gita da∙ode Jisu Pagipaona re∙angaha (Para. 1:18; Wat. 2:33; Ibri. 7:25). Ru∙utgijan, Jisu Uni dal∙batsranggipa ku∙rachakaniko chusokatgnok: Ua rajarangni Raja ong∙e ia a∙gilsakona re∙bapilgen. Indake 1,000 bilsirangni ja∙mano, Jisu, Isolni songnoko ia a∙gilsako songdimgnok (Johan 14:1–4; Wat. 1:11; Para. 21:1–4). Ia pilak ku∙rachakanirangan Nama Kattani nangchongmotgipa bakrang ong∙a.

Uano minggipin Nama Katta pangnaba dongdapjawaha. Tol∙gipa skianirang re∙baa aro re∙anga (Eph. 4:14). Indiba Nama Kattade pangnaba dingtanggipa ong∙ja. Ia Nama Kattako jemangan bebera∙a aro mania, Isol ua manderangna boksisko on∙gen (Deut. 5:33; Rom. 2:6).

Skanggipa sninggiparangna Jisu je ge∙etaniko on∙ahachim ua apsan ge∙etanikon da∙alo an∙chingnaba on∙aha. Jisuko nisona tarienggiparangko an∙ching uamangko sninggiparang dakatna nanga. Indake ua gitalgipa sninggiparangba gipin manderangko Jisuko nisona gita tariatskana nanga.

Para. 14:6, 7 o a∙gilsakko Isol bichal ka∙gen ine skanggipa sagre aganprakaha. “Isolni kamde Bichal Ka∙gipa gitaba ong∙a jechin an∙ching Jisuni gnigipa re∙bapilani namen sepangaha ine u∙ia. Ia aganprakatania jringjrotni Nama Kattani bakba ong∙a. Uni gimin, Jisuni gnigipa re∙bapilani kobormung aro ua sepangaha ingipa kattaan Nama Kattani mongsonggipa bak ong∙a.”—Ellen G. White, Christ∙s Object Lessons, jak 227, 228.

`Skanggipa Sagreni katta gita, Isolni Bichal Ka∙gipa gita ong∙e kam ka∙animung aro jringjrotni Nama Kattamung mai nangrimani donga? Isolni agilsak gimiko Bichal Ka∙gipa ong∙e kam ka∙ania Nama Kattani bako maina nangchongmotgipa ong∙a?`