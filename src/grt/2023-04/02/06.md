---
title:  Isolni An∙chingko Jokatna Kam Ka∙samsoaniara Baditan Dal∙a?
date:   12/10/2023
---

`Isolni an∙chingko jokatna kam ka∙samsoaniara badita dal∙a? Nang∙ni aganchakanina Para. 7:9, 10 ko poraibo.`

Ia antio an∙ching minggni nangchongmotgipa odhai podrangko poraiaha: Mati 28:16–20 aro Para. 14:6,7. Ia odhai podrang, Isol papirangko jokatna maikai kam ka∙samsoaha, uko ma∙sina an∙chingna dakchaka. Ia odhai podrang an∙chingna minggni skianiko on∙a: (1) Jisu an∙chingko Una gitalgipa ja∙rikgiparangko am∙china ge∙eta, aro (2) Isolni mandeko jokatna kam ka∙samsoanio Nama Kattara nangchongmotgipa ong∙a ine mesoka. Ia podrang an∙chingna Isolni kam ka∙samsoaniara bano ong∙na nangachim uko mesoka: “Na∙simang re∙ange pilak jatrangko sninggipa dakbo” (Mati 28:19), aro a∙gilsako donggipa pilak manderangna Nama Kattako sualbo. Nama Kattade pilak a∙songna, jatna, ku∙sikna aro mandena ong∙a” (Para. 14:6).

Uni gimin, Jisuni Nama Katade a∙gilsakni darang jatnan ong∙a. Isolni Nama kattao kam ka∙samsoanide pilak manderangni olakkiao bakrimaniko nangnika. An∙ching Jisuni skianirangko ra∙chakode, Ua an∙chingni ka∙tongrango mitchinikaniko, namnikgijaniko, gaora de∙aniko, mikbokaniko aro pilak namgijagipa chanchianirangko Ua an∙chingoniko che∙late an∙chingko saksa sakgipinoniko dingtangatgen. Indake an∙chingni ka∙tongrango Isolni Gisikchi gapatako man∙gen aro Kristian ka∙sagrikanio apsan ong∙gen.

Jisu Uni sninggiparangko aro an∙chingko indake ge∙etaha, “Na∙simang Angni gimin sakki on∙gen” (Wat. 1:8). Jisu an∙chingko Uni sakkirang ong∙aniko nangnika. Indiba bano? Jisu an∙chingna aganchakaniko on∙a:

Skanggipa biap: “Jerusalemo” (Wat. 1:8). Jisuni a∙gilsako dongmitingo, sninggiparangara Jerusalemni sepangon dongtokachim. Uni gimin, Jisu uamangko, uamangni sepango donggipa biapni manderangna skanggipa uamangni skie ra∙giminrangko skichenganiko nangnikaha. Isolni kamko ka∙chakatanide an∙chingni songtangon, noktangni manderangna, noksul songsulrangna aro ripengskarangna jokataniko sualchenganian ong∙a.

Gnigipa biap: “Judeani gipin biaprango,aro Samariao” (Wat. 1:8). An∙chingmung apsan ku∙sikko agangipa manderangona jemangan an∙ching baksa apsan bebera∙anio ong∙jachim, uamangona an∙ching re∙ongkatangna nanga. Indakgipa dolni manderangba an∙chingni songjinmarango aro a∙songtango dongchapa.

Gittamgipa biap: “A∙gilsakni pilak biaprango” (Wat. 1:8). Isol an∙chingko manderangna Nama Katako sualna gita pilak biaprangona, a∙songrangona aro ku∙sikrangona watata.

`Skanggipa dakgni kam: Nangni dongenggipa songtangna salanti Isolo bi∙chakbo. Isol miksonga gnangsa nang∙ko uano donaha.`

`Gnigipa dakgni kam: Nang∙ni sepangbatao donggipa mandeangara sawarang? Uamangni toromara maia? Uamangara maia ku∙sikrangko agana? Uamangara chadamberangma, bilsi brigiminma, kangalrangma ba man∙e cha∙ama? Uamangna Isolni ka∙saaniko on∙na man∙na gita Isoloniko bi∙bo.`