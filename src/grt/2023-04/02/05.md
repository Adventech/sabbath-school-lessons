---
title:  Papirangko Jokatna Isolni Manderang Un Baksa Bakrime Kam Ka∙a
date:   11/10/2023
---

Isolo pangnan sninggiprang donga jemangan Uni ka∙saaniko gipin manderangna mesokskagiparang ong∙a. Isolni manderang Uko kattako mania aro uamangni janggi tanganio Uni mikkangchina daksamsoaniko ra∙chaka. Da∙aloba Isol manderangko basekuenga. Da∙alo Isolni seokgimin manderangde Uni ka∙sae on∙aniko rachaka. Isolni pilak manderangde, batanggimin salrango ba da∙aloba papirangko jokatna gita Una dakchaka.

`Niam Gitchamni chasongo Isolara Uni manderangko jokatna maiko dakchengaha? Nang∙ni aganchakanina Aba. 12:1–3 aro Deut. 7:6,11, 12 rangko poraibo.`

Isolni dingtangmancha Abraham aro uni mikkangchi ong∙nasienggipa dedrangrang baksa ku∙monggrikania Isolni papirangko jokatna miksongani bak ong∙a. Isol Abrahamko aro uni dedrang su∙drang Israelrangko ia mongsonggipa kamo Una dakchakchipa ong∙china gita seokaha. Isol Israelrangna pattina skaaha aro gipin dolni manderangnaba Israelrang gita pattianiko on∙na skaaha. Uni gimin, Isol, Israelrangko Un baksa dingtangmancha nangrimaniko nangnikaha. Isol aro Israelrangni gisepo nangrimgrike dongania Isolni dingtangmancha ku∙monggrikani bak ong∙a. Israelni manderang Isolo bebera∙na aro Uko manina namnikaha (Aba. 22:16–18; Reo. 19:5, 6; Deut. 28:1, 2; aro 2 Serikani 7:14). Isol Israelrangko Uni sakkirang dake donaha. Isolni Israelrangna pattianiko on∙aniko nikon gipin manderangba Una dangdike on∙gen ine Isol ka∙dongaha. Ia pilak kamrangan Isolni mandeko jokatna kam ka∙ani bak ong∙a.

Niam Gitaloba Isolni kam indaken ong∙angkuenga. Isolni jokatani kamna Jisu maiba gitalko on∙dapaha: chong∙motan mondoliko on∙aha (Mati 28:18–20; Wat. 1:8). Jisuni sninggiparang a∙gilsakni pilak biaprangonan re∙angna nanga. Ia kamrangara Niam Gitchamo Israelrangni kam baksa maikai dingtanggrika? Niam Gitchamni somoio, An∙tangni gimin skie ra∙china gita Isol a∙gilsakni dingtang dingtang biaprangoniko Israelona rimbaachim. Indiba ia Niam Gitalni chasongode, Isolni sninggiparang a∙gilsakni dingtang dingtang biaprangona re∙ange Nama Kattako skiskaa. Isolni papirangko jokatani kamde mondolioni abachengjaha. A∙gilsako Uni kam ka∙gni dongani gimin Isolsa mondoliko abachengataha. Ia kamko ka∙na gita Isol Uni mondoliko jakkala.

Mondolini kamara maia? Ia apsan kamkon Jisuba ka∙aha. Jisu indake agana, “Maina gimagiminko am∙na aro jokatna Mandeni Depante re∙baaha” (Luk 19:10). Mondolio darangba saksakoba jokatna man∙ja. Indiba an∙ching sakgipin manderangko jokatna man∙gipa Saksaona rimbana nangna. Ua Mandeara Jisuan ong∙a.

“Mondolini kamara maia? Papirangko jokatna kam ka∙ani ong∙a. Mondoliara Isolni ka∙saaniko manderangna mesokna nanga aro uamangko k∙asaachi Jisuona ambana nanga.”—Ellen G. White, Testimonies for Church, volume 3, jak 381.