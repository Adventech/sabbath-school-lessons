---
title:  Sakantinan Abrahamni Ka∙saani
date:   23/10/2023
---

`Aba. 18:16–33 rangko poraibo. Maikai Abrahamara uni ka∙saaniko sakantinan mesokaha?`

Aba. 18 an∙chingna iako mesokaha je, Abraham manderangna ka∙saaha. Abraham agitalrangnaba ka∙saaha. Abrahamni ka∙saanian an∙ching sakantinan nangchongmotgipa skie ra∙ani ong∙a. Sodom aro Gomorrani manderangara papirang ong∙achim. Abraham gitade uamangara Isolko olakkigiparang aro janggi tanggiparang ong∙ja. Indiomangba, Abrahamni ka∙tongara uamangna ka∙saanian gapaiaha. Manderangna Abrahamni ka∙saaniara, uamangara sawachim, mai ku∙sikko agangipa ong∙achim, ba uamangara mai toromoni ong∙achim, iarango pangchakjaha.

Sodom aro Gomorra songjinmarangko nisiatna miksonganiko Isol Abrahamna aganaha. “Aro Jihova inaha, Sodom aro Gomorrao jijabea, aro uamangni pap namen jrima. Uni gimin Angni knagimin jijaa gitan, uamang chu∙soke dakama dakkuja, uko nina ine Anga ong∙onanggen; ong∙jaode Anga u∙igen.” (Aba. 18:20, 21).

Jensalo Isolna aganchakaniko dakani somoio Abrahamni ka∙tongo gaorade∙ani dongjaha. Abrahamni kattarangara Isolko mandera∙anian gapaiaha. “Indake na∙a dakgnikosa, toromiko otoromi baksa apsan dake, otoromi baksa toromiko na∙a so∙otgnikosa; a∙gimikko bichal ka∙gipa bebe ka∙jawama?” (Aba. 18:25).

Sodom aro Gomorrao donggipa manderangna uni ka∙saanian namgipa manderangkosan ong∙aigija, songjinmao donggipa sakantikon jokatgen ine Abraham ka∙dongahachim. Beben, uano songdongenggipa manderangara namen namjabea ine Abraham u∙iachim. Uamangni namgijagipa bewal aro paprangni gimin ua knaenggen, sawa ma∙sia? Aba. 19 oni an∙chingni ma∙sianide, uamangara namen namgijagipa manderang ong∙a. (Lotni golpoko aro uni nokni a∙palo donggipa mande jinmani gimin Aba. 19:1–11 oniko poraibo).

Abraham Isolni ka∙saaniko u∙ia. Uni gimin, Sodom aro Gomorrao donggipa manderangna ka∙sachakchina ua Isolo mol∙molaha. Manderang gisik pil∙na man∙a ine Abraham u∙iachim. Uamang Isolona re∙bae kema bi∙na man∙a. Abraham iakoba u∙ia je, jena kingking mande janggi tangkua, ia mandeko Isol jokatna man∙kua ine ka∙dongani pangnan dongkama.

`An∙ching gisikni janggi tanganio gipin manderangna bi∙chakaniara maina nangchongmotani ong∙a? Maikai nangenggipa manderangna bi∙chakaniara an∙chingni gisikni janggi tanganiko silroroata? Maikai manderangna an∙chingni bi∙chakaniara papirangna Isolni ka∙saaniko u∙ibatna an∙chingko dakchaka?`