---
title:  Abrahamni Bebera∙ani Baksa Bi∙ani
date:   24/10/2023
---

`Aba. 18:23–32 aro Jakob 5:16 rangko poraibo. Gipin manderangna bi∙chakani bidingo ia podrangara an∙chingna maiko skia? Manderangna an∙chingni bi∙chakaniara maina bilakgipa gisikni chagrongani ong∙a?`

Isol aro Abrahamni gisepo agangrikanian an∙chingni gipin manderangna bi∙chakanina mesokani chin ong∙a. Abraham Jisuko mesokgipa chin ong∙a. Jisu Pagipa Isolni mikkango chadenge an∙chingko dakchakchina Uo mol∙molenga. Apsandake, Sodom aro Gomorrao songdongenggipa manderangko jokatchina Abraham Isolo mol∙molaha. Abrahamni manderangna bi∙chakaha gita bi∙osa mangmang Isolna kam ka∙anio an∙ching chu∙sokgen.

Sodom aro Gomorrao donggipa manderangna ka∙sana Abraham skie ra∙aha. Sepangjolo donggipa gipin songjinmarangni manderangnaba ua ka∙saaha. Abrahamni ka∙saani a∙sel, uni bi∙anirangara kakketgipa aro simsakanian gapgipa bi∙ani ong∙aha. Sodom aro Gomorrani rajarangko amchepgipa mitam rajarang baksa Abraham dakgrikaha. Abraham cheani ja∙mano, Bera, Sodomni raja, Abrahamko grongna re∙baaha. Bera an∙tangni manderangna jakgitelaniko on∙china mol∙molaha: “Na∙a manderangko angna on∙bo, gamkode na∙a an∙tangna ra∙bo.” (Aba. 14:21). Bera ia kattarangchi an∙chingna iako mesoka je, ua an∙tangni manderangna namen ka∙saa. Abraham Sodom aro Gomorrani rajarangna ka∙saaha. Ua uamangna aro uamangni manderangna bi∙chakaha maina uni ka∙tongara ka∙saanian gapaiaha. “Abraham papirangna ka∙saaha. Uamangna uni ka∙saanian uamang jokchina gita bi∙chakna didiataha.”—Ellen G. White, Patriarchs and Prophets, jak 140.

Abrahamni ka∙tong gaorade∙ani dongjaha. Uni bi∙anirangba gaorade∙ani dongjaha. Abraham watgaljaha. Bon∙kamaonan manderangko jokatna ua jotton ka∙aha. Skanggipao, rongtalgipa manderang sak 50 mang donggenchimode, Sodom songjinmako jokatchina Abraham Isolo mol∙molaha. Jensalo Abrahamni mol∙molanina Isol ku∙rachakahaon, Abraham mol∙molangkuaha.

Isolna an∙chingni kam ka∙anio, gipinrangna bi∙chakaniko man∙chape, bi∙ani griode, chu∙sokna man∙jawa. Sakoba grongani ja∙mano ba skiprakani ba Bible study on∙ani ja∙mano, an∙ching uamangna bi∙chakna nanga. Isol an∙chingni bi∙anirangko knachakgen. An∙chingni gronggimin manderangni ka∙tongrangko Isol gisik nangatgen. An∙chingni kattarang an∙chingni ripengrangni ba an∙chingni gronggimin manderangni ka∙tongrangko dingtangatjawa. Ukode Gisik Rongtalgipasan mangmang dingtangatna ama. An∙chingni dakna nanggni kamde sakprakna bi∙chakanian ong∙a jemangni janggirangkon an∙chingni Isolna kam ka∙anio chagrongahachim.

`Rom. 8:34 aro Ibri. 7:25 rangko poraibo. Jisuni an∙chingna dakenganirangko ia podrangara maiko agana? Manderangna bi∙chakna nanganiko nambate u∙ina ia Sastroni bebeni kattara an∙chingko maikai dakchakgen?`