---
title:  Abrahamni Isolna Dakgnigipa Kam
date:   25/10/2023
---

`Aba. 19:1–29 ona poraibo. Abrahamni ka∙sae sokachakani, ka∙saani aro bi∙chakani a∙sel maia namanirang ong∙aha?`

Aba. 19:1–29 rango, Sodom songjinmao Lotni daka kamni bidingo an∙chingna gisiko nangataniko on∙a: “Unon Lot Sodomni cholgugao asongengachim.” (Aba. 19:1). Niam Gitchamni somoirango, dilgiparang, bichal ka∙giparang, aro rajarangsan mangmang songjinmani cholgugao asongna man∙aiachim (2 Sam. 19:8; Jer. 38:7; Ruth 4:1). Ia pod an∙chingna iako mesokenga je, ia songjinmao Lot-ara saksa dilgipa ong∙a. Komibeoba, uara maiaba dilgipani kamo ong∙enggen.

Bang∙a obostarangkon Aba. 18 o an∙ching nikbaaha, je obostarangan Aba. 19 oba an∙ching nika, chong∙motan, Lot aro agital sokgiparangni bidingo ong∙a. Abraham aro Lot cholgugao asongachim (Aba. 18:1; Aba. 19:1). Abraham aro Lot, sakgnian agitalrangko neng∙takechina okamataha (Aba. 18:1; Aba. 19:1). Abraham aro Lot, sakgnian uamangona sokbagipa sokgiparangna cha∙aniko sachisoaha (Aba. 18:4–8; Aba. 19:3). Maiaba bilgrianirang ba namgijagipa bewalrang Loto donggenchimoba, uara agitalrangna ka∙sae ripeng melie simsakaniko mesokachim.

“Unon Jihovaoni salgichini Sodom aro Gomorrani kosako Jihova wa∙al aro gondokko waataha. Aro ua songjinmarangko aro pilak a∙kaweko, aro songjinmarango donggipa pilakan, aro a∙ao chagipako pangpikaha.” (Aba. 19:24, 25).

Isolni nisiatani somoio badita sak manderang Sodom aro Gomorrao songdongenggen, an∙ching u∙ija. Iako an∙ching u∙ia je, Sodomko sakbri manderangsan wate ong∙katbaaha, aro uamangoni sakgittamsan jokataniko man∙aiaha. A∙bachenga ki∙tapo serikgipa Chi Dubiani baksa apsana. Chi dubina skang, badita sak manderang dongachim, an∙ching u∙ija. Indiba an∙ching iako u∙ia je, bang∙batan jokjaha.

Sodomoni bang∙gijasan joka man∙giminrangan, Isolna an∙chingni kam ka∙anina mikrakatani ong∙enga. Jemangni janggirangko an∙ching gisiko nangatachim, gimikande jokjawa. Beben, Jisuko ra∙chake jokatniko man∙china an∙ching pilakkon nangnika. Iani gisepon, iako an∙ching gisik ra∙na nanga je, sakprakan jakgitele baseaniko dakna nanga. An∙chingni kamde ian je, man∙a dipet Jisuko basechina bang∙a manderangko okamanian ong∙a. An∙chingko dakchakna Isol An∙tangni Gisik Rongtalgipako watatgen. Indiba Isol darangkoba Uko ra∙chakchina draatjawa. Jakgitele baseani miksonganide ian je, an∙chingni bi∙chakgipa manderangara uamangni baseaniko dakanichisa jokatako ba nisiataniko man∙a.

`An∙chingni bi∙chakgipa manderangni janggi tanganio dingtanganiko nikjaode maiko dakgen? Ka∙dongagri ong∙jana gita an∙chingara maikai skiako man∙gen?`