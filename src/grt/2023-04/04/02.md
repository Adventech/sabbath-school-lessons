---
title:  Sokachakanio Pattiani
date:   22/10/2023
---

`Golpoko Aba. 18:1–15 oniko poraibo. Sokgiparangna Abrahamara maikai sokachakaha?`

Salni ding∙miting somoio, Abraham an∙tangni tambuni cholgugao asongenga. Abrahamni bewalrang basakobade ong∙ronggijani ong∙a. Ding∙kario, sal namen ding∙achim. Uni gimin pilakan bolni salikkimo asongna skachim jeon balwa balachim. Indide, Abrahamara mainasa salni ding∙ao sengsoenga? Haida, re∙pakgipa je mandeko dakchakna ua tarie dongna skaahakon.

Jensalo an∙tangni tambuni cholgugao asongon, ua sakgittam songregiparangko nikataha. Abraham agitalrangko sokachakna namnikachim. Uni gimin, ua uamangona daariangaha. Ian golponi nangchongmotgipa bak ong∙a: Songregiparang uona re∙bana skangan, Abraham uamangko grongchengna baseaha.

Abraham agitalrangna indine aganaha, “Chiko on∙tisa ra∙baatna, na∙simang ja∙sue bolni ja∙pango neng∙takbo. Aro na∙simang gisiktangtangko bilakkalatna on∙tisa cha∙anikoba ra∙bae on∙na; ja∙mano na∙simang re∙angkande.”

Dakna nanggniko Abraham u∙ia. Isolni gimin Uni u∙ianiko pilaknan sualchina Jihova uko nangnikaha. Sam bolrangko  aro gipin isolrangko olakkigiparang a∙gilsako gapaha. Ia golpooniko an∙chingni nikbagimin gita, agital sakgittamko sokachakanichi Abraham Isolni kamko ka∙aha.

Isolni gimin bang∙a manderangan Abrahamoniko knaaha. Abrahamo “bang∙bea nokkolrang gnang. Sak 1,000 manderangna baten Abrahamna dangdike on∙a. Uamang pilakan Abrahamni nokdangni bak ong∙paa. . . . Ia nokkolrangoni bang∙an Jihovako olakkia. Indita dal∙a nokdangko rakkina Abraham chanchianio kimkimna aro gisik seng∙gipa ong∙na nangaha. . . . Abrahamni bebera∙ani gipin manderangni janggirangko gisik nangataha. Je biapoba Abraham tambu ping∙ja maina, ua tambuni sambengo Isolna ganchiko rikaha. Jensalo gipin biapchina Abraham jitangon, ua ganchiko donangaha. Bang∙a Kanaanni manderang jemangan ua biapko re∙pakachim, ia ganchio dongdipe Isolna olakkianiko dakronga. Ia Kanaanni manderang Isolni gimin Abrahamoniko aro uni janggi tangaoniko skie ra∙aha.”—Ellen G. White, Education, jak 187.

A∙bachengaonin, papirangko jokatna Isolara uko baseaha ine Abraham ma∙siaha. Ku∙rachakgimin A∙songona chuttiko re∙atna ua re∙angjaenga ine Abraham u∙iaha. A∙gilsako donggipa pilaknan aro uni samtangtango donggipa manderangna pattiani ong∙china ua uanona re∙angaha.

`Abrahamni dakmesokgipa sokachakani kamni bidingo chanchibewale nibo. Nang∙ni janggi tanganio apsandake sokachakani kamko ka∙na na∙ara maikai man∙gen?`