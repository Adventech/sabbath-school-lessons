---
title:  Isolni Okamani
date:   14/10/2023
---

### Ia Antini Lessonna Poraiani
Aba. 11:1-9; Aba. 12:1-3  Aba. 12:10-13:1; Wat. 8:1.

> <p>Mingani Pod</p>
> “Indiba Gisik Rongtalgipani na∙simangona re∙baon na∙simang bilko man∙gen; aro Jerusalemo aro Judea aro Samaria gimikon, aro a∙kitikona kingking na∙simang Angni sakki ong∙gen.” (Wat. 1:8).

Isol an∙chingko Uni sakkirang ong∙china okama. Basakoba ua an∙chingko skango je kamko ka∙kuja, ua kamko ka∙china an∙chingko agana. An∙ching kam dingtang ong∙on kennaba donga. Neng∙nikaniko chagronganichi sakgipin manderangko jokatna Isol nang∙ko jakkalgen ine na∙a u∙iama? Babelni chugipa nokna mai ong∙aha uko niatbo. Babelko rikgipa manderangko Isol saksa sakgipinni ku∙rangko u∙igrikatjaha. Unon Babelko rikgipa manderang kamko dontongaha. “Unon uamang unoni katange a∙ako gapataha. Uamangni indake re∙pripraanganiara Isolni miksongani gitan ong∙aha. Ua apsan manderangan Isol baksa bakrimna jechakaha. Da∙o Isol Babelko rikanio neng∙nikaniko ong∙ataha maina ua manderang Isolni miksonganiko jegalachim.―“Ellen G.White, Patriarchs and Prophets, jak 120. Abrahamko niatbo, Abraham uni nokko wate a∙song gipinchi re∙angaha (Aba. 12), jeon ua Isolni gimin manderangna aganaha. Jisuni sninggiparangni gimin maiko agana? Skanggipao, uamang Nama Kattako an∙tangni manderang Jihudirangnasan sualchimaiachim. Unikoa, Jisu uamangko Jihudi ong∙gijagipa manderangnaba Nama Kattako sualchina watataha (Wat. 8:1-4).

An∙ching pangnaba an∙chingni a∙songtangko wate re∙kujanaba donga. Indiba Isol an∙chingko an∙chingni samtangtango donggipa manderangna Nama Kattarangko sualaniko nangnika. Isol an∙chingni neng∙nikanirangko chagronge a∙gilsakni pilak biaprangchin Nama Kattako sualaniko nangnika.