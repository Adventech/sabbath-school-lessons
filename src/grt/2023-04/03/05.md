---
title:  Niam Gitalni Mondoli Aro Isolni Kam
date:   18/10/2023
---

`Niam Gitalni mondoliko, Kristianrangko Jerusalemko wate gipin biaprangchi songrena gita maia draataha? Wat. 8:1-4 ko poraibo.`

Ua somoi ong∙kujana kingkingde, Niam Gitalni mondolini somoio mongsongbate Jerusalemosa dongbatachim. Unon mingantian dingtangataniko man∙aha. Jihudirang Jisuni sninggiparangko Jerusalemo dakgrikaha. Uni gimin Jisuni sninggiparang Jerusalemko wate pilak Judea aro Samariaona re∙angaha. Wat. 1:8 o, Jisu Uni sninggiparangna indine agana, “Na∙simang Angni gimin Jerusalemo aro Judea aro Samaria gimikon aro a∙kitikona kingking nasimang angni sakki ong∙gen. (Wat. 1:8). Anching Wat. 8:4 ko niode, Jisuni agana katta gitan ong∙aha ine nikgen. “Uamang a∙gilsakni pilak biaprangonan pipraangaha, aro pilak biaprangchi re∙angaha, uamang manderangna Nama Kattarangko aganaha.”

Mondolini manderang Jerusalemoni re∙ongkatani ja∙mano, Nama Kattako skiprakna a∙bachengaha, aro songsul Jihudirangna jeon Jihudirang dongachim uamangna skiangkuaha. Wat. 11:19 o an∙chingna indake agana je, mondolini manderang Phoneciaona kingking jekon da∙alode Lebanon aro Cpyrus a∙song ong∙achim, uarangonaba re∙angaha. Indiba uamang gipin Jihudirangna agre gipin jatrangnade Nama Kattako skiprakjachim.

Pitoran Niam Gitalni mondolio dilgiparangoni saksa ong∙aha. Pitor gipin jatrangnade chong∙motan Jihudi ong∙gijagiparangnade Nama Kattako skiprakna sikjachim, Paulni skiprakani ja∙manomangba Pitorde gipin jatna Nama Kattako skiprakjachim. Pitor Jihudi jatrangnasan Nama Kattako skiprakaiachim. Paulba Jihudirangnasan Nama Kattako skiprakachim. (Gal. 2:8). A∙bachengode Pitorko Jihudi ong∙gijagipa manderangna skiprakako nikjachim. (Gal. 2:11, 12). Indiba Isol Pitorni ka∙tongko dingtangataha. Unon Pitor Nama Kattara pilaknan ong∙chongmota ine skie ra∙aha. Jisuara Jihudirangnasan sichakaijaha ine ua skie ra∙aha. Uo bebe ra∙gipa a∙gilsako donggipa sakantikon jokatna Jisu sichakaha.

`Gitelara Pitorna mai Nama Kattako on∙na jotton ka∙enga? Na∙simangni aganchakanina Wat. 10:9-15, 28, 29 ko poraibo. An∙chingba maikai ia mongsonggipa Isolni ge∙etani niamko Isolna kam ka∙engon ja∙rikna man∙gen?`