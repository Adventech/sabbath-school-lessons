---
title:  An∙chingni Pangnaba Dakkugijagipa Kamko Dakani
date:   15/10/2023
---

Isol an∙chingko Jisuni gimin Nama Kattako gipin manderangna sualaniko nangnika. Uni gimin, basakobade, Ua an∙chingko an∙chingni pangnaba ka∙kugijagipa kamko ka∙na agannaba donga. Unon an∙chingo kenani ba jajaani dongnaba donga. An∙chingde an∙chingni u∙igipa manderang baksasan dongna namnikaia. Indiba indake donganiara an∙ching an∙tangnasan chanchiaianiko mesoka. An∙ching ia Babelni chugipa nokni golpooniko bang∙bea kenbegnirangko skie ra∙na man∙a.

`Ia golpoo manderang maiko dakna namnika? Isol maina uamangko dontongataha Aba. 11:1-9 ko poraibo. Ia golpoo, manderang maiko dakna ska?`

Babelni chugipa nokko rikgipa manderang baditan an∙tangtangko mingsing minggamatna sikgiparang ong∙achim, ia golpoo an∙chingna mesoka. Uamang Babel songjinmako ia a∙gilsako dal∙batsranggipa aro chu∙batsranggipa songjinma ong∙atna ine miksongaha. Uamang aganaha, “Hai an∙ching Babelni chu∙gipa nokko salgi gitote rikna. Unon an∙chingko pilakchin mingsinggen.” Aba. 11:4.

Da∙ororoni manderanga maikai uamang gita apsan dakna jotton ka∙enga? Haida uamang sol∙na repna changgipa, sorkarini dilgiparang, badinggipa manderang, ba pamongrang ong∙naba donga! Uamang pilakan mingsing minggamako man∙na siktoka, uamangni indake mingsing minggamna skania ortogri aro bon∙kamaode mamungba donggijagipa ong∙aignok. Uamang jekoba dake mingsing minggamna ske dakanio orto dongjawa. (Agan. 2:1-11 ko poraibo).

Aba. 11:4 o manderang maina chugipa nokko rikna skachim, uko an∙ching skie ra∙aha. Uamang saksa sakgipinko watgrikna aro a∙gilsak gimikchi pripraaniko champengna man∙na gita uamang iako dakaha. Uamang apsan tom∙dake dongna skaiachim maina uamangni miksonganio uamang an∙tangnasan chanchiaigiparang ong∙achim. Indiba Isolo minggipin miksongani dongachim.

Manderang apsan tom∙dake Babelni chugipa nokko rikaha. Indiba Gitel indake aganaha, “Unon Jihova inaha, nibo iamang apsan aro ku∙siksanko man∙toka aro iamang iako dakna a∙bachengaha dao uamangni dakna mangsonganiko mamungba uamangko dondikatna man∙jawa.” Aba. 11:6. Manderangni ua chu∙gipa Babelni nokko rikna miksongania namgijani ong∙achim.

Ellen G. White an∙chingna indake agana, je, manderang Isolni ia a∙gilsakko chichi nisiattaijawaha ine ku∙rachakaniko bebera∙jaha Aba. 11:14, 15. Manderang naljoke dongna skaha. Uamang Isolo bebera∙jaha. Isol manderangni ka∙tongo namgijagipa chanchianirangko nikaha. Uamangni ka∙tongrango alaksi dakanirangan gapaha. Uni gimin, Isol uamangni kamrangoniko uamangko dontongataha.

`Na∙ara ia dolni manderangni dolon ong∙ama ba an∙tang gittimni manderang baksasan dongna namnikaigipama? Na∙ara maikai nang∙ni dolni ba songni mande ong∙gijagiparang baksa ripeng dakna man∙gen?`