---
title:  Na∙a Jeo Donga Uanoni Kamko A∙bachengbo
date:   19/10/2023
---

`Jisu maia mongsonggipa Niamko Uni sninggiparang baksa sualaha? Aganchakanina Wat. 1:8 ko poraibo. Jisuni sakkirang ong∙e Uko ja∙rikanio iarangara an∙chingna maina nangchongmotgipa ong∙a?`

Jisu salgichi re∙angna skang Nama Kattako sualani nangchongmotgipa niamko Uni sninggiparangna agane donangaha. Anching Uni sninggiparang ong∙e gipin manderangna Nama Kattako sualengon ua niamko ja∙rikna nanga ine an∙chingna mesoka. An∙chingni kamrang, gipin manderangko, na∙simangni dakade ong∙jajok inede bebera∙atani ong∙na nangja. An∙chingni kamde Jisuni gimin Sastroo pangchake Sagre sakgittamni Nama Kattako skie on∙anisa ong∙a. (Para. 14:6-12).

Wat. 1:8 o, Jisu an∙chingna minggni nangchongmotgipa niamko on∙aha jean an∙chingna Uni kamko ka∙anio dakchakaniko on∙a.

Skanggipao, an∙ching Jisuni Uni sninggiparangna agangipa kattako, chong∙motan, Na∙simang Jerusalemo Angni gimin manderangna sakki ong∙gen ingipako gisik ra∙na nanga. (Wat. 1:8). An∙ching Uni sakkirang ong∙a. An∙ching jeo dongoba ua biapo an∙ching Jisuni gimin Nama Kattako sualna nanga. Ia biapara an∙chingni nok, an∙chingni mondoli, an∙chingni songsulo, aro an∙chingni songsalo ong∙naba donga. An∙ching jeo donga, uano Jisuni gimin sakki on∙chengna nanga. An∙chingni sepangjolo donggipa manderangna an∙ching skanggipa Jisuni gimin sakki on∙chengna nanga. Ia sakki on∙anio nokdangni manderangko, mondolini manderang, kam ka∙rimsakarang, noksulrang, aro an∙chingni songsalni manderangko sakki on∙anio man∙gopatna nanga.

Basakobade manderang chel∙a a∙songchi re∙ange Nama Kattako sualnasa gisiko nangbata. Indiba ua apsan manderang, Jisuni gimin uamangni sepango donggipa manderangnade Nama Kattako sualja. An∙ching jeoba dongbo, ia Nama Kattako biaptangon skichengna nanga uni ja∙manosa ua biaponi re∙chakate Gitel jechi dila uko ja∙rikna nanga.

Gnigipao, Jisu Uni sninggiparangna indake aganaha, na∙simang Judea aro Samaria gimikon Angni sakkirang ong∙gen. (Wat. 1:8). Na∙simang Angni gimin a∙kitikona kingking sakki ong∙gen. Changsatai Jisu, Uni sninggiparangko gipin jatni dolrangnaba Uni Nama Katako ra∙angchina ge∙etaha. Jisu an∙chingkoba biapsaoni biap gipinona re∙ange Uni Nama Kattako dingtang dingtang jatni manderangna aro toromni dolna aro songsalni manderangna sualchina aganaha.

`Skanggipa Kam: Nang∙ni gittimni dolni manderangko seokbo. Ua dolrango maia dingtangmancha nangnikanirang donga? Na∙simangni mondolia uamangko dakchakna maikoba dakengama? Dongode, na∙simangni mondoliara uamangni nanganirangna re∙ange grongea dongama? Dongjaode na∙simangni mondolia maikai uamangna dakchakaniko on∙a man∙gen?`

`Gnigipa Kam: Mikkangchi, chel∙ao aro sepango donggipa manderangni nanganina dingtangmancha dakchakna man∙na gita bi∙bo.`