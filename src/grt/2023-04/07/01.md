---
title:  Angni Noksulna Ka∙saani
date:   11/11/2023
---

### Ia Antini Lessonna Poraiani
Luk 10:25; Mati 26:56; Luk 10:27, 28; Mati 22:37–40; Luk 10:30–37.

> <p>Mingani Pod</p>
> “Unon ua aganchake inaha, “Na∙a nang∙ni pilak ka∙tongchi, aro nang∙ni pilak janggichi, aro nang∙ni pilak bilchi, aro nang∙ni pilak gisikchi nang∙ni Gitel Isolna ka∙sabo.” (Luk 10:27).

An∙ching pil∙akan Sastroni ia podko ma∙sia: “Na∙a nang∙ni pilak ka∙tongchi, aro nang∙ni pilak janggichi, aro nang∙ni pilak bilchi, aro nang∙ni pilak gisikchi nang∙ni Gitel Isolna ka∙sabo.” (Luk 10:27). An∙ching Una ka∙saa ine aganeba Uko manijaode an∙chingni Isolna ka∙saani bilgriroroanggipa ong∙gen. An∙ching Isolna ka∙saa ine agana indiba an∙chingni salantio janggi tanganirango ia ka∙saaniko maidake mesokgipa ong∙a? An∙chingni chu∙gimik ong∙gijagipa ka∙tongchi an∙ching Isolko ka∙sana man∙ja. An∙ching Una an∙chingni chu∙gimik ka∙tongko, gisikko, be∙enko aro chanchianiko on∙na gita nanggen. An∙ching Una iarangko salanti on∙na gita nanggen. Darangan “Anga Isolna ka∙saa” ine aganna man∙a indiba Una kakketo ka∙saani an∙chingni basee ra∙ani ong∙a jeon an∙ching pilak bil aro jotton ka∙aniko on∙na nanggipa ong∙a.

Isolna ka∙saani nangchongmotgipa ong∙a. Apsan somoio sakgipinrangna ka∙sachina Isol an∙chingko nangnikaha. Sakgipinrangna an∙chingni ka∙saani an∙chingni Isolna kakketo aro bil gnangao ka∙saaniko mesokgipa ong∙skaa. Sastroo agana, “Saoba an∙tang jongadana mitchieba, anga Isolna ka∙sara inode, uan tol∙gipa; maina nikgimin an∙tang jongadana ka∙sagijagipa Isolna ka∙sana man∙ja.” (1 Johan 4:20). Paulba an∙chingna aganaha, “Maina niam gimik ia katta mingsaon chu∙sokaha, chongmotan iano, an∙tang songsulna an∙tangna gita ka∙sabo.” (Gal. 5:14).

Ia antio an∙ching gamchatgipa Sastroni niamrangko maidake an∙chingni janggi tanganio ja∙rikna amgen uni gimin skiako man∙anggen.