---
title:  An∙tangna Gitan Manderangna Ka∙saani
date:   15/11/2023
---

`Mati 22:37–40 o Jisuni agangipa baksa niamko ma∙sigipa mandena Luk 10:27, 28 o Uni aganchakaniko tosusae nibo.`

An∙ching Isolna aro sakgipin manderangna ka∙saosa an∙chingni bebera∙aniko an∙ching mesoka ine Mati 22:37-40 rango aganaha. Manderang ia mingggniko dakosa jringjrotni janggiko uamang man∙gen ine Luk 10:27-28 o Jisu aganaha.

“Ka∙saanian dangdike on∙ani ja∙pang ong∙na nanga. Salgi aro a∙gilsako Isolni sasonode ka∙saanian pangchake dongimin niam ong∙a. Ka∙saani an∙chingni ka∙tongo dongna nanga aro an∙chingni pilak chanchianio, ma∙sianio aro dakanioba dongna nanga. Ka∙saanisan an∙chingko pap ka∙gijaona kimkime rakkina man∙gipa ong∙a.”—Ellen G. White, Christ’s Object Lessons, jak 49.

`Gal. 5:14; Mika 6:6–8; aro 1 Johan 4:20, 21 rangko poraibo. Jisu maiko aganahachim uko ia podrang maidake skianiko on∙aha?`

Paul aganaha, “Maina niam gimik ia katta mingsaon chu∙sokaha, chong∙motan iano, an∙tang songsulna an∙tangna gitan ka∙sabo” (Gal. 5:14). An∙ching an∙chingni samtangtango donggipa manderangna ka∙saaniko mesokachisan manderang an∙chingko Isolna ka∙saa ine nikna gita man∙gen ine Paul skiaha. Bebera∙achi janggi tanganiara maiba an∙chingni donnuna man∙gipa ba darangniba nikna man∙gijagipa ong∙ja. An∙chingni maikoba dakanichi ba an∙chingni bewalrangchi an∙chingni ka∙tongo bebera∙aniko mesokgipa ong∙a ine Paul, Mika aro Johanmang talataha.

1 Kor. 13 o Paul kakket ka∙saani gimin talataha. Uamango bang∙a ma∙sianirang donga ine manderang agannaba donga. Uamang aiao inmananirangko daknaba donga. Uamango bang∙a bebera∙anirang dongnaba donga ba uamangni bebera∙anina janggi tanganiko on∙kanggipa ong∙naba donga. Indiba ia manderang ka∙saani dongjaode, indide bon∙kamao uamang “mamung namgni dongja.” (1 Kor. 13:3).

`Kosako on∙gipa Ellen G. Whiteni seaniko nibo. An∙ching pap ka∙jawa ine aganna man∙aniara an∙chingni ka∙tongrango Isolni ka∙saani dongosa ong∙na man∙a ine uni agananiko na∙a nikahama? Ia ma∙sianiara, Isolni ka∙sana ge∙etaniara an∙chingni namgipa cholonrangni gimin an∙ching jokatako man∙aha ine miksongani ong∙ja ine maidake skianiko on∙aha? Ka∙saanian an∙chingni Jisuo bebera∙ani dongani ine maidake ia ma∙siani an∙chingna skianiko on∙aha?`