---
title:  Nangchongmotgipa Sing∙ani
date:   12/11/2023
---

An∙chingara sawa? Iano an∙ching maina ong∙enga? An∙chingni sion mai ong∙gen? Ia sing∙anirang nangchongmotgipa mandeni sing∙na man∙gipa ong∙a. Lukni ki∙tapo, saoba pilak sing∙anirangna bate, nangchongmotgipa sing∙ani baksa Jisuona re∙baaha.

`Niamko ma∙sigipa mande Jisuo maiko sing∙aha? Ua maina iako sing∙aha? Luk 10:25 ko aganchakanina poraibo.`

Niamko ma∙sigipa mande Jisuko dake nina nangnikman∙chae Uni sing∙aniko dakaha. Da∙alo bang∙a manderang apsan dake niamko ma∙sigipa mande gita ong∙a. Uamang Jisuona ka∙donggija baksa re∙baa. Indiba Jisu uamangni ka∙tongko jedakeba dangtapna amachim. Indake Jisu niamko ma∙sigipa mande baksa dakaha. Jisu, niamko ma∙sigipani sing∙aniara ia mandena aro mande jinmana ka∙tongtangtangko sandie nichina gita ka∙dongatna man∙gipa chol ong∙a ine ma∙siaha. Niamko ma∙sigipa mande maina sing∙aniko dakahachim, uko Jisu ma∙siaha. Apsan somoio Jisu ia mandena aganchakna jechakjawachim ba mandera∙gija dakjawachim.

Bon∙kamao, niamko ma∙sina gita mandeni sing∙anina bate maidakgipa sing∙ani dongkua? “O Skigipa, maiko dake jringjrotni janggiko man∙rikgen?” (Luk 10:25). Ia sing∙aniara an∙chingni pilak kamko ka∙anina pangchakgipa ong∙a. An∙ching mande ong∙e jeni janggi “Dikdiksana nike gimagipa guuri” (Jakob 4:14) gita ong∙a, una mamung sing∙ani miksongani bang∙gipa dongja.

`1 Kor. 15:30-32 ona poraibo. Paulara ia podrango maiko aganenga? Jringjrotni janggi namen gamchatgipa ong∙a ine kattarang maikai ma∙sina dakchakgipa ong∙a?`

Niamko ma∙sigipa mandeni Jisuo miksonge sing∙ani namgipa ong∙janaba donga. Indiba Jisu manderangko jokatna pilak cholko sandigipa ong∙a. Jinmao donge nie knatimenggipa manderangni ka∙tongrangko nangatna Ua ia sing∙aniko jakkalaha.

`An∙chingni ramao re∙bagipa Jisuni gimin Nama Kattako sualani mingtaniko cholko an∙ching maidake jakkalna man∙gen?`