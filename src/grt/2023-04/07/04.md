---
title:  Jringjrotni Janggiko Man∙na
date:   14/11/2023
---

`An∙tangni sing∙anina niamko ma∙sigipa mandeni aganchakaniara maidake ong∙achim? Luk 10:27, 28 rangko poraibo.`

Niamko ma∙sigipa mande sing∙aniko indake aganchakaha: “Na∙a nang∙ni pilak ka∙tongchi, aro nang∙ni pilak janggichi, aro nang∙ni pilak bilchi, aro nang∙ni pilak gisik nang∙ni Gitel Isolna ka∙sabo. Aro, nang∙ni songsulnaba an∙tangna gitan ka∙sabo.” (Luk 10:27).

Jisu ia aganchakanina maiko chanchiaha? Jisu aganaha, “Bebekon na∙a aganchakaha” (Luk 10:28). Uni ja∙man Jisu uko iani gimin maikoba dakna ge∙etaha: “Ukon dakbo unon tanggen” (Luk 10:28).

An∙chingni bang∙a Kristianrangna, Sastroni skiarangni gimin aro bebera∙ani gimin kakketgipa aganchakaniko dakna nengragipa ong∙aia. Rakgipa bakde an∙chingni ong∙e nikaniko dakani aro an∙chingni bebera∙aniko ja∙rikanian ong∙a. Bang∙a manderang jokna gita chu∙onge ma∙sianiko man∙aha. Uamang jedakeba gimaagen maina uamang ma∙siatangko ja∙rikjaha. Uni gimin ia chanchiani japangara nangchongmotgipa ong∙a. Isolna aro noksulna ka∙sana nanga ine na∙a ma∙sia. Uan mairongpilgipa ong∙a. Indiba uamangmangde chu∙ongja. Uamangna na∙a badita ka∙saa uko mesokna nanga!

`Jakob 2:17–22 ona poraibo. Sastroni kakketaniko an∙chingna Jakob ia podrango maiko skiaha? Ia ma∙sianiara niamko ma∙sigipa mandena Jisuni agangipamung maidake apsangipa ong∙a?`

An∙ching Isolna ka∙saode, an∙ching Uni Katta, Sastroko poraigen. An∙ching Isolo bi∙gen. Uni ge∙etanirangko an∙ching manigen. An∙chingni ka∙tong gimikchi Uko manigen. Anga manderangna ka∙saa indiba anga angni mondolini memborrangna simsakja ine anga agangenchimode, mai ong∙gen? Ba anga sakgipin manderangni nanganirangna simsakjaode mai ong∙gen? Angni bebera∙aniara mai namgipa ong∙gen? Kristianni bebera∙aniara kadimgimin niamrangna batgipa ong∙a. Kristianni bebera∙ani gitalgipa janggi tangani rama ong∙a.

“Saoba jongada ba noabi nagande aro salantini cha∙ani grioa aro na∙simangoni saoba uamangko tom∙tom re∙angbo, ding∙bo, okkabo ine inode, be∙enni nanganirangko uamangna on∙jaode mai namgni?” (Jakob 2:15, 16).

`Sakgipinrangni nanganina na∙a badita simsakgipa ong∙a? Paulni kattarangko na∙a baditana kingking ja∙rikgipa ong∙a: “Sakantian an∙tangnina miksonggija sakgipinina miksonge, na∙simang mingsanko chanchina gita” (Philipi. 2:4). Isolni dakchakanichi an∙ching uamangna simsaka ine maidake manderangna mesokna man∙gen?`