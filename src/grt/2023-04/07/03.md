---
title:  Jisuni Aganchakani
date:   13/11/2023
---

Niamko ma∙sigipa mande Jisuko dake nina nangnikaha ine Sastro an∙chingna agana. Niamko ma∙sigipa mandeni sing∙ani a∙selko Jisu ma∙siachim. An∙chingni ma∙siana bate Isol mandeni ka∙tongo chanchianiko ma∙sibata.

Basakoba gipin toromni manderang an∙chingni bebera∙ani gimin sing∙aniko daka. An∙chingni Muslim ripengrang indake agannaba donga, “Sastroo bano Jisu An∙tangko Isol ong∙a ine aganaha?” Ba “Isol saksan aro Ua Isol sakgittamo dingtang dingtang bimang donggipa ong∙a ine na∙a maikai agana?”

Pangnan an∙chingni ripengrang ia sing∙anirangchi an∙chingni bebera∙aniko bobil daka ine an∙ching chanchinaba donga. Uamangni sing∙anirango uamangni ka∙tongko Jisuchi gapatako man∙na skanina ning∙tugipa donnuanirang dongnaba donga ine an∙ching gisik ra∙na nanggen. An∙ching uamangni ka∙tongko ma∙sina man∙ja. An∙ching ma∙sinaba nangja. Uamang an∙chingna je rakgipa sing∙aniko miksonga gnang sing∙china, an∙ching uamangna nambate dakchakna tarigiparang ong∙na nanga.

`Mati 26:56; Wat. 17:11; 1 Kor. 15:3; aro 2 Tim. 3:16 rangko poraibo. Ia podrang, Luk 10:26 o Jisuni niamko ma∙sigipa mandena aganchakani gimin maidakgipa u∙ianiko an∙chingna on∙aha?`

Basakobarang an∙ching Sastroni aganachakaniko nangnika indiba Sastroko porainade an∙ching aratdugaa. Jisu niamko ma∙sigipa mandena aganaha, “Niamo maiko sea gnang? Maikai poraia?” (Luk 10:26). Skie ra∙anio nangchongmotgipa bakko Jisu an∙chingko ma∙siatna dakchaka. Manderangni aganako knaana bate an∙ching an∙tangari dakgipa ong∙na nanga. An∙tangari an∙ching Sastroko poraina nanga. Aganchakanirang uanon donga. Gisik Rongtalgipa an∙chingni ka∙tongo kam ka∙a aro an∙chingni dakna nanggniko ma∙sina dakchaka.

Isol an∙chingna Uni Kattako on∙aha, uan Sastro ong∙a. An∙ching maidake janggi tangna nanga aro maidake sakgipinrangna ka∙sana nanga uko an∙ching pilak Sastroni kakketaoniko skie ra∙na man∙a. Sastro an∙chingna jringjrotni janggini giminba skie on∙a. Oe, skigiparang aro skiprakgiparangko nangchongmota. Indiba bon∙kamao an∙chingni janggi tanganini kakketaniko ma∙sina an∙ching an∙tangan Sastroko poraina gita nanggen. “Nangni Katta angni ja∙arangna chakki, aro angni ramadilna seng∙ani ong∙a” (Git. 119:105). Ia podara poedoni nitogipa kattani noksana batgipa ong∙a. Ia pod kakketgipa rongtalgipa Sastroni ong∙a jean Isolni Katta an∙chingni janggi tanganina nangchongmotgipa ong∙a ine mesoka.

`Jisuan mandeni bimango Isolni Katta ong∙achim. Sastroko poraiachi Jisu manderangko pangnan aganaha. Sastro nangchongmotgipa ong∙a ine Uni ku∙pattiani an∙chingna maiko aganaha? An∙chingko Sastroo ka∙donggija ong∙atgipa chanchianiko an∙ching maina jechakna nanga?`