---
title:  Namgipa Samaria Mandeni Golpo
date:   16/11/2023
---

Niamko ma∙sigipa mandeni kakketko aganchakani ja∙mano Jisu aganaha, “Ukon dakbo unon tanggen” (Luk 10:28). Ia kattarangchi mandeni ka∙tongo mai donga uko mesokaha. Niamko ma∙sigipa mande pilak kakketgipa aganchakaniko maidake on∙na nanga uko ma∙siachim. Ua kattarang gita janggi tanganisa neng∙gipa ong∙achim. Bilsi 2000na skang ia mandena kakketo janggi tangani neng∙begipa ong∙ode, da∙alo an∙chingna baditan neng∙begipa ong∙gen? Niamko ma∙sigipa mande pilakni nikao Jisuna ja∙ga sae ga∙akate mesokna nangnikaha. Niamko ma∙sigipa mandeara, manderangni uko seng∙gipa ong∙a ine nikchina nangnikaha. Indake ua Jisuko minggipin sing∙aniko sing∙aha: “Angni songsul sawa?” (Luk 10:29).

`Luk 10:30–37 rango agangipa golponi gimin poraibo. Ia podrango, Jisu an∙chingna maidakgipa skianiko on∙aha?`

An∙chingni samtangtango sakgipin manderangchi saknaatako man∙e dongenggiparang dongama? Uamangko dakchakna an∙ching pilakkon dakahama?

Basakoba pamongrang, mondolini dilgiparang, aro mondolini memborrang dakchakaniko namen nangenggipa manderangna dakchakaniko on∙ja. Basakoba gipin dongramo donggipa gipin mondolini ba toromni manderang an∙chingna bate manderangna ka∙sabatgipa ong∙a. An∙ching ka∙saan gapani gimin golpoa indiba sakgipin manderang saniba nanganiko an∙chingni dakgija gita on∙gipa ong∙naba donga. An∙chingni bebera∙ani jenaba ong∙ode an∙ching nanggiparangna dakchakna krenggipa ong∙na nanga.

Jisu namgipa Samaria mandeni golpoko sing∙anichi bon∙ataha. Sakgittamoni badia kakketgipa noksul ong∙e nanggipa mandena dakchakgipa ong∙aha?

“Indake “Angni songsul sawa,” ingipa sing∙anina Ua pangnajolna baigipa aganchakaniko on∙aha. An∙chingni songsulara an∙ching baksa apsan bebera∙pagipa mondolini mandesan ong∙ja. Uano jat ba an∙gil ba dingtanggrikaniko baseani dongja. An∙chingni dakachakaniko nangenggipa mande sakantian an∙chingni songsul ong∙a. Satanni matatako aro saknaatako man∙gipa pilakan an∙chingni songsul ong∙a. Aroba Isolni gam ong∙gipa sakantian an∙chingni songsul ong∙a.” Ellen G. White, The Desire of Ages, jak 503.

`Kam #1: Nang∙oni dingtang ong∙gipa saoba mandena salantian bi∙chakbo. Ba nang∙ni namnikgijagipa saoba mandena bi∙chakbo.`

`Kam #2: Seventh-day Adventist ong∙gijagipa nang∙ni ma∙sigijagipa sakgittam mandeni bimungko sebo. Uamangni nanganiara maia? Uamangni nanganina na∙a maidake dakchakna man∙gen? Re∙baenggipa antio na∙a uamangna maiko dakna gita man∙gen? Uamangni nanganiko on∙na man∙na gita Isol nang∙ko dakchakchina bi∙bo.`