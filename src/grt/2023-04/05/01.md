---
title:  Pa∙sikaniko Daka
date:   28/10/2023
---

### Ia Antini Lessonna Poraiani
Nahum 3:1–4; 2 Raja. 17:5, 6; Jona 2:1–3, 7–10; Jona 3; Jona 4; Isaia 6:1–8.

> <p>Mingani Pod</p>
> “Aro anga sako watatgen, aro chingna sawa re∙anggen? ine Gitelni ku∙rangni aganako anga knaaha. Unon, iakai anga, angko watatbo ine anga aganaha.” (Isaia 6:8).

Isol An∙tangna dangdike on∙china manderangko basea. Abrahamni dangdike on∙aha gitade pilakande Isolna dangdike on∙na sikja. Jonako niatbo (Jona 1–4 ko poraibo). Nineveni manderangna mikrakatani kattako on∙china Isol Jonako ge∙etaha. Nineveara Assyria songnokni skotong songjinma ong∙a. Da∙alo Nineveara Iraqo ong∙a. Nineve aro Jerusalemni gisepo chel∙grikaniara jasani songreani gita ong∙a. Jona re∙angna jechakaha. Obostako namjabatatna, ua man∙a dipet Nineveoni chel∙e kataha. Jona Joppaona re∙angskaaha aro Tarshishona re∙anggipa jahaso songreangskaaha. Tarshishara da∙oni salgipeng Spain a∙songo ong∙a. Joppaoni Tarshishona mail 2,000 ong∙achim. Ia songreaniko dakna, mikka balwarang namode, jasade nanggenchim, ba mikka balwarang namjaode, ru∙utbate somoiko nanggenchim. Jona jasako jakkale Nineveoni kataha. Jona Isolni mande ong∙achim. Maina uara indake dakaha?

Nineveni manderangara namjachim. Batanggimin somoio uamang Israelko chadrapaha. Indake ong∙engon, namgijaoni dontongchina mikrakatani kattako uamangna on∙china Isolara Jonako ge∙etaha. (Jona 1:2). Jona 1:2 o agangipa kattarangara Sodom aro Gomorrani gimin Abrahamna Isolni agangipa kattarangmung apsananga (Aba. 18:20, 21). Indiba, Jonade Abraham gita ong∙ja.

`Isolni an∙chingna on∙gimin kamna pa∙sikaniko dakani bidingo an∙chingara Jonaoniko maiko skie ra∙na man∙gen?`