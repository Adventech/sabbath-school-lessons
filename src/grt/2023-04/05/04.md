---
title:  'Pa∙sikani #3: Kam Namen Rakdugaa'
date:   31/10/2023
---

Jonani na∙tokni okningo ong∙a obostaan, Isolni ka∙saani aro ka∙sachakaniko bilake mesokani ong∙a (Jona 2 ko poraibo). Jonani bi∙ani an∙chingna iako mesoka je, Isolni ka∙saani gimin ua ma∙siaha. Namen dukni, ia aiao inmane uko jokatani kamara Jonani gitcham chanchianirangko dingtangatjaha. Jona Ninevechi re∙angaha. Indiba uni re∙angmitingo, uni ka∙tongo Nineve manderangni gimin namgijagipa chanchianirangko ua ra∙bitangaha.

`Jonani aganprakaniko knaahaon, Nineveni manderangara maiko dakaha? Jona 3 ko poraibo. Gipin manderang baksa an∙chingni bebera∙aniko sualani bidingo ia odhaiara an∙chingna maiko skia?`

Jona Nineveni manderangko inditanade namnikjachim, indiomangba ua Isolni kattako uamangna aganprakaha. Iani ja∙mano ong∙gipa obosta namen aiao inmanani ong∙aha. Nineveni manderang uamangni paprangko ku∙rachakaha aro pap ka∙aniko dontongaha. Jensalo Isolni nangnikako Jona bon∙kamao dakahaon, Nineveni manderangni gisepo Isol rasong chaatako man∙aha.

Jensalo Una kam ka∙giparang uamangni ka∙na skaniko watgale Una kam ka∙ahaon Isolni kam chu∙sokgipa ong∙gen. Haida Jona gita, uamang maikoba watgalna sikjanaba donga. Indiomangba, watgalataibo. An∙ching an∙tangni skako watgale Isolni kamko skang donchengna nanga. Jona gitan, an∙chingba an∙chingni dakchakna nanggipa manderangko mitchiniknaba donga jemangkon Isol dakchakchina aganachim. An∙chingni namgijagipa chanchianirangan nangenggipa manderangna dangdike on∙na gita an∙chingko peng∙pangatnaba donga.

Nang∙ni ka∙tongtango mitchinikaniko ra∙bitna altubea ong∙ja. Gaora de∙agrigipa ka∙tong an∙chingo dongna nanga. Isolni kamko ka∙anio bil aro somoiko nanga. Gipin manderangna dakchakani aro simsakani an∙chingko neng∙gokatnaba donga. An∙chingni janggi tanganio jajrengan gapainaba donga. An∙ching an∙tangtango bang∙a neng∙nikani gapengo, gipinko dakchakaninade namen chel∙a.

Tangkani bidingo an∙chingni chanchianikoba dingtangatna nang∙a. Beben, an∙chingni tangkade Isolni tangkasa. Uni kamna dakchakchinasa Ua an∙chingna pattiaha. Haida an∙ching manderangko simsakna nangnaba donga, Ba, uamangna Sastrorangko bree on∙na nangnaba donga. Haida bi∙sa rodilgipana ba nokko nirok simsakgipana tangka on∙na nangnaba donga jedakode Isolni kamko ka∙na an∙chingo somoi bang∙bate donggen. Isolni kamko ka∙anio tangkako koros ka∙na nanga. Uni gimin, Isolni kamo dakchakpana an∙ching an∙tangtangni ska aro namnikako watgalna nangnaba donga. Namgipa koborde ian je, Jona baksa Isolni kam ka∙aha gitan, Ua an∙ching baksaba kam ka∙gen.

`Manderang jokatako man∙china Isolara nang∙oniko maiko watgalchina nangnikenga? Una on∙kanganiko dakanio nang∙na pattianiko dakgen ine na∙ara Uo ka∙dongchakna tariahama?`