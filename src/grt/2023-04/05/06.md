---
title:  Iakai Anga; Angko Watatbo!
date:   02/11/2023
---

Jonani golpo namen aiao inmanani ong∙a. Isol baksa bakrimna Jona basakobade jechakaha. Indiomangba, Isol Nineveni manderangko jokataiaha. Isolni kamo an∙chingni dakna nanggni bakni bidingo u∙ina ia golpo an∙chingko dakchaka. An∙chingara Uko dakchakgiparangsan ong∙aia. Isolsan mangmang ka∙tongrangko dingtangatna man∙a. Jonani golpo an∙chingna indine gisik ra∙ataniko daka je, ka∙tongtangtango gaorade∙agrigipa kam ka∙giparangkosa Isol nangnika. Isolna kam ka∙giparangde Isolni kattako manigen aro Uni agana pilakkon dakgen.

`Isaia 6:1–8 ona poraibo. Ia podrango maia nangchongmotgipa skianiko an∙chingara poraimana?`

Draatanigrian, gisiko skani baksa kam ka∙na sikgiparangko Isol sandienga. Katta manian baksa an∙ching Isolni okamanina aganchakna nanga. An∙ching Uni dilaniko mandera∙na nanga aro Uni ku∙rangna knachakna nanga. Unikode Uni an∙chingna agangipa pilakkon katta manina an∙ching baseaniko dakna nanga.

Isolko aro Uni ka∙saaniko u∙igijagipa manderangna Isolni ka∙saaniko Jonani golpo an∙chingna mesoka. Ninevena Isol ka∙sachakaha, aro da∙alo mande jelgipa songjinmarango donggipa millionni million manderangnaba Isol ka∙sachakenga. Ia jikjakgipa songjinmarango buildingrang da∙o dongaha je biapon skangode bolrang aro pulrang chaachim. Buildingrang aro jakchakgija janggi tanganirang Isolko gisik ra∙atna manderangko neng∙nikata. Nineveni gimin Isol indine aganaha, “Indide Anga Ninevena, uamangni jakra aro jakasiko dingtang ma∙sina amgijagipa sak ritchasa kolgrik hajal mande gnanggipana, aro bang∙a jillanirangnaba ka∙sajawama?” (Jona 4:11). Songjinmarango donggipa manderangna Uni ka∙dongatani kattarangko ra∙angchina gita, gong∙gipa manderangko Isol da∙alo nangenga.

“Sawa re∙anggen?” ine saniba sing∙aniko Isaia knaaha. Nang∙ni aganchakaniara maikai ong∙gen?

`#1: Na∙simangni mondolini membor ong∙gijagipa sak 10 manderangni bimungrangko sebo. Ja gittamni bangki somoiorangna ia manderangna salantin bi∙chakbo. Ia bimungrangoni, nang∙ni namedake u∙igijagipa manderang baksa nambata bewalo, ka∙saanio, ka∙dongchakgrikanio ripeng melinaba bi∙chakbo. Uamangni nanganirangna aro saknaanirangna gisik on∙bo. Unikode, uamangni nanganirangna Isol pattichina bi∙bo.`

`#2: Songjinma damgniko basebo: damsa nang∙ni sepango donggipa ong∙china aro damgipin chel∙ao ong∙china. Uano donggipa manderangna bi∙chakbo. Ua songjinmarangona bebera∙anio bilakgipa Adventist Bible workerrangko watatchina aro Jisuni bakbak re∙baani nama kattako sualchina Isolo mol∙molbo.`