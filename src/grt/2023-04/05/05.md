---
title:  'Pa∙sikani #4: Man∙dikgipa Manderang Baksa Kam Ka∙rimani'
date:   01/11/2023
---

“Aro ua Jihovao bi∙e aganaha, anga nang∙o mol∙mola, O Jihova, angni songtango dongengpition ian angni katta ong∙jachimma? Uni giminan anga Tarshishchina katna skelaha; maina Na∙an ka∙sagipa, ka∙sachakan gapgipa, ka∙onangna ka∙singipa, aro ka∙sachaka bang∙begipa, aro namgija ong∙ataoni gisik pil∙gipa Isol ong∙a ine u∙iachim.” (Jona 4:2). Jona nambegipa bi∙aha, ong∙jama? Uni bi∙aniara namen nambebeahama? Indide iano mai ong∙skaenga?

`Jonana maia ong∙skaenga? Jona 4 ko poraibo.`

Jona Nineveni manderangko namen mitchibeachim. Jensalo Isol Nineveko nisiatjaha ine ua knaahaon, manderangni mandera∙aniko gimaatana batede sion nambata ine ua chanchiaha. Katchinikgipa ong∙e chu∙sokgipa ong∙jaha ine manderangni uni gimin chanchianiko Jona nangnikjaha. Katchinigipade Isoloniko dingtangmanchagipa kattako ra∙timgipa ong∙a. Sodom aro Gomorra gita ong∙china Jona Nineveko nangnikaha. Uni mitchibegipa manderangko Isol so∙otchina ua nangnikaha. Jensalo Isol uamangko nisiatjahaon, Jona kratcha∙aha aro ka∙onangaha. Ua namen kratcha∙aha je, ua sinan sikpilaiahachim.

Jonani golpoo gnigipa changna, Isol Jonana skianiko dakaha. Ia skianiko man∙ani ja∙mano Jonani chanchianirang dingtangaha. Maiaba gitalgipa ba dingtanggipa kattako knaani a∙sel janggi tangani bidingo an∙chingni chanchianirang dingtangatako man∙ja. Bilakgipa chagronganiko man∙manosa, an∙ching dingtangatako man∙a. Ia bilakgipa chagronganirangko talatani bewalchi an∙ching janggi tangani bidingo chanchianirang dingtangatako man∙a.

Uni chanchianirang bilding bildang ong∙aha aro kakket ong∙ja ine u∙ichina Isol Jonana gitalgipa chagronganiko on∙aha. Salsani gisepon Jonana salikkimko on∙china pangsako chu∙onge dal∙ataha. Ia salikkimara Jonako salni ding∙aoniko rakkiaha. Ia pangna Jona namen kusi ong∙aha. Una ia pangko on∙ahanina Jona Isolko mitelpiljaha. Ia pangara Isolni aiao inmane una on∙gipa on∙ani ine Jona chanchijaha. An∙tangni nama kamrangchi aro cholonchi ua pattianiko man∙aha ine Jona chanchiaha. Jensalo ua pang sikrepahaon, Jona namen ka∙onangaha. An∙tangko kranikjae, ua sina skaaha.

Ka∙sariri bewalo Isol Jona baksa agangrikaha. Nineveni hajalni hajal me∙a, me∙chik, bi∙sarang aro uamangni jilanirangna jajrengani pal ua pangsa mangmangna gisiko nanganiara namen gisikgriani ong∙a ine Jonako ma∙siatna Isolara jotton ka∙aha.