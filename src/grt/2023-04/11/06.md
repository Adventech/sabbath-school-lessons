---
title:  A∙gilsako Bebera∙aniko Man∙egenma?
date:   14/12/2023
---

Uni golpo aganani bon∙ao Jisu mingsa sing∙aniko sing∙aha, “Indioba Mandeni Depanteni re∙bao a∙gilsako bebera∙aniko man∙egenma?” (Luk 18:8) Jisuara maiko am∙enga? Luk 18 o donggipa golpo an∙chingna indake skia je neng∙nikani somoirango aro pilakon ka∙donganigri gita nikon Uo bebera∙gipa manderangko Jisu nanga.

`Mati 8:10, 13; Mati 20:29-34; Mark 2:5; Mark 10:46-52; aro Luk 18:35-43 rangko poraibo. Ia podrango, badia mandeo bebera∙ani gnang ine Jisu agana?`

Songjinmarango bebera∙ani gnanggipa manderangko Jisuni agananio man∙chapa. Uamangni bebera∙aniara andalani somoioba ching∙begipa teng∙ani gita apsan teng∙suaha. Kapernaumo bebera∙ani gnanggipa adita manderangni gimin Jisu agana. Mati 8:10, 13 o, bebera∙ani gnanggipa saksa Rome-ni sipaiko an∙ching nika. Bebera∙anian gapgipa sakbri ripengrangni gimin an∙ching poraiman∙aha jemangan uamangni sagipa ripengko Jisuona dingonatna gita nokkingko oprakahachim (Mati 9:2; Mark 2:5). Mark 10 o, an∙ching mikgri mande, Bartimeusko nika. Jisuni Bartimeusko an∙sengatani ja∙mano, Jeriko songjinmao uni bebera∙ani ching∙begipa teng∙ani gita teng∙suaha.

Isolni An∙tangni manderango an∙ching bang∙e bebera∙aniko nikna ka∙donga. Jisuni somoio ua biaprango on∙titisan bebera∙ani dongaia aro jajaani bang∙bea ine Sastroni agananiko nikna namen dukni ong∙a. Uandaken Nazarethoba ong∙achim, je jilaon Jisu dal∙baaha. Jensalo an∙ching Isolo bebera∙na jajaa, an∙chingni janggi tanganio Isolni pattianirangko an∙ching komiata. Bang∙a changon Jisu Jihudirangna indake agana, “Bebera∙bregijagiparang!” (Mati 6:30; Mati 8:26; Mati 14:31; Mati 16:8). Mati 17:17 o, Jisu indake agana, “O bebera∙bregijagipa aro ekanggipa chasong.”

Da∙alo mingsa skie ra∙aniko an∙chingni ra∙na man∙anide ian je, an∙chingni man∙na ka∙donggijagipa biaprangoniko an∙ching bebera∙aniko man∙na ama: songjinmarango donggipa a∙gital manderango, ong∙gijagipa isolrangko olakkigipa manderango aro dingtang dingtang toromni manderango man∙a. Jisuni dakaha gita an∙chingara songjinmarangona napangna gita nanga. An∙ching gimaenggipako am∙na nangchongmota jean bebera∙anichi Jisuko ra∙chakgen. Ia manderangara an∙chingni dakchakanina sengsoenga.

`Kam #1: Jisuna nang∙ni ka∙saaniko nang∙ni sambao aro chel∙ao donggiparangna sualna gita bang∙bata bebera∙anina Isolo bi∙bo.`

`Kam #2: Maikai na∙ara Jisuni gimin aro Uni Sa∙gre Sakgittamni Kattarangni gimin ma∙siaha? Nang∙ni janggi tanganio Jisuni nang∙na minggittam pattianirangko sebo. Nang∙ni segiminrangko Sabbath salo klasso sualbo.`