---
title:  “Uko Watatbo!”
date:   13/12/2023
---

Songjinmarangni ning∙o bang∙a manderangan ka∙donganiko man∙na siktoka. Jisuni somoio, Isolni manderangko a∙song gipinni manderangna Uni ka∙donganiko sualaniko maia champengaha? Gaora de∙ani aro Jihudi ong∙gijagiparangna mitchianian Jihudirangko kana ong∙ataha. Uamangni sambao donggipa manderangara Jisuni Skanggipa Re∙baani ka∙donganiko badita nangachim uko uamang nikjahachim. Da∙alo, Jisu Uni manderangko Uni Gnigipa Re∙baani ka∙donganiko songjinmarango donggipa dolni manderangna sualaniko nangnikenga (Titus 2:13). Manderang bano atchia aro uamang bano donga uani gimin Jisu jajrengja. An∙chingba Jisu gita apsan chanchina nanga.

`Wat. 10:9-16, 28, 34, 35 rangko poraibo. Ia podrango Gisik Rongtalgipa an∙chingna maiko skia?`

Pitorni mesalna sengmitingo, Isol una mikjumangko on∙aha. Pitor marang gnanggipa matburungrang aro do∙orangan gapgipa dal∙a chador gita ki∙tikbrio kae a∙aona onata rachakaniko ong∙onbaako nikaha. Ua nikanio changgittamna Isol Pitorko matburungrangko chakate doke cha∙china aganaha. Isol ia nikanirangko Pitorna indake mesokna jakkalaha maina uni ka∙tongara toromo gaora de∙ani aro Jihudi ong∙gijagiparangna mitchianian gapaiachim. Pitor mingsa Sastroni gamchatbegipa bebeko skie ra∙aha. Ua indine aganaha, “Bebean Isol mikkang nigipa ong∙ja ine anga u∙ia; indiba pilak jatoni Una kengipa aro toromko ka∙gipa Uni ra∙chakani ong∙a” (Wat. 10:34, 35).

Da∙ode hai an∙ching an∙chingni Sor aro Sidonni golpoona re∙angpilna. Wat. 10:34, 35 o Pitorni agangipa kattarangara Mati 15:22-28 aro Mark 7:24-30 rango donggipa golponi gimin an∙chingna mai skianiko on∙a man∙gen? Jisu aro ma∙gipa baksa Jisuni agangrikaniko nitaibo. Ianoniko sninggiparang maia skie ra∙aniko ra∙aha jekon Pitor nok kosako uni nikanio skie ra∙ahachim? Songjinmarango an∙ching Jisuna kam ka∙on maikai ia skie ra∙anirangara an∙chingko dakchakna man∙gen? Maia namnikgijani an∙chingni ka∙tongrangora gapa jean songjinmarango donggipa manderangni nanganirangko nikaniko an∙chingko champengenga? An∙chingni samtangtango donggipa songjinmarango ka∙china gita maia kamko an∙chingna Isol on∙aha? Ia kamko ka∙aniara maikai an∙chingni ka∙tongrangni mitchianiko aro toromo gaora de∙aniko gimaatna an∙chingko dakchakgen?

Jisu Uni sninggiparangko chakchikaha. Isolni miksonganiara pilak biapo donggipa pilak manderangnan ong∙achim ine uamang ma∙sijaha. Gisik Rongtalgipa an∙chingko an∙chingni ka∙tongrango gipin manderangko namnikgijaniko gimaatna dakchakna man∙a. Unode an∙ching songjinmarango Isolna an∙chingni kam ka∙ako matchotna man∙gen.

`Gal. 2:11-13 ko poraibo. Mitchiani aro gaora de∙aniko an∙chingni ka∙tongrangoniko gimaatna gita badita neng∙a uani gimin ia podrangara an∙chingna maiko skia?`