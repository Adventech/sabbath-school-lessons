---
title:  Jisuko U∙igijagipa Manderangna Uni Gimin Agane On∙ani–Bak 2
date:   09/12/2023
---

### Ia Antini Lessonna Poraiani
Bichal Ka∙gipa. 3:1-6; Mati 9:35-38; Mati 15:22-28; Wat. 10:9-16, 28, 34, 35; Mati 8:10, 13.

> <p>Mingani Pod</p>
> “Unon Jisu aganchake una inaha, O me∙chik, nang∙ni bebera∙a bang∙a; nang∙ni ska gita nang∙na ong∙china. Aro ua konta intaltal uni demechikko an∙sengataha” (Mati 15:28).

A∙bachengaonin, ka∙saan gapgipa Isol Uni gimagimin dedrangko am∙na gita re∙angaha (A∙ba. 3:9). Da∙alo, ia apsan ka∙saan gapgipa Isolan gimagimin manderangko jokatna kam ka∙kuenga (Para. 14:6-12 ko poraibo), ian songjinmarango donggipa gimagiminrangkoba man∙chapa. 2018 bilsio, United Nationsni report indake aganaha je, ia a∙gilsako ritchaprako sak 55 manderangde songjinmarango songdonga. Ia nomborara Jisu re∙bakuja ong∙ode 2050 bilsiode 68 ona tang∙dogen. An∙chingo mamung chol dongja: an∙ching Jisuni Nama Kattako songjinmarango donggiparangna sualna nangchongmotgen.

Bang∙a Isolni manderangan Isolni uamangko songjinmao Uni kamko ka∙china aganon Jona gita apsan dakaia. Uamang ia kamoni kate chakaia. “Maina badita sesoaha pilakkon an∙chingna skina seaha, an∙ching maikai Sastrorangni chakchikachi aro ka∙dimeachi ka∙dongako man∙gen” (Rom. 15:4). An∙ching Jonani golpooniko ia apsan dakgualaniko dakjana gita skie ra∙na nangchongmota.

Jisu ia a∙gilsako janggi tangon, Ua Israelrangni songjinmao aro gipin a∙songrango donggipa manderangko dakchakaha.

Ia antio, an∙ching Sor aro Sidon songjinmarango donggipa manderangna Jisuni kam ka∙ani golponi gimin poraigen. Da∙alo an∙chingni kamrango dakchakaniko man∙na gita an∙chingara Jisuni kamoniko maiko skie ra∙na man∙gen?