---
title:  Songjinmarango Gimagiparangko Am∙ani
date:   11/12/2023
---

`Mati 9:35-38 ko poraibo. Ia podrangara an∙chingna songjinmarango aro manderang bang∙e donggipa gipin biaprango an∙chingni Isolna kamko ka∙na nangani gimin maiko skia?`

Jechi re∙angoba Jisuara Uni gronggipa mande jinmarangna ka∙saaha aro ka∙sachakaha. Ia manderangoni bang∙an dal∙dalgipa songrang, jilarang aro songjinmarango dongachim. Luk 19:41 an∙chingna indake agana je, Jisu Jerusalemna grapaha. Songjinmarango donggipa Uni dedrangna Jisu badita ka∙saachim an∙ching uko u∙isokjanaba gnang. Uni giminsa Ua an∙chingko uamangna Isolo bi∙china agana. An∙ching indake dakon, Ua an∙chingni ka∙tongrango uamangna ka∙saaniko gapatgen.

`Jensalo Jisu ia a∙gilsako Isolna kamko ka∙na a∙bachengaha, manderang Uona dingtang dingtang biaprangoni re∙baaha. Uamangara banoni re∙baaha? Aganchakanina Mati 4:23-25 ko poraibo.`

Mati 4:25 o, manderang Galileeoni Jisuko ja∙rikna re∙baaha. Uamang Decapolisoniba salaramona re∙baaha. Uamang Judeaoniba salgipengona re∙baaha. Namedake nibo, uamang Samariaoni re∙bajaha. Mati 4:23-25 o janapgijagipa maia gipin biaprang gnang? Aganchakanide: Sor aro Sidon jolrang ong∙a, jean Mediterranean sagal rikamjolo gnangchim. Ia jolara Galileeni salgro aro saliramo ong∙achim. Da∙ode an∙ching nikaha je, maini gimin Jisu An∙tangni sninggiparangko ia jolona rimangachim! Ua Uni sninggiparangko Uona re∙bagijagipa gipin a∙songrangni manderangko dakchakna gita skina nangnikaha.

“Toromni dilgiparang baksa Jisuni chagrongani ja∙mano, Ua Kapernaumko wate re∙angaha. Unikode Ua Galileeko batsote Phoeniciani arirango donggipa a∙brini a∙songona re∙angaha. Jisu saliramchiko niaton, Ua Uni ka∙mao a∙kaweo donggipa Sor aro Sidonni gitchamgipa songjinmarangko nikataha. Ia songjinmarangora ong∙gijagipa isolrangni mite nokrangan gapaiachim. Ia songjinmarangora nitobegipa rajani nokrang aro bosturangan gapgipa bazardamrangba gnangchim. Uarangni jahas kapramrangora jahasrangan gapaiachim.” –Ellen G. White, The Desire of Ages, jak 399.

`Songjinmarango donggipa manderangko an∙chingara maikai uamangni “nitobegipa rajani nokrang aro bosturangan gapgipa bazardamrangara” uamangni janggi tanganio Jisu griode bangbang ong∙aia ine ma∙siatna dakchakna man∙gen?`