---
title:  Chel∙gipa Biaprango Isolna Kam Ka∙ani
date:   10/12/2023
---

An∙ching indake poraia je, “Jisu unoni re∙ange Sor aro Sidon jolona re∙angaha” (Mati 15:21). Maini gimin Jisu Uni sninggiparangko Galilee-oniko rime ia a∙songrangona re∙angaha jeon manderang ong∙gijagipa isolrangkosa olakkiachim? Jisuo Uni sninggiparangna Uni skie on∙na nangnikgipa gamchatgipa skie ra∙ani gnangchim. Indiba Ua Uni sninggiparangna ia skie ra∙anirangko Galilee-ode skie on∙na man∙jawachim. Uni gimin, Jisu Uni sninggiparangko gipin a∙songrangona rime re∙angaha jeon uamang skie ra∙na man∙genchim. Jisu An∙tangni sninggiparangna songjinmarango aro gipin a∙songrango donggipa manderangko jokatna gita maikai Uko dakchakna man∙gen uko skina nangnikaha.

`Bichal Ka∙gipa. 3:1-6; 1 Raja. 5:1-12 aro 1 Raja. 11:1-6, iarangko poraibo. Maikai ia podrangara Sor aro Sidonni itihasko adita u∙ina gita an∙chingko dakchakna man∙gen?`

Bichal Ka∙gipa. 3:1-6 oniko an∙ching indake nikna gita man∙gen je, Isol Uni manderangko Sor aro Sidon baksa chagronge nikna on∙aha. Israelrangnade, ia chagronganirangara bebera∙aniko dake niani gita apsan ong∙ahachim. Isolni manderang dake nianio chu∙sokjaha: “Aro uamang an∙tangtangni jikgiparang ong∙china uamangni demechikrangko ra∙aha aro an∙tangtangni demechikrangko uamangni depanterangna on∙aha aro uamangni isolrangko maniaha” (Bichal Ka∙gipa. 3:6). Uni gimin, a∙bachengaonin, ua a∙songni manderang Israelrangko pap ka∙ataha.

1 Raja. 5:1-11 o, an∙ching indake nika je, Sidonni manderang aro Ibrirangara bading-chiwalgrikgiparang ong∙achim. Ia bakrime kam ka∙aniara a∙song ge∙gninan bading-chiwalanio nambebeachim. Apsan somoion, ia bakrime kam ka∙aniara Israelrangni Isol baksa nangrime janggi tanganiko olgrokataha.

1 Raja. 11:1-6 an∙chingna indake mesoka je, Sidon baksa Israelrangni bakrime bading-chiwalaniara bang∙bate namgijako ong∙ataha: Solomon Sidonni raniko bia ka∙aha, jean uko Isoloniko chel∙ataha. “Maina Solomon Zidonrangni mite me∙chik Ashtoretko aro Ammonrangni mitchignigipa Milkomko ja∙rikaha” (1 Raja. 11:5).

Da∙ode an∙ching Israelrangni Sor aro Sidon baksa nangrimani itihasko adita ma∙siaha, an∙ching iana aiao inmannaba gnang je, Jisu Uni sninggiparangko ia a∙songrangona rimbaaha. Jisu Uni sninggiparangko gipin a∙songrango donggipa manderangko jokatna kam ka∙aniko nangnika. Indiba skanggipa, sninggiparang indake ma∙sina nanggenchim je, uamangni ia manderangko namnikgijaniara ong∙jachim.

`Songjinmarango kam ka∙gipa Adventistrangko dakchakna gita na∙ara maiko dakna man∙gen?`