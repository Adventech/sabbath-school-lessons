---
title:  Sor aro Sidono
date:   12/12/2023
---

Sastroni gimin chanchirakgiparang indake bebera∙a je, Mati uni ki∙tapko Jihudirangna Jisuni gimin seaha. Sastroni gimin chanchirakgiparang indake bebera∙a je, Mark uni ki∙tapko mongsongbate Jihudi ong∙gijagiparangna Jisuni gimin seaha. Ia u∙ianiara an∙ching Nama Kattarangko poraion dakchakbeani ong∙a. Nama Kattarangara Niam Gital Sastroni skanggipa kingbri ki∙taprangan ong∙a: Mati, Mark, Luk aro Johan.

`Mati 15:22-28 aro Mark 7:24-30 rangko poraibo. Mati aro Markoniko ia me∙chikni golporangko nisusae nibo. Ia minggni golporango ia me∙chikni gimin maia dingtangani gnang?`

Na∙a nikama, maikai Matiara ia ma∙gipako Kanaan me∙chik ine agana? Mark ia me∙chikni gimin aganna gita minggipin kattako jakkalaha. Uan Greek ba Jihudi ong∙gijagipa ine agana. Unikode Mark bang∙bate u∙iataniko an∙chingna on∙a. Ia me∙chikara Syro-Phoenicia jolo atchiahachim, jeni ortoan uara Phoeniciani a∙songo donggipa Syriani mande ong∙achim.

Mati 15 oni golpoko Matini seako poraion maikai chanchienggenchim, uani gimin chanchie niatbo. Matini seako poraigiparangara mongsongbate Jihudirang ong∙achim. Uni gimin, uamangara Syro-Phoeniciani manderangde ong∙gijagipa isolrangko olakkigipa namgijagipa manderang ine chanchiaha. Batanggimin somoio, ia manderangan Israelrangko pap ka∙ataha. Uni gimin, Jisuni somoio Jihudirangara Syro-Phoeniciani manderangko namnikbrejachim. Ia me∙chikora bebera∙ani gnang ba uara Isolni songnokni bakan ong∙achim ine Jisuni sninggiparangara ma∙sijachim!

Markni seako poraigipa Jihudi ong∙gijagiparangde Mark 7 oniko uni golpoko poraion ia Syro-Phoenician me∙chikni gimin dingtang dake chanchiani dongenggenchim. Jihudi ong∙gijagiparangde Jihudirang gita Syro-Phoeniciani manderang baksa namgijagipa chagrongani dongjachim. Uni gimin, Markni seako poraigiparangde ia golpoko poraion kusi ong∙enggenchim maina Jisu uamangoni saksako an∙sengataha! Jihudi ong∙gijagiparangnade, Syro-Phoeniciani me∙chikara an∙tangni demechikna simsakgipa ka∙sagipa ma∙gipasa ong∙achim. Ua ma∙gipara an∙tangni degipako Jisuni an∙sengataniko nangnikaha.

“Jisu rang∙sande ia me∙chikna aganchakaniko on∙jaha. Namnikgijagipa manderangni sambaode Jisuara Jihudirangni daka gita apsan dakpaaha. Jisu indake dakaha maina Ua Uni sninggiparangko uamangni ka∙tongrango ia me∙chikna simsakgija dakna nangja ine skina nangnikaha. Unikode Jisu ia me∙chikna ua maiko am∙a uko on∙aha. Duko ga∙akenggiparangko dakchakna gita Uni sninggiparangko skina Jisu una ka∙sachakaniko mesokaha.” –Ellen G. White, The Desire of Ages, jak 400.

`1 Johan 2:2 ko poraibo. Isolni nikanio an∙ching pilakan maikai apsan ong∙a, iani gimin an∙chingna ia podara maiko agana?`