---
title:  Nang∙ni Chisolo Datkapgipa Mande!
date:   08/11/2023
---

Wat. 2 o, Pentecostni somoio ong∙a obostani gimin aganaha. Jisuni salgichi re∙angpilani ja∙mano Pentecostni somoio Isol Uni Gisik Rongtalgipako Uni sninggiparangni kosako rudapataha. Sninggiparangni bi∙engon salgioni wal∙sare uamangni sko kosako dongeaha. Indake Isol uamangna Gisik Rongtalgipako on∙aha ine sninggiparang ma∙siaha.

`Isolni Pentecosto Gisik Rongtalgipako uamangni kosako rudapataniara Jisuni sninggiparangna mai ong∙aha? Wat. 2:1-41 ona poraibo.`

Jisuni sninggiparang gipin ku∙sikrango katta aganna a∙bachengaha.

“Gisikni uamangna aganprakna on∙a gitan gipin gipin ku∙sikrangko aganna a∙bachengaha.” (Wat. 2:4). Nama Kattako sakgipinrangna sualchina gita Isol sakprakna changa-sapaniko aro ma∙sianiko on∙aha. Isol ia pattianirangko salgina uamangko kraatna ba gipin ku∙sikrango bading-chiwalanio dakchakgipa ong∙na gita on∙jaha. Isol ia indin on∙anirangko uamangni Isolni kamko ka∙anio dakchakgipa ong∙na on∙aha. Da∙alo Isol Uko jarikgiparangko an∙tangtangna on∙giminchi Uko Uni kam ka∙anio dakchakna gitaba nangnikaha. Ia on∙anirangko an∙ching Jisuko sakgipinrangna sualanio jakkalanian nambate jakkalani ong∙a.

Jensalo Isol Gisik Rongtalgipako sninggiparango rudapaton bang∙a manderang uamangni papko ku∙rachakaha. Jisuko jechakanina dukko man∙aha ine uamang aganaha. Jihudi dilgiparang Jisuko chisolo datkapanina dosi ong∙aha. Manderang uamangni dilgiparangni dos donganio, Jisuko siaoniko champengna uamang mamungkoba dakjaha. Jisuko chisolo datkapanina Jerusalemo donggipa Jihudirangko Pitor matnangaha. Manderang uamangni dosko ma∙siaha. “Uamang iako knaoa, uamangni ka∙tongo nangbeaha, aro Pitorko aro gipin watatarangko inaha, jongadarang, chinga maiko dakgen?”(Wat. 2:37).

“Unon Pitor uamangna aganaha, na∙simangni paprangko watchina na∙simang sakantian gisik pil∙bo, aro Jisu Kristoni bimungo baptize ka∙ako man∙tokbo; unon na∙simang, Gisik Rongtalgipako on∙ako man∙gen.” (Wat. 2:38).

Jisuko ja∙rikgiparang Gisik Rongtalgipa baksa aro sakgipinrang baksa kamko ka∙aha. Uamang damsan, Jisu paprangko wataha aro pap baksa dakgrikna gita bilakaniko an∙chingna on∙aha ine uamang skiprakaha. Da∙alo Isol ia apsan kattako gimaagipa papirangna sualchina ge∙etaha. An∙ching uamangko bi∙chal ka∙na nangja. Ua an∙chingni kam ong∙ja. An∙ching uamangna Jisuni jokatna bil gnanganiko agana gita nanga.