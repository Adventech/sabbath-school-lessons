---
title:  An∙chingni Bebera∙a Aro Kam Ka∙anina Pangchakani
date:   06/11/2023
---

`Luk 24:36–49 ona poraibo. Ia podrango mai ong∙aha? Indake ma∙sie ra∙ani maina Jisuko ja∙rikgiparangna nangchongmotani ong∙a?`

Skanggipao, Jisuni ja∙rikgiparang, Ua tangchapilaha ine bebera∙jaha. Uamang Jisuko nikon ken∙ani gapaha. Jisuko uamang me∙mang ine chanchiaha! Uni ja∙man Jisuko ja∙rikgiparang Ua tangchabebeaha ine nikna man∙aha. Uamangni indakpile ku∙si ong∙anichi uamangni nikenganiko bebera∙na amjaha! (Luk 24:41). Na∙a basakoba maironggipa ong∙anina chong∙mot ine bebera∙na man∙gija ong∙ahama? Indakgipa chanchianini re∙baaniara Jisuko ja∙rikgiparangni kosakgipa gadangni kuturio dongmitingo uamango ong∙a obostako ma∙sina dakchakgipa ong∙a.

Jisu Uko ja∙rikgiparangna Uko nikanikosan mangmang on∙e wate re∙anggenchimode mai ong∙genchim? Uni watangani ja∙mano uamangni bebera∙anina mai ong∙genchim? Uamangni bebera∙ani sinaba dongachim. Somoi re∙angon ma∙sie ra∙ani an∙chingni gisiko bilgrigipa ong∙na man∙a. Ba Jisuko ja∙rikgiparang gualna a∙bachengnaba man∙a. Namjabatgipade ian, uamang an∙tangni nikgiminna sing∙doaniko daknaba dongachim. Indake Jisu Uko ja∙rikgiparangna Uni matani parirangko mesokasan ong∙aigija aro uamangni mikkango na∙tokko cha∙asan ong∙aigija, bang∙arangko dakaha. Jisu Uko ja∙rikgiparangna Nama Kattako skie on∙aha. Ua Uko ja∙rikgiparangna a∙gilsako Uni kam ka∙aniko aro mikkangchi salgio kam ka∙gnikoba Sastroni gita sakki on∙e mesokangaha. Beben Uko ja∙rikgiparang Jisu baksa bilakbegipa ma∙sie ra∙aniko man∙aha. Indiba Jisu uamangni bebera∙anini pangchakaniko Sastro gita nangnikaha.

“Aro ua uamangna aganaha, Moseni niamo, aro katchinikgiparango, aro gitrango angni gimin segimin pilakan chu∙sokna nanga ine angni na∙simang baksa dongengmitingo na∙simangna agangimin katta ian.” (Luk 24:44).

Luk 24:44 an∙chingna an∙chingni kam ka∙anina bilakgipa pangchakaniko on∙aha: uan Sastroo ong∙a. Uko ja∙rikgiparangni Un baksa ong∙e ma∙sie ra∙anio bebera∙china gita dakchakna nanggen ine Jisu ma∙siaha. Uko ja∙rikgiparangara, Uni maina siaha aro Uni siaoni tangchapilaniara mai miksonganiko ong∙ata, uko ma∙sie ra∙na gita nangachim. Jisuni songnok gisikni gita ong∙a ine Uko ja∙rikgiparang ma∙sie ra∙na nanga. Jisu, papni obostarangko namatna aro an∙chingna sichakna re∙baaha ine ma∙sie ra∙na gita nanga. Jisuni gimin agangipa Nama Katta Jihudirangko Rome-ni sasononi jakgitelatana bate dal∙batchim. Nama Kattaan, Jisu Satanni kosako chegipa ong∙a ine mesokaha. Ia a∙gilsakoni pilak namgijarangko nisiatgen ine Nama Katta ku∙rachakaha. Uni ja∙mano Isol gitalgipa a∙gilsakko dake Uni manderang baksa songdonggen. Jisu Sastroo Uni gimin ku∙rachakaniko, “ja∙rikgiparangko ma∙sina dakchakaha.” “Unon uamang Sastrorangko u∙ichina gita ua uamangni gisikrangko oe uamangna aganaha” (Luk 24:45) jedakode Sastroni kakketaniko sakgipin manderangna sualna gita man∙gen. Ia ku∙rachakanirangko ma∙sijaode an∙ching Jisu baksa ong∙e ma∙sie ra∙aniko dakna man∙jawa.