---
title:  Sengsoe Isolna Kam Ka∙ani
date:   07/11/2023
---

Luk 24, Jisuni aram bangbang gita salgichi re∙anganio bon∙ea (Luk 24:50-53). Indiba golpo uano bon∙ejaha. Watatarangni Ki∙tapo Luk golpoko aganangkuaha. Pilakni nikanio Jisu salgichi re∙angon, Ua Uko jarikgiparangna uamangni ka∙na nanggni kamko, ku∙rachakaniko aro ge∙etaniko on∙angaha. Isolni ku∙rachakaniko rakkina amna gita Jisu Uko ja∙rikgiparangko Jerusalemo sengchina ge∙etaniko on∙aha. Isol uamangni kosako Gisik Rongtalgipako rudapna ku∙rachakaha (Luk 24:49; Wat. 1:4–8). Gisik Rongtalgipa Uko ja∙rikgiparangna Jerusalemo, Judeao, Samariao aro gipin chel∙gipa biaprangona bilakgipa sakki ong∙na gita bilko on∙na dakchakgen.

`Ia somoio Jisuko ja∙rikgiparang me∙asa aro me∙chikrang sak 120 dongachim. Uamangni sengsomitingo Jisuko ja∙rikgiparang maiko dakengachim? (Wat. 1:12–26).`

Jisu, sninggiparangna uamangni dakna nanggniko aganaha: uamang Uni sakkirang aro Uni gimin agangipa Nama Kattako a∙gilsakna sualna nanggenchim. Indake sninggiparang Gisik Rongtalgipani re∙baaniko sengsomitingo uamang minggni kamrangna tarisoako man∙aha. Skanggipao, Luk uamangko Isolni dakchakaniko bi∙china aganaha. Uamang Jisuni uamangna on∙gimin kamko ma∙siaha. Uamang sakprakan on∙gimin kamko ra∙chakaha. Indake uamang apsan nangrime bi∙aniona re∙baaha. Uamang maiko bi∙achim uko an∙chingna Luk aganjaha. Uamang seng∙aniko, bilakaniko, aro Isolna damsan kamko ka∙na man∙na gita bi∙enggen ine an∙ching bebera∙na man∙a. Uamang an∙chingna mairongpilgipa dakmesokani ong∙aha.

Gnigipao, Isolni kamko ka∙na tarianian Uko ja∙rikgiparangni Gisik Rongtalgipako sengsomitingo dakgni ong∙achim. Sninggiparang uamangni sengsomitingo mamungkoba dakgija asonge dongaijaha. Uamangoni saoba Judasni biapko gapatna nangani dongachim. Judas bobilrangna Jisuko palaha jemangan Uko so∙otahachim. Uni ja∙mano Judas an∙tangko so∙otaha. Indake sak 12 ong∙gija sak 11 san dongaiaha. Sninggiparang Gisik Rongtalgipako sengsoengon uamang Judasni biapo nambatgipa mandena baseanio dakchakchina Isolo bi∙aha. Sninggiparang uamangni kamko nambate ka∙na man∙na gita chanchisamsoaha. Pitor uamangni dilgipa ong∙e kamko ka∙aha. Darang sninggiparang Pitorni dilgipa ong∙anina sing∙pilaniko dakjaha. Pitor aro uamangko Isolan dilenga ine sakantian ma∙simanaha. Isolko uamangni gisepo dongpae uamangna dakchakanio ka∙dongaha.

An∙chingba a∙gilsako Uni kamko matchote ka∙na man∙na gita Isolni Uni Gisik Rongtalgipako rudapaniko sengsogiparang ong∙a. Ia somoirango an∙ching apsan ong∙e bakrime saksa sakgipinna ka∙donganiko on∙e dakchakgrikna (Ibri. 10:24, 25). Isolni an∙chingna Uni Gisik Rongtalgipako watatchina an∙ching bi∙na. Aroba papo gimagipa papirangko jokatna gita an∙ching pilakkon dakgiparang ong∙na nanga.