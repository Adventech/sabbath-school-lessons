---
title:  Skia Man∙giparangna Jisuko Sualani
date:   28/11/2023
---

Nikodemus gisik matsramgipa ong∙a. Nikodemus saksa Jihudirangni dilgipaba ong∙a ine Sastro aganaha (Johan 3:1). Nikodemus Israelrangni skigipa ong∙achim ine Jisu aganaha (Johan 3:10). Nikodemus Sastroko name ma∙sigipa ong∙achim. Uaba Jisuko ma∙sina nangnikaha. An∙chingni mikrono, Nikodemus Isolko ja∙rikgipa ong∙a ine nikatnaba donga. Nikodemus pilak ge∙etanirangko rakkiaha. Jihudi manderang uko mandera∙aha. Nikodemus bil gnanggipa aro man∙e cha∙gipa ong∙achim. Nikodemusni man∙e cha∙ani aro bil gnanganiara Isolni una pattiani chin ong∙a ine bang∙a manderangan bebera∙aha. Indiba uni janggi tanganio maibade gimaenga ine Nikodemus ma∙siaha.

`Johan 3:1–12 o Nikodemusni golpoko poraibo. Nikodemusni gisikni gita nanganirangni gimin ia golpo an∙chingna maiko mesokaha? Ia nanganirangna Jisu maidake rang∙san simsakaha?`

Jensalo Nikodemus Jisuona re∙bahaon uni gisikni gita janggi tangani pilakan namenga aro Jisuoniko mamungkoba nangja ine ua dakmikna krengaha. Indiba Jisu Nikodemusni ka∙tongko ma∙siaha. Apsan bewalo da∙oni man∙e cha∙gipa aro bil gnanggipa manderangni ka∙tongrangko ma∙sia. Jisuni skianirang uni ka∙tongko nangchakahani gimin Nikodemus Jisuona re∙baaha. Nikodemuso gaora donganian mande jinmao Jisuko Jokatgipa ine parakataniko champengaha. Indake Nikodemus walo Jisuona re∙baaha. Un walo Jisu baksa ong∙anichi Nikodemus jringjrotna dingtangatako man∙aha. Uano gronggrikani ja∙mano Nikodemus mande jinmana Jisuko an∙tangni Jokatgipa ine ra∙chakaniko parakatjaha. Indiba Nikodemus Jisuko sriksrik ja∙rikgipa ong∙aha.

`Johan 7:43–52 aro Johan 19:39 rangko poraibo. Ia podrang an∙chingna Nikodemus aro Jisuni gimin maiko aganaha?`

Nikodemusni janggi tanganiara Jisuchi dingtangatako man∙aha. Uni janggi tangmitingo Nikodemus Jisuko chel∙chakna krengaha. Unikoa Nikodemus Jisuni siani ja∙mano uko mandera∙na nangnikaha. Beben, Jisu Nikodemusni ka∙tongko gisik nangataha. Ia bil gnanggipa mande uni pilak ma∙sianichi aro skia-pora donganioba Jokatgipako nangaha. An∙chingba apsan dake nanggipa ong∙a.

`Oe, an∙chingo Sastroni bebe donga. Indiba an∙chingni ma∙sianirang an∙chingko jokatna chu∙onga ine chanchiani “ja∙gao” ga∙akjana gita maina an∙ching simsakna nanga? Jisuko an∙ching maina an∙chingni Gitel aro Jokatgipa ine ra∙chakna gita nanga?`