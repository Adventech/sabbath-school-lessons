---
title:  Nebukadnezzar
date:   26/11/2023
---

Jisu dingtangmanchagipa manderangnasa sichakaha ine mitam Kristianrang bebera∙aha. Ia dolni manderangsan jokataniko man∙gen ine uamang bebera∙aha. Seventh-day Adventist ong∙e, Jisu pilak mande jatna siaha ine an∙ching bebera∙a. “Maina pilak manderang jokako man∙china aro bebeko u∙ianiona re∙bachina ua ska” (1 Tim. 2:4).

“Aro uan an∙ching paprangni a∙sel nangrimatani ong∙a; aro an∙chingni a∙selsan ong∙aija, indiba a∙gilsak gimikni a∙selba” (1 Johan 2:2). Uni gimin “Uan Kristoo salgini biaprango an∙chingna pilak gisikni pattianirangko pattiaha; maina an∙ching ka∙saao uni mikkango rongtala, aro matnangagri ong∙china a∙gilsak ong∙chengna skangan Kristoo ua an∙chingko seaha” (Eph. 1:4). Sakantide Isolni an∙chingni papna on∙anikode ra∙chakna basee ra∙gipa ong∙ja. Indiba mitam manderangde ra∙chaka. Iarangoni bang∙a manderang bil gnanggipa ong∙a. Ia bil gnanggipa manderangni gimin an∙ching Sastrooniko poraina gita man∙gen.

`Raja Nebukadnezzarni gimin Daniel 4 oniko poraibo. Rajana mai ong∙aha? Isol maidake uko jokataha?`

Skanggipao, Nebukadnezzar raja Isolo bebera∙jaha. Badiaba Israelni rajarangko bi∙chal ka∙a gita Isol Nebukadnezzar rajako apsan bewalo bi∙chal ka∙aha ine Sastro an∙chingna mesokaha. (Ia rajarangni gimin na∙a 2 Serikani 32:25, 26; 1 Raja 14:21–31; 1 Samuel 28 rangoniba poraina man∙gen). Nebukadnezzar rajako Isol bi∙chal ka∙ahaon, raja matburung gita apsan ong∙aha. Uni jakskilrang, kni, aro ku∙simangrang ro∙baaha. Matchu gita ua samsiko cha∙aha. Bilsi snini ja∙man Isol Nebukadnezzarni gisikko an∙sengataha. Uni ja∙mano pilakkon ong∙atgipa Isolko raja olakkiaha. Nebukadnezzarni aiao inmangipa golpooniko bilgrigipa aro nangenggiparangna bate bang∙a manderangko Isol jokatna nangnikaha ine an∙chingna me∙sokaha. Isol man∙e cha∙gipa aro bil gnanggipa manderangkoba jokatna skaha. Ia somoio Nebukadnezzar rajasan a∙gimiko bil gnangbatsranggipa ong∙achim. Raja indine aganaha, “Da∙o anga, Nebukadnezzar, salgini rajako mitela, chuata, mandera∙a, maina Uni pilak dakaniranga bebe ong∙a, aro uni re∙aniranga kakket ong∙a; aro gaorade∙e re∙giparangko ua onatna ama!” (Dan. 4:37). A∙gilsakni pilak bil gnanggipa aro gaora de∙gipa manderang ia Sastroni kakketaniko ma∙siodechim!

Ia golpooniko an∙ching maiko skie ra∙na man∙gen? Skanggipa, rajani ka∙tongko gisik nangatna gita Isol Danielko jakkalaha. Apsan bewalo bang∙a janggirangko nangatna gita Isol an∙ching baksa kam ka∙gen. Gnigipa, an∙chingni jeko dakna amjachim, Isol uko dakna ama. Sakoba jokatna gita Isol aiao inmanirangchi kam ka∙na ama. Pilak gaorade∙an gapgipa ka∙tongko konggrangatna gita Isolo gipin rama donga ine an∙ching nikgen.