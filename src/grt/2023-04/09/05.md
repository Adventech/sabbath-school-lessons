---
title:  Man∙e Cha∙gipa Aro Isolni Songnok
date:   29/11/2023
---

`Mati 19:16–22 o man∙e cha∙gipa panteni golponi gimin poraibo. Man∙e cha∙gipa panteko Nikodemus baksa tosusagrikbo. Man∙e cha∙gipaoni an∙ching maidakgipa skie ra∙aniko man∙gen?`

Man∙e cha∙aniara ken∙begnigipa “ja∙ga saani” ong∙a ine Jisu aro man∙e cha∙gipa mandeni golpo an∙chingna mesoka. An∙ching iano ga∙akaoni naljokna nanga. Kenbegipa man∙e cha∙anina Jisuni agangipa kattarangko niatbo: “Pil∙e anga na∙simangna agana, man∙e cha∙gipani Isolni songnokona napana bate, bejini a∙kolko utni re∙an altubata” (Mati 19:24). Beben, Jisu iano man∙e cha∙gipa manderang jokatako man∙jawa ine aganjaenga. Indiba uamang Isolna bate uamangni man∙e cha∙anina ka∙sabatgipa ong∙jana gita simsakgipa ong∙na nangchongmota.

Bon∙kamaode, man∙e cha∙gipa aro kangal siaigen (Jisuko skang dongjaode). Indake darang manderang gitan man∙e cha∙gipa jokataniko nanga. Tangka jerangkoba brena man∙oba siaoniko an∙chingna jakgitelaniko bree on∙na man∙ja. Uni on∙gimin jringjrotni janggio bebera∙anichi, Jisusan an∙chingko siaoniko jakgitelatna ama. Jisu agana, “Angan chakatpila aro janggi; ango bebera∙gipa sioba tanggen; aro pilak janggi tange ango bebera∙gipa jringjrotnaba sijawa” (Johan 11:25).

`Luk 19:1–10 rango Zakkeusni gimin seaniko poraibo. Zakkeusni golpo maidake man∙e cha∙gipa panteoni dingtanggipa ong∙a?`

Zakkeus Jisuko ra∙chakaha, aro man∙e cha∙gipa pante Uoni an∙pile re∙angaha. Zakkeusni golpoo uni pilak gnangrangko pale kangalrangna tangkako on∙bo ine Jisuni ge∙etgijaniko na∙a nikama? Man∙e cha∙gipa pante uni man∙gimin gam bang∙ana ka∙sagipa ong∙a ine Jisu ma∙simanaha. Indake uni gnangrangko palbo ine Jisu ge∙etaha.

Jensalo Jisu uni nokchi re∙angon, Uni Zakkeusna agangipa pilak kattarangkode an∙ching ma∙sija. Indiba Jisuko grongani ja∙mano uni janggi tanganio dingtang dakna nanganiko ma∙sianikode an∙ching u∙ia.

`“Maina mande a∙gilsak gimikkon man∙oba an∙tang janggiko gimaatode, ua mai biteko manpiti? Ba mande an∙tang janggini pal ine maiko on∙sregen?” (Mati 16:26). Jisuara maini gimin mikrakatenga?`