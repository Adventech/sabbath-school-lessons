---
title:  Man∙e Cha∙gipa aro Bil Gnanggipa Manderangna Jisuko Sualani
date:   25/11/2023
---

### Ia Antini Lessonna Poraiani
Dan. 4; 2 Raja. 5:1–19; Johan 3:1–12; Mati 19:16–22; Mati 27:57–60.

> <p>Mingani Pod</p>
> “Maina mande a∙gilsak gimikkon man∙oba an∙tang janggiko gimaatode, ua mai biteko man∙piti? Ba mande an∙tang janggini pal ine maiko on∙sregen?” (Mati 16:26).

Sastroara Isolni Katta ong∙a. Sastroan an∙chingni janggi tanganina Isolni daksamsoaniko mesokgipa ong∙a. Isolni ka∙sachakaniko nangenggipa pilakan papirang ong∙a ine skianian nangchongmotgipa Sastroni kakketani ong∙a. Man∙e cha∙gipa aro bil gnanggipa manderang ia dolonian ong∙a.

Pagitchamrangni chasongo man∙e cha∙gipa aro bil gnanggipa manderang da∙aloni gital chasongni man∙e cha∙gipa aro bil gnanggipa manderangoni bang∙e dingtanggrikani dongja. Dolgnian mingsingna, man∙e cha∙na aro sason ka∙na sikgiparang ong∙a. Duknide, uamang man∙e cha∙na aro bil gnanggipa ong∙na gita sakgipinrangna saknaataniko daka (pangnade ong∙ja). Isol jedake kangal aro bilgrigiparangna, aro dakchakaniko nangenggiparangna ka∙saa gitan man∙e cha∙gipa aro bil gnanggiparangnaba ka∙saa. An∙ching, bil gnanggipa ba man∙e cha∙gipa ba dolgnini gimin Sastroni golpooniko poraina gita man∙gen. Man∙e cha∙gipa aro bil gnanggipa me∙asa aro me∙chikrangko Isol maidake sakgipinrangna pattianiko on∙na jakkalachim, uko Sastro an∙chingna mesoka. Job, Abraham, Ishak, Joseph, Debora, Abigail, Solomon, aro Esther, iamangan mesokna gita adita bimungrang ong∙a.

Ia antio an∙ching Isolni man∙e cha∙gipa aro bil gnanggiparangni gisepo kam ka∙ani gimin nianggen: Nebukadnezzar raja, Namaan, Nikodemus, aro Zacchaeus iamangan banggija bimungrang ong∙a. Pagitchamrangni somoio Isol ia manderangni janggi tanganiko maidake dangtapaha, uni gimin an∙ching u∙ie ra∙aniko dakanggen. Da∙alo, Isol Seventh-day Adventist me∙a aro me∙chikrangko man∙e cha∙gipa aro bil gnanggipa manderangna Jisuni gimin Nama Kattako sualna gita skianiko on∙aha.