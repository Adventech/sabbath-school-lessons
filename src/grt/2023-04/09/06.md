---
title:  Bil Gnanggipa Manderangko Jokatna Isolko Dakchakani
date:   30/11/2023
---

Maidake bil gnanggiparang baksa ripeng dakna nangachim, uko Jisu ma∙sia. Bang∙a bil gnanggipa manderang Jisuko namnika aro mandera∙a. Jisuko namnikgijagipa bil gnanggiparangba uano dongachim. Sastroo bil gnanggipa manderang dakchakanina Jisuona re∙baaha. Ua uamangna simsaka ine uamang ma∙siaha. Aroba bang∙a man∙e cha∙gipa aro bil gnanggipa manderang rang∙sande Jisuona re∙bajaha. Jisuan Isolni Depante chong∙mot ine name ma∙siaona uamang sengaha. Ia apsan obosta Nikodemus aro Arimatheani Joseph baksa ong∙aha.

`Mati 27:57–60; Mark 15:43–47; Luk 23:50–53; aro Johan 19:38–42 rangko poraibo. Jisuchi janggi tanganio dingtangatako man∙gipa man∙e cha∙gipako Gitelni jakkalani gimin ia golpoo an∙chingna maiko aganaha?`

Aritmatheani Josephni gimin Sastroo an∙chingna iana skang Jisuni janggi tanganio mamungkoba aganani dongja. Iani ja∙man Niam Gitchamni somoirango Uni Sastroo ku∙rachakgiminko rakkina gita Arimatheani Josephko Isol jakkalaha. Uni jokatna miksonganiko Isol man∙e cha∙gipa manderangko jakkalangkugen. Uni gimin uamangko jokatna an∙ching Isol baksa kamko ka∙na nanga.

Bil gnanggipa manderang baksa na∙a maidake ripeng dakaha? Ripeng dakanio nambatgipa ku∙pattianide, ripeng melina na∙a dakchenggipa ong∙nabe; uamangko nang∙ona re∙bachina on∙bo. Jisu ia miksonganiko ja∙rikaha. Man∙e cha∙gipa aro bil gnanggipa manderang Isolni bilchi Jisuni kattako aro an∙sengatanina sakkirang ong∙aha. Ia man∙e cha∙gipa aro bil gnanggipa manderang Jisuan Isolni Depante ong∙a ine bebera∙aha.

Bil gnanggipa manderang bang∙a a∙selrangna nang∙ko Isolna dangdike on∙anio dakchakna sikgiparang ong∙naba donga. Manderangni janggi tanganiko dingtangatna man∙gipa namgipa bako uamang ong∙pana sikgipa ong∙naba donga. Isolna an∙chingni chu∙sokaniara uamangni janggi tanganiko Jisu dingtangatna man∙a ine mesokanian ong∙a.

Isolna kamko ka∙na a∙bachengboha jeon man∙e cha∙gipa aro bil gnanggipa manderangba melie bakko ra∙na gita man∙gen. Nang∙ni dongramo man∙e cha∙gipa aro bil gnanggiparangna dakchakna gita somoiko ra∙bo aro uamangni janggi tanganiko nambatatbo.

`Kam #1: Salantin nang∙ni bi∙anio on∙dape saoba bil gnanggipa manderangni bimungko see rakkibo. Ia mande nang∙ni mondolini membor ong∙mangipa ong∙jachina. Aroba ia mande nang∙ni somoi rikito grongna cholko man∙gipa mande ong∙china.`

`Kam #2: Bil gnanggipa manderangna chitti kingsako ba changsa emailko watatbo. Na∙a pangnaba grongkujaoba jajrengnabe. “Anga nang∙na bi∙enga ine” ia mandena aganbo.`