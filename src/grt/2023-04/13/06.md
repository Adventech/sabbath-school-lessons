---
title:  An∙chingni Kamko Ka∙manahaon
date:   28/12/2023
---

`Para. 21:1-4 aro Para. 21:22-22:5 rangko poraibo. Mikkangchi janggi tangani gimin ia podrangara an∙chingna maiko mesoka?`

Gital a∙gilsakara chu∙soksranggipa aro nitobegipa ong∙gen! Siani aro pap dongjawaha. Satan aro pap nisiatako man∙gnok. An∙ching an∙chingni ka∙sara Jokatgipako gronggen aro an∙chingni ka∙sagiminrangko niktaigen. Gital a∙gilsakara ia a∙gilsako donggipa dingtang dingtang nokdang aro dingtang dingtang dolni manderangchi gapatako man∙gen.

Badiaba dolni manderang Nama Kattani gimin ma∙siama ma∙sija uko am∙ani dingtangmanchagipa chol General Conferenceo gnang. Jisuni gimin ma∙sigipa dolni manderangode chu∙onga gita mondolirang, Sastrorang aro toromni gipin ki∙taprang uamangni ku∙siktangon gnang. Uni gimin, ia dolde a∙paloni dakchakaniko nangja. Ia dolode toromni dilgiparangba gnang jemangan uamang an∙tangni ku∙sikchin Jisuni gimin manderangna agane on∙na man∙gen. Uni gimin, uamangni skianirangko uamangna sakoba pe∙timatna nangani dongja.

Jisuko u∙igijagipa dolde uamangni donggipa jolo Sastroni bebeko agane on∙na gita chu∙onga gita Seventh-day Adventistrang dongja. Ia dolode chu∙onga gita Sastrorang aro toromni gipin ki∙taprangba dongja. Uni gimin, uamangde a∙paloni dakchakaniko nanga.

Ua biapo donggipa mondoli ge∙antian uamangni noksul songsulo donggipa manderangara sawarang uko basena nanggen. Unikode uamang indake sing∙na nanggen, “Ia manderangara Jisuni gimin ma∙siama?” Da∙o an∙chingo donggipa somoi aro tangkako an∙ching manderangna Sastroni bebeko sualna gita jakkalna nanga. Jisuko bakbak re∙baatna gita an∙chingba an∙chingni dakna nangako dakna man∙a. Unikode gital salgi aro gital a∙gilsako an∙ching an∙chingni jokatna dakchakgipa manderang baksa jringjrotna dongna man∙gen.

`Kam #1: Jisuko bakbak re∙baatna dakchakna gita na∙ara maiko dakenga? Na∙ara manderangni ka∙tongrangko ka∙donganichi gapatengama? Na∙ara uamangna Nama Kattako sualengama? Na∙ara gital Kristianrangko Jisuna katta manie aro kakket ong∙e janggi tangani ortoara maia uko ma∙sina dakchakengama? Gital a∙gilsakni ku∙rachakaniko salantio nang∙ni bi∙chakenggipa manderangna agane on∙na man∙na gita Isolo bi∙bo.`

`Kam #2: Nang∙ko “ja∙rikgiparang” oni mitamrang Jisuko ra∙chakna tariengnaba gnang. Uamangara giljaona skanggipa changna re∙bana tariengnaba gnang. Na∙simangni giljao uamang maidakgipa chagronganiko man∙gen? Gitalgipa manderangko rimchaksona gita na∙simangni mondoliara baditana tarigimin ong∙a? Giljaona mande gital re∙bagiparangko rimchaksona gita tarisamsobo aro uko nang∙ni mondolini dilgiparang baksa sualbo. Nang∙ni dilgiparang baksa ia tarisamsoaniko dakna gita kam ka∙bo.`