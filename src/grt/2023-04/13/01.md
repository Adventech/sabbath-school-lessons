---
title:  Isolni Jokatani Kamko Ka∙anio Bon∙ani
date:   23/12/2023
---

### Ia Antini Lessonna Poraiani
Para. 1:1-7; Para. 14:6-12; 1 Johan 4:8; 2 Kor. 11:2; Para. 21:1-4.

> <p>Mingani Pod</p>
> “Uandake ia pilakan jronggniko nike rongtalgipa dakanirang aro toromo, Isolni salni re∙baako nichaksoe, bakbakbate na∙simang maironggipa manderang ong∙na nanga? Ua salni gimin salgirang ching∙e jronggen aro dakgiminrang kame jronggen” (2 Pit. 3:11, 12).

Bon∙kamani somoio mai ong∙gen uko an∙chingna Parape∙ani ki∙tap mesoka. Ia ki∙tap an∙chingna a∙gilsak gimiko Isol aro Satanni gisepo dakgrikani gimin agana. A∙gilsakni kosako uni niam gita sason ka∙aniko Satan gimaataha. Da∙ode ua Isolna kakket ong∙gipa manderangko chadrapenga. Jisuni Gnigipa Re∙baani giminba Parape∙ani ki∙tap an∙chingna mesoka. Apsan somoion, Jisu Uni manderangko jokatgen, tanggiparangkoba aro Adam aro Hobani pap ka∙ani ja∙mano janggi tange sianggimin pilak manderangkoba man∙gopa. Parape∙ani ki∙tap an∙chingna indakeba mesoka je, Isol Satanko, uni namgijagipa sa∙grerangko aro namgijagipa manderangko wa∙alchi nisigen. Unikode Jisu Uni jringjrotni songnokko gital a∙gilsako a∙bachengatgnok.

Ia bon∙kamgipa lessono, an∙ching indake nikgen je, Parape∙a –ara bon∙kaman somoirango mai ong∙gen, uani gimin segipa ki∙tapsan ong∙aija. Parape∙ani ki∙tapara manderangko jokatna gita an∙chingni Uko dakchakaniko nangnikgipa Isolni giminba ong∙a. Isol Uni mondoliko Sa∙gre Sakgittamni Kattarangko a∙gilsako donggipa sakantinan aganprakchina ge∙eta. Ia nama kattarangan da∙oni somoina nanggipa bebe ong∙a. Da∙oni somoina nanggipa bebeara an∙chingni somoina an∙chingni nangbatsranggipa bebe ong∙a.