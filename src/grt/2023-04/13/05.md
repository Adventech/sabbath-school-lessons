---
title:  Isolni Kamo Chu∙sokani
date:   27/12/2023
---

An∙chingni Isolna kam ka∙anio an∙chingara maikai chu∙sokna man∙a? Mitam manderang indine agana je, chu∙sokaniara bang∙a manderangko napolatanian ong∙a. Gipinrang indake aganskanaba gnang je, chu∙sokaniara dal∙dalgipa gilja nokrangko rikanian ong∙a ba memborrang bang∙e ta∙rake dal∙rorogipa mondolian ong∙a. Ba an∙ching indakeba chanchinaba gnang je, chu∙sokaniara Nama Kattako a∙gilsako donggipa pilak manderangna sualanian ong∙a. Iarang pilakan nama. Apsan somoion, Korinthio donggipa mondolina Paul maiko seaha uko an∙ching gisik ra∙na nangchongmotgen: “Anga ge∙aha, Apollos chi ruaha, indiba Isol dal∙ataha” (1 Kor. 3:6). An∙chingni kamde kam ka∙anisan ong∙aia. An∙chingni krenge kam ka∙anirangko Isol pattigen. Uan pilakko jako ra∙e ka∙gipa ong∙a.

An∙ching indake nikmanaha je, a∙gilsako donggipa dolantini gimagimin manderangko Isol jokatna nangnika. Isol uamangko Jisuni kakket sninggiparang ong∙atna nangnika jemangan bang∙a manderangko jokatna Uni kam ka∙anio Unbaksa apsan kam ka∙gen.

**Ka∙mao on∙sogimin podrangko poraibo. Jisuko ja∙rikgiparangni gimin uarangara an∙chingna maiko agana?**

`2 Kor. 11:2`

`Isaia 30:21; Johan 10:27; Johan 16:12, 13`

`2 Thess. 2:9-11; Ibri. 3:12, 13; 1 Johan 1:8`

`1 Johan 1:9; Par. 7:14; Par. 19:8`

Jisuko ja∙rikgiparangara kakketgiparang ong∙a. Uamang Jisuko aro Uni Gisik Rongtalgipako uamangni janggi tanganio ja∙rika. Gisik Rongtalgipa manderangko jokatna gita Isol baksa kam ka∙na Kristianrangko skia. Jisuko ja∙rikgiparango ka∙dongchakna man∙a. Uamang tol∙ja ba rongtala ine dakmikja. Uamangara rongtala. Uamang tol∙gipa Kristianrang ong∙ja. Jisuko ja∙rikgiparangde Sastroko bebera∙a ba tol∙a skianirangko ra∙chakja. Uamang Uni niamko pe∙ja. Uamang sakgipin manderangna nambata ine an∙tangko chanja. Oe, uamang chu∙soksranggiparang ong∙ja ine uamang ma∙sia. Uamang Isolni ka∙sachakaniko aro kema ka∙aniko nanga ine uamang ma∙sia. Uni gimin, uamang dakgualaniko dakon Isol ba gipin Kristianrang uamangko skie on∙china uamang on∙a. An∙ching indake dakon, Isolni kamo an∙ching chu∙sokaniko man∙gen.