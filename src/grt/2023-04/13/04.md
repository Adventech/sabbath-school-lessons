---
title:  Bon∙kamgipa Dake Niani
date:   26/12/2023
---

Jisu salgichi re∙angpilna skang, Ua Uni sninggiparangna gamchatgipa Ge∙etaniko on∙aha: “Uni gimin na∙simang re∙ange pilak jatrangko sninggipa dakbo, aro Pagipani aro Degipani aro Gisik Rongtalgipani bimungo uamangko baptize ka∙atbo; anga jeko jeko na∙simangna ge∙etaha, ua pilakkon manichina uamangna skiebo; aro nibo, sal chon∙jaskal pangnan anga na∙simang baksa donga” (Mati 28:19, 20). Da∙alo, Sa∙gre Sakgittamni Nama Kattarangkoba a∙gilsako donggipa mande pilaknan aganprakna nangchongmota. Ia nama kattarangan da∙oni somoina nanggipa bebe ong∙a. Da∙oni somoina nanggipa bebeara an∙chingni somoina an∙chingni nangbatsranggipa Sastroni bebe ong∙a.

`Maini gimin Isolara sakantini gimin simsaka? 1 Johan 4:8; 2 Pit. 3:9; 1 Tim. 2:4; aro Aba. 12:3 rangko aganchakanina poraibo.`

Jisu sakantinan ka∙saa. Mitam Sastroni gimin chanchigiparang indake skia je, Jisuara dingtangmanchagipa bang∙gijagipa manderangna mangmangsan siaha. Jisu pilak mandenan siaha ine Sastro an∙chingna agana. Na∙a mande ong∙ode, Jisu nang∙na siaha. Indiba sing∙anide, Jisu nang∙na maiko dakaha, uko na∙ara ra∙chakgen ma jegalgen?

Jisuni re∙bapilon, a∙gilsako dolgni manderang mangmangsan tange dongsogen: (1) je manderangan Satanko aro uni sason ka∙gipa toromni bilrangko aro sorkariko mandera∙a (Para. 13 aro 17), aro (2) je manderangan Jisuko mandera∙a aro Uni ge∙etanirangko rakkia (Para. 14:12).

Mandeni itihasni a∙bachengantal, Isol manderangna Uara sawachim uko mesokman∙aha. Isol manderangna Uni ka∙saani sakkiko on∙aha (Rom. 1:18-21). Uni gimin, batanggimin somoio uamang maikai Isol baksa kam ka∙aha aro uamang maikai janggi tangaha, uarangoniko sakantikon Isol bichal ka∙gen. Isolni gimin uamang maiko ma∙sijahachim uanade Isol uamangko bichal ka∙jawa (Rom. 2:11-16).

Ia bon∙kaman somoirango, manderangara an∙chingni janapgimin dolgniona bate bate bak dakangenga. Ru∙utgijan, gipin manderang maiko bebera∙na ska uko uamangni jakgitele bebera∙na man∙aniko manderang mandera∙jawaha. Satanni dolo bakrimchina gita manderangara sinjetaniko man∙gen. Uni gimin, an∙ching Jisuni Nama Kattako sualna nanga jedakode Satanni namgijagipa miksonganiko aro Isolni ka∙sachakaniko sakantian ma∙sina gita man∙gen. Sa∙gre Sakgittamni Nama Kattarangara uarangni giminan ong∙a.

`Jisu nang∙na siaha. Na∙a maikoba dakmanahama, jekon Ua kema ka∙na man∙jawa? Maini gimin Uni sianiara nang∙ni paprangna gamchakna chu∙onga, talatbo.`