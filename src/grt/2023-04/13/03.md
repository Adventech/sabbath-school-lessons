---
title:  Sa∙gre Sakgittamni Nama Kattarang
date:   25/12/2023
---

Parape∙a ki∙tap a∙gilsak gimiko Isol aro Satanni gisepo dakgrikaniko an∙chingna mesoka. Ia Sastroni bebeko Para. 12:12 an∙chingna bilake mesoka. Johan salgioni inwata gam∙bea ku∙rangko knaaha: “Uni gimin kusi ong∙bo, salgirang aro na∙simang uarango donggiparang. A∙ana aro sagalna duk; maina Diabol uni sal on∙titisan ine u∙ie, ka∙onangbee na∙simangona ong∙onangaha” (Para. 12:12).

`Para. 14:6-12 ko poraibo. Ia podrangara an∙chingna maiko mesoka? Mondoli ong∙e an∙chingni kamo ia nama kattarangara maia bak gnang? Maikai uarangara Jisuni Nama Katta baksa nangrimani gnang?`

Isolni kamni gamchatbatsranggipa bakara Jisuni Nama Kattan ong∙a. Nama Kattan kam ong∙a. A∙gilsako donggipa sakantian ia nama kattako knana gita nanga. Maia ong∙nasiengachim, uani gimin uamangara mikrakataniko man∙na nanga. Ia nama kattarangko knagipa a∙gilsako donggipa mande sakantian bon∙kamgipa baseaniko dakna nanggen: chong∙motan, janggiko ba sianiko baseaniko dakna nanggen.

`Jisu aganaha, “Ang baksa ong∙gijagipa ua Angni bobil; aro Ang baksa chimonggijagipa, ua sate gala” (Luk 11:23). Iano Jisuara maiko miksongenga? Ia Sastroni bebe aro an∙chingni mondolini kamni gisepo maia nangrimani gnang?`

Seventh-day Adventist mondolina mongsonggipa kamko Isol on∙aha. Para. 14 o donggipa Sa∙gre Sakgittamni Nama Kattarangko a∙gilsako donggipa sakantinan an∙ching aganprakna nanga. Uan an∙chingni kam ong∙a. An∙ching manderangko Jisuni Nama Kattako (Para. 14:6) ra∙chakchina aro Isolko olakkichina okamna nanga maina Uan an∙chingko dakaha. Sakantian indake nikgen je bon∙kaman somoio donggipa Isolni manderang minggnikon daka, chong∙motan, uamang Nama Katta gita janggi tanga aro uamang Isolko olakkia. Bon∙kaman somoio donggipa Isolni manderangara namen chakchikgipa ong∙gen. Uamang Uni pilak ge∙etanirangkon dakgen. Uamango “Jisuni bebera∙a” (Para. 14:12) (Jisuoni ong∙bagipa bebera∙ani) donggen. Isolna an∙chingni pilak kam ka∙ao, an∙ching pangnan indake gisik ra∙na nanga je, a∙gilsako donggipa manderangko an∙ching bon∙kaman somoio ong∙enggiparangni gimin mikrakatna nanga. An∙ching uamangna Sa∙gre Sakgittamni Nama Kattarangko agane on∙na nanga. Nama Kattao donggipa jringjrotna ka∙donganiko an∙ching aganprakna nangchongmota.

`“Ang baksa ong∙gijagipa ua Angni bobil” (Luk 11:23). Ia Jisuni kattarangko poraibo aro nang∙ni ka∙tongko nibo. An∙tangko indake sing∙bo, angara banoba Isol baksama?`