---
title:  Bilakbatsranggipa Ka∙saani
date:   23/11/2023
---

Jeoba bang∙a manderang nang∙ni dakchakaniko nanggiparang dongaigen: sepanggipa ripengrang, chel∙beaoni a∙gitalrang, aro a∙song gipinni manderang jerangan gitalgipa janggi tanganina aro ka∙donganina a∙songtangko watbaaha, uamang dakchakaniko nangaigen. An∙ching je somoioba an∙chingni dakna man∙ako on∙e uamangko dakchakna nanga. Jisuni a∙gilsako dongmiting somoio, Ua manderangna dakchakaha. Basakoba Uko nangenggipa manderangona Jisu re∙angaha. Changgipinrango, manderang Jisuona re∙baaha ba uamangni ripengrang uamangko Jisuona rimbaaha.

`Jisu agana,“Ripengtangni gimin an∙tang janggiko on∙chakana bate dal∙batgipa ka∙sara pilakon gri” (Johan 15:13). Isolna kam ka∙anio an∙ching nangchongmotgipa dakna nanganikoara maidake mesokgen?`

Nokdang ge∙sa Caribbean sagalo donggipa Trinidad aro Tobago minggipa chichangona re∙angaha. Isolna uamang ua biapo bilsi dokna dangdike on∙aha. Skanggipa bilsi gittamo ia nokdang Hindu aro Muslim bang∙bate dongram biapo janggi tangaha. Bang∙a Hindurang uamangni bilsianti mitele on∙aniko manianirangona Kristianrang re∙bana jechakani gimin jegalaniko dakaha. Ta∙raken Kristian nokdang, saksa Hindu baksa ripeng ong∙aha. Uamangni gitalgipa Hindu ripeng uamangko mitele on∙aniko manianiona dongpachina gita okamataniko on∙aha. Kristian nokdang Jisuni dakmesokaniko ja∙rikaha. Uko dingtangmanchagipa manianiona okamgipa ripengrangona Jisu re∙angaha. Indake nokdang okamataniko ra∙chakaha. Okamatgipa mandeni nokona okamatako man∙gipa ripengrang re∙angode ua nokna pattianiko ra∙baa ine Hindurang bebera∙aniko daka ine na∙a ma∙siahama?

Ia antio gital ripeng saksako dakbo. Skanggipa, na∙a bano dongenga uko chanchibo. Nang∙ni dongramoni saoba a∙song gipinoni  nang∙ni jillaona re∙bagipako ma∙siama? Nang∙ni ramasamo songdonggiparangni giminara maiko dakgen? Na∙a uamang pilakkon ma∙siama? Oe beben, a∙gital manderang baksa ripeng dakani nengragipa kam ong∙ja. Dakchakaniko Isoloniko bi∙bo. Ua sakantikon ma∙sia aro nang∙mung ripeng ong∙na am∙gipakoba Uan ma∙sia. Manderang baksa ripeng dake uamangko Isolona dakchakaniko on∙na dilbaanian miksongani ong∙a ine gisik ra∙bo.

`Kam #1: Nang∙ni dongramni songgipin manderang ba Kristian ong∙gijagiparangni gimin poraibo.`

`Kam #2: Na∙a saoba gital mande nang∙ni sepango janggi tanggiparangko chagrongahama? Ia sing∙anirangko aganchakani ja∙mano ia mandena Isolo bi∙chakbo, sing∙anirangko ka∙mao mesokatenga: Jisuni manderang baksa ripeng ong∙a gita anga ia mande baksa ong∙paama? Ia mandeni nanganirangko anga ma∙siama? An∙sengatanina anga ia mandeko maidake dilgen?`