---
title:  Chanchidapani
date:   24/11/2023
---

Arthur Whiteni segipaoniko, “A Few Days at Long Point,” Ellen G. White: The Australian Years: 1891–1900, volume 4, jak 100–104 rangko poraibo.

A∙song gipinni manderang baksa Jisu ripeng ong∙aha maina Ua uamangko jokatna skaaha (Mati 8:28–34; Mark 5:1–20). Isol an∙chingkoba ripeng dake a∙gitalrang aro a∙song gipinni manderangko dakchakchina ge∙etaha. Sastroni ia kakket bebeko an∙ching pangnan gisik ra∙na nanga: Jisu sakantinan sichakaha. An∙chingni paprangna gamchakna gita Jisu an∙tang janggiko on∙aha. Jisu “An∙chingni paprangni a∙sel nangrimatani ong∙a; aro an∙chingni a∙selsan ong∙aija, indiba a∙gilsak gimikni a∙selba.” (1 Johan 2:2).

“An∙ching an∙chingni nokdangni manderangnasan ka∙saaniko mesokaiode, an∙ching Isolni an∙chingko nangnikani gita ka∙kujaenga.

“An∙chingni nokdangni ong∙gija manderangna dakchakchina Isol aganengon, Ua an∙chingni nokdangni manderangna ba gipin a∙songni manderangna ka∙saaniko ba simsakaniko dontongchina ine Uni nangnikani ong∙ja. An∙chingni dakana bate uamangna komie ka∙saaniko Jisu nangnikja. Apsan somoion Jisu an∙chingko sakgipin manderangna ka∙sana aro dakchaknaba ge∙etaha. Isol an∙chingna pattiaha. Sakgipin manderang baksa Ua Uni pattianiko sualpachina nangnikaha.”—Ellen G. White, The Advent Review and Sabbath Herald, October 15, 1895.

An∙chingni nokdangni bak ong∙gijagipa manderangna pattiani ong∙china Isol an∙chingko ge∙etaha. Ia kam rakgipa ong∙naba donga. Ia kamko ka∙china Jisu an∙chingko ge∙etaha ine gisik ra∙na nanga (Wat.1:8; Mark 11:17). Indake an∙ching Jisuko ja∙rikgipa ong∙na skode dakchakaniko nangenggipa manderangna aro samtangtango donggipa a∙gitalrangna an∙ching dakchakna nangchongmota.

**Chanchigrikna Sing∙anirang**:

`Manderangko dakchakchina Jisu an∙chingko ge∙etaha. Manderangko dakchakna kam ka∙aniara nengragipa ong∙ja in na∙a nikode maiko dakgen? Indide maina uamangko dakchakna nanggen?`

`Isolni kamko ka∙mitingo namgijagipa cholon donga ine badiaba manderang Jisuko matnangaha: “Nibo, cha∙betbonggipa aro draka bitchiko ringgipa mande, kajina gilgipa aro papirangni ripeng!”(Mati 11:19). Manderang maina Jisuni gimin iarangko aganaha? Jisuara maiko dakengachim? Isolna kam ka∙ani gimin ia golpo an∙chingna maidakgipa skie on∙aniko on∙aha?`

`Saoba Kristian ong∙pagijagiparang uamangni manianirangona nang∙ko okamode na∙a maiko dakgen? Na∙a re∙anggenma? Uamangni okamaniko ra∙chake apsan somoio Sastroni kakketaniko na∙a maidake jarikgen?`