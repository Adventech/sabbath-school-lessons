---
title:  Ripengskarangni Bebera∙ani
date:   19/11/2023
---

Sagipa ripengko dakchakna gita badiaba manderang maiko dakahachim uko Sastroni bilakgipa golpo mesokaniko on∙aha. Ia manderang uamangni ripengko an∙sengatna Jisuona ra∙baaha. Ia golpo an∙chingna nangchongmotgipa skianiko on∙a. Basakobade dakchakanikode nangenggipa manderangna an∙ching rake kamko ka∙na nanga.

`Luk 5:17–26 ni golpoko poraibo (apsan somoion Mati 9:1–8; Mark 2:3–12-rangkoba poraibo). Isolni kamko ka∙anina aro nangenggiparangna dakchakani gimin an∙ching ia golpoo sak bri manderangoniko maidakgipa skidapaniko skie ra∙na man∙aha?`

Sakbri manderang an∙tangni ripengko Jisuona rimbaaha. Uamangni ripengko simsakanina uamang daitoko ra∙gipa ong∙aha. Ia mandeni ripengrang gita apsan dake Isol an∙chingkoba ong∙china agana. An∙ching manderangko Jisuona rimbana nanga. Ia kamko ka∙na an∙ching bebera∙aniko nanga. Isolni jekoba dakna ge∙etanina an∙ching chakchikaniko aro gisik skaniko nanga. Manderang Jisuona re∙baaha. Indiba mande bang∙achi champengako man∙ani gimin uamang dakchaka grigipa uamangni ripengko Jisuona rimbana man∙jaha. Ua manderang dontongjaha. Ripengtangko Jisuona rimbana uamang minggipin cholko man∙skaaha. Manderang nokkingko oprake a∙kol gita uamangni ripengko noko dongenggipa Jisuona dingonataha! Uamangni indakgipa kamna Jisu uamangko manengjaha ine Luk an∙chingna mesokaha (Luk 5:20). Uamangni bebera∙anina Jisu on∙pilskaniko dakaha.

Dakchaka grigipa ripengrangko an∙chingni Uona rimbaaniko Jisu nangnikaha. Jisu bilakgipa Sangipa ong∙a ine Sastro an∙chingna aganaha. Sangipa Jisu, je mandeba ong∙china, ke∙ma ka∙na aro saknaenggipa manderangko an∙sengatna Ua nangnikaha.

Ellen G. White an∙chingko dakchaka grigipa manderangko dakchakchina aganaha: “Sakgipinni nang∙na manderangko dakchakchina ge∙etaona sengnabe. Nang∙ni mikronko oe samtangtangchiko niatbo. Nang∙ni samtangtango donggipa dakchakani grigipa, saknaenggipa aro nangenggipa manderangko ma∙sie ra∙bo. Na∙simangoni saoba Jakobni agangipa toromko janggi tangao mesokahama? Na∙a an∙tangnasan chanchiaoni aro paponi jakgitel ong∙ahama? Isolni manderangko jokataniona dakchakna gita sawa pilakkon dakna sikgipa donga?” Testimonies for the Church, volume 2, jak 29.

Dakchaka grigipa manderangna maidake dakchakna nangachim, Jisu uko an∙chingna mesokaha. Ia apsan kam ka∙aniko Jisu an∙chingko nangnika. Skanggipa, nangenggipa manderang baksa an∙ching ripeng ong∙na nanga. Uni ja∙mano an∙ching uamangni nanganirangko ma∙sie ra∙na nanga. Bon∙kame, an∙ching uamangko Jisuona rimbaa. Jisusan mangmang uamangko dakchakna man∙gipa ong∙a. Mande sakbri ia golpoo iarangko dakaha. An∙ching jeoba ong∙bo, an∙chingba iarangko dakna nanggipa ong∙a. Aro manderangko Saksachisan jokatna man∙gipaona dilna dakchaka: Uan Jisu ong∙a.

`Nang∙ni samtangtango sawa dakchakaniko nangenga? Na∙a uamangna maiko dakgen?`