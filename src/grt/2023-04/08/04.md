---
title:  A∙gital Manderang A∙gital Biapo
date:   21/11/2023
---

Da∙ororoni koborrang, a∙gitalrang aro a∙song gipinni manderangni dakgrikaoni, ong∙enggipa obostarangoni ba kangal cha∙asiaoni naljokna a∙songtangko watbaani giminan gapaia. Ba ia manderang mikkangchina nambata ka∙donganiko man∙na ske noktangko watangaha. A∙song gipinchi songdonganiko dakna a∙gilsak gimikni hajal manderang an∙tangtangni nokrangko watangaha. Da∙alo uamang gitalgipa janggi tanganiko dakna gita dakchakaniko nangenga.

Mati 2:13, 14 o, Jisu ia manderangoni saksa ong∙achim. Uni ma∙a-paa Joseph aro Mariam walo Bethlehemko wate re∙angna nangaha. Herod, Jisuko so∙otna am∙ani gimin uamang katna nangaha. Sastroo uamangni Egypto dongbaani gimin tale aganjaha. Da∙alo jedake mande a∙gitalrang aro a∙song gipinni manderang gitalgipa a∙aona re∙bae ma∙sianiko man∙a gitan Jisu aro Uni nokdangba apsan dake ma∙sianiko man∙aha ine an∙ching chanchipna man∙a. Jisuni ma∙sianichi an∙ching chadrapako man∙gipa ba toromna bebera∙anio saknaatako man∙ani gimin uamangni a∙songko watna nanggiparangna ma∙sichakna aro ka∙sachakna dakchakaniko on∙a.

Beben an∙ching gita apsan ong∙gipa manderangko ripeng dakna altugipa ong∙ja. An∙ching apsan ku∙sikko agannaba donga ba apsan ma∙chongoni ong∙naba donga. Indake an∙ching bang∙an apsangipa ong∙a. Indiba an∙chingoni dingtang ong∙e dingtang ku∙sikko agangipa manderang baksa ripeng ong∙na rakgipa ong∙a. An∙ching apsan toromni bebera∙aniko sualrimja aro apsan cha∙aniko cha∙ja. An∙chingko sakgipin manderangoniko dingtangatgipa “pakma” ko pe∙e galanian Jisuni ge∙etgipa Nama Katta ong∙a. Uamang je mandeba ong∙china, an∙ching gita ong∙pagija dingtanggipa ong∙oba, nangenggipa manderangko an∙ching ma∙sie ra∙na gita nanggen.

`Deut. 10:19; Git. 146:9; Rom. 12:13; aro Levi. 23:22 rangko poraibo. Maidakgipa nangchongmotgipa ma∙sianiko ia podrang an∙chingna skiaha?`

A∙gitalrangko aro a∙song gipinni manderangna an∙ching maidake dakchakna man∙gen? Basakoba ia kamrang rakgipa ong∙a. Badiaba a∙songrangode a∙song gipinni manderang baksa somoi re∙atna ba uamangna dakchakna nang∙ko on∙jawa. Je ong∙oba an∙ching an∙chingni ama gita nambatako dakna nanga. An∙ching manderangko je somioba aro je biapoba dakchakna nanga. Saoba manderangde misilpile saknaako man∙enga ine gisik ra∙bo. Indake uamang an∙chingni dakchakaniko nanga.

Bi∙a baksa a∙bachengbo. Uni ja∙man a∙song gipinoni manderang aro a∙gitalrang nang∙ni dongram biapona re∙bagiparangni gimin skie ra∙bo. Bang∙a biaprangon uamangna ma∙chakani donga. Iarangoni damsa mongsonggipa biapna na∙a kam ka∙na a∙bachengna gita man∙gen. Ba nang∙ni mondolini Sabbath Skulni gita dingtangmancha biapko ia grouprangna tarina gita man∙gen.