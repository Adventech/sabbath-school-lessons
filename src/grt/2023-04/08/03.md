---
title:  Manderangko Dakchakna Jisuni Tarisoani
date:   20/11/2023
---

**Nangenggipa manderangna dakchakani gimin ka∙mao on∙gimin golporang an∙chingna maidakgipa skianiko on∙aha?**

`Johan 5:1–9`

`Mark 1:23–28`

Nangenggipa manderangna maidake dakchakna nangachim, Jisuni miksongani gimin Ellen G. White talataha. Jisuni miksonganio mingbonga bak gnang: “Jisuni miksongani gitasan na∙a manderangko Uona dilbaanio chu∙sokgipa ong∙gen. Jokatgipa manderang baksa somoiko re∙ataha. Uamangna nambatako nangnika ine Ua uamangna mesokaha. Uamangni saknaanina Ua ma∙sichakgipa ong∙a ine mesokaha. Uamangni nanganirangko Jisu on∙aha. Uamangni ka∙dongchakaniko Ua man∙aha. Uni ja∙man Jisu uamangna aganaha, Angko ja∙rikbo.” – The Ministry of Healing, jak 143.

Jisuni miksonganio donggipa bak mingantikon niangna.

**Bak 1**: Nangenggipan manderang baksa somoiko re∙atani. Uamangko ma∙sichenganiko dakbo. Uamangni nanganirangko ma∙sie ra∙e uamangna dakchakna krengbo. Pokri sambao tudengdalgipa mandena Jisuni dakaniko niatbo. Jisu uanon donge uko dakchakna tarie dongaha (Johan 5:1-9).

**Bak 2**: Na∙a manderangna simsakgipa ong∙a ine mesokbo. Basakobade an∙chingni mesokenggipa manderangna simsakani rakgipa ong∙a. Iara badiaba manderangni saniba ka∙donganiko amna dakmike nampnikani gimin ong∙a. Uni ja∙mano ia manderangna simsakja aro ka∙sae jakkalja. Isol an∙chingko ka∙sachakaniko mesokchina aro ma∙sichakchina gita aganaha. An∙chingni manderangna namako dakanina uamangoniko mamungkoba man∙pilskaaniko man∙na chanchiskana nangja.

**Bak 3**: Manderangni nangani gita uamangna on∙bo. Nangenggipa manderangna namgipa kattarangko aganana bate kamchi dakgipa ong∙na nanga. Uamangni nanganirangna an∙ching maikoba dakna nanga. Ja∙a-jakko il∙lengna man∙gijagipa mandena Jisuni dakmesokaniko an∙ching ja∙rikna nanga. Sakbri ripengrangni sagipako Jisuona ra∙onbaani ja∙mano Jisu sagipa mandeni nangnikaniko sing∙aha. Uni ja∙man Jisu ua mandeko an∙sengataha. Kore man∙gipa mandeni golpoo Jisu chu∙gimik sasonko an∙tango ra∙aha. Mande an∙tangna jekon dakna amjaha, uko Jisu nangenggipa mandena dakaha.

**Bak 4**: Manderangni ka∙dongchakaniko man∙bo. An∙ching manderangna dakchakon uamang an∙chingo ka∙dongchakaniko skie ra∙na a∙bachenga. Uni ja∙man uamang Jisuni gimin maikoba an∙chingni agananiko knachakgen. Sagipa manderangni be∙enkosan an∙sengataniko Jisu nangnikja. Uamangni ka∙tongrangko an∙sengatna Ua nangnikaha. Jringjrotni janggiko Ua uamangna on∙na ska (Johan 10:10 ko poraibo).

**Bak 5**: Manderangko Jisuona Dilangbo. Na∙a aro nang∙ni dakchakako man∙gipa mande Isolni kamko ka∙na gita Jisuo bebera∙ani dongna gita nanggen.