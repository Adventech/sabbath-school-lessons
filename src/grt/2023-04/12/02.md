---
title:  Gipin A∙songo Dakgrikani Koedi
date:   17/12/2023
---

Estherara dakgrikani koedisa ong∙achim. Gipin a∙songo janggi tanganiara altugipa ong∙ja. Esther aro gipin Jihudirangni gipin a∙songo janggi tanganio chagronganiko an∙ching ma∙sina neng∙naba gnang, skanggipao Babylonni ning∙o, unikode Persiani ning∙o ong∙aniko ma∙sina neng∙a.

An∙chingni toromni gita bebera∙anirang an∙chingni a∙songni niamrang baksa apsan ong∙gipa Adventist a∙songo songdonggipa an∙chingoni darangba dongja. Jihudi manderangko Babylonona rim∙gittangna skangde, uamangara an∙tangni a∙songo songdongachim. Uni gimin, uamangni toromni gita bebera∙anirang aro a∙songni niamrangara apsan ong∙achim. Neng∙takani salko rakkianiara uamangni toromni niam aro uamangni a∙songni niamrangni bakan ong∙achim. Uni gimin, Israelo donganiara Jihudirangna Isolko mande ra∙na altuani ong∙enggenchimba, mo?

Sastro an∙chingna indake mesoka je, niamrangara manderangko rongtalatna chu∙ongja. An∙chingni bebera∙ani aro Isolna kakket ong∙aniara an∙chingni ka∙tongoni re∙baa. Niamrangde an∙chingni katta manianiko drana man∙ja. An∙chingsa Isolni kattako manina sikgiparang ong∙na nanggen. An∙ching Isolni kattako manina sikjaode, pap an∙chingni janggi tanganiko sason ka∙gen.

“Ia manderang Angona sepangbaa, aro uamangni ku∙sikchi aro uamangni ku∙chilrangchi Angko mandera∙a, indiba uamangni ka∙tongko Angoniko chel∙ataha aro uamangni Angna kenara gisiko dongimin manderangni ge∙etani ong∙a” (Isaia 29:13).

Isaia 29:13 ong∙gijagipa olakkiani noksako mesoka. Ia noksako uamangni ka∙tong gimikchi Isolni kattako manigipa manderangni Sastroni golporang baksa tosusabo. Ia me∙asa aro me∙chikrangoni bang∙an neng∙nikani somoirango, jensalo bebera∙na gita neng∙beani ong∙achim, uamang Isolo bebera∙aniko mesokaha. Uamangni golporang an∙chingna indake mesoka je, Isolko kakket ong∙e ja∙rikgiparangde namjabatsranggipa somoirango Uni kattako manigen.

`Isolni manderang gipin a∙songrango donge neng∙nikanirangko man∙ronga. Ua golporangko Dan. 11:1-12; Dan. 3:1-12 aro Dan. 6:1-9 rangoniko poraibo. Ia golporango Isolni manderangni chagronggipa mitam neng∙nikanirangara maiarang?`

An∙ching pilakan indakgipa biaprango dongenga jeon a∙songni niamrang ba janggi tangani bewalrang basakobade Jisuni gimin agane on∙na neng∙nikaniko ong∙atna ama. Danielo donggipa golporang an∙chingna indake mesoka je, neng∙nikani somoirangoba Isolni manderangara Una kakket ong∙e dongna man∙a. Danielo donggipa golporangara bon∙chotaode kusini ong∙a. Pilak golporangde indake bon∙ja ine aganna dukni katta ong∙a. Indiba an∙chingara je ong∙oba Isolni kattako manina nangchongmota.

`Nang∙ni bebera∙aniko sualna gita neng∙nikatgipa mitamrangara maiarang? Maikai na∙ara ia neng∙nikanirangko namata?`