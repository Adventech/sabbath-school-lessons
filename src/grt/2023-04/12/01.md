---
title:  Esther aro Mordekai
date:   16/12/2023
---

### Ia Antini Lessonna Poraiani
Dan. 11:1-12; Esther 2:1-9; Esther 3:1-15; Esther 4:1-14; Esther 9:1-12

> <p>Mingani Pod</p>
> “Oe, Ua aganaha, Jakobni ma∙chongrangko de∙doatna aro Israeloni rakkigiminrangko donpilna, na∙a Angni nokkol ong∙ara agre ritchengani ong∙a; na∙a a∙ani ku∙chotona kingking Angni jokatani ong∙na man∙na gita jatrangna seng∙ani ong∙china Anga nang∙ko dongen” (Isaia 49:6).

Esther aro uni wanggipa Mordekai mangara Shushano donggipa Jihudirang ong∙achim. Shushanara Persiani songnokni skotong songjinma ong∙achim. Bang∙a Jihudirangan Judani a∙songo dongna gita re∙angpilahachim. Indiba Esther aro uni wanggipade, gipin Jihudirang baksa, Persiao dongrikaha.

Unikode Esther Persia gimikni rani ong∙aha. “Aro raja pilak me∙chikrangna bate Estherna ka∙sabataha aro ua pilak me∙trarangna bate uni nikanio ka∙saaniko aro ka∙sae dakaniko man∙bataha; uni gimin ua uni skoo rani ong∙ani mukutko stikate ukon Vashtini pal rani donaha” (Esther 2:17).

Persiani Rani ong∙e, Estherara Sastroni itihaso mongsonggipa bak dongachim. Uni golpoan maikai Isolni manderang Uni bebeko gipin a∙songrango sualna man∙a, uko mesoka.

Ia antini lessonko poraianina Estherni ki∙tapko poraina somoiko ra∙bo.