---
title:  'Mordekai: Isolni Kakketgipa Sakki'
date:   19/12/2023
---

Mordekai aro Esthermangara gipin a∙songo dongachim. Jihudirang ong∙e, uamangni dakbewalrang aro bebera∙anirangara Persiani manderangoni dingtanggipa ong∙achim. Ru∙utgijan, Mordekai aro Esthermangara uamang Isolna kakket ong∙e dongna sikgenchimode Persiao neng∙nikaniko man∙nasiengachim.

`Esther 3:1-15 ko poraibo. Ia podrango maia ong∙aha? Maini gimin iara ong∙aha?`

Esther 3 o, an∙ching indake ma∙sia je, Xerxes Raja Hamanko mandera∙a. Uamang Hamanna bame tuchikopna nangchongmotgen ine sakantinan aganman∙ahachim. Sastro an∙chingna indake agana: “Indiba Mordekai bamjaha aro uko tuchikope olakkijaha” (Esther 3:2). Mordekai maina Hamanna bamjaha aro uko tuchikope olakkijahachim, a∙selkode Sastro aganja. Indiba an∙ching a∙selko u∙ia. Mordekaiara Isolna kakketgipa ong∙a. Aroba Mordekaiara Jihudi ong∙e, Amalek mandena bame tuchikopna sikjaengachim. Amalekrangara Agagni dedrang ong∙achim aro uamangara Isolni Uni manderangko Egyptoniko rimongkatbaa intalan Isolni manderangni bobilrang ong∙achim (Deut. 25:19). Kakketgipa Jihudiara maikai Amalek mandena bame tuchikopna amgen? Kakketgipa Jihudiara maikai Isolna agre sakgipinko olakkina amgen?

“Unon rajani cholgugao donggipa rajani nokkolrang Mordekaina agane inaha, Na∙ara maini gimin rajani ge∙etako pe∙a? (Esther 3:3). An∙ching ia sing∙anina aganchakaniko pod 4 o nikna man∙a: “Uan Jihudi ong∙a ine ua uamangna aganmanahachim” (Esther 3:4). Uara salgirangko aro a∙gilsakko dakgipa Isolko olakkigipa ong∙a ine Mordekai rajani dilgiparangna aganchongmotenggnokchim. Uni gimin, Mordekai ga∙akgimin mandeko olakkina man∙jawachim. Uni bebera∙aniko ia manderangna Mordekai aganaha ine jajagijan aganna man∙gen. Mordekaini bebera∙ani uko kengnio ong∙ataha ine aganna dukni ong∙a.

“Daniel, uni ripeng sakgittam aro Mordekai mangara ching∙begipa teng∙anirang gita apsan ong∙a. Isolni bebeko uamang Babylonni rajani nokrango teng∙suataha.”―Ellen G. White, Advent Review and Sabbath Herald, May 13, 1884.

Mordekai uko mande ra∙na jechakahaon Haman ka∙onangaha. “Aro Haman Ahasuerus rajana aganaha, Nang∙ni songnokni pilak a∙songrango gipe manderangni gisepo piprae dongenggipa badiaba jat sa gnang; aro uamangni niamranga pilak gipin jatrangoni dingtang ong∙a; aro uamang pilakan rajani niamrangko manitokja; uni gimin uamangko dongna on∙na rajana kraja” (Esther 3:8).

`Isol nang∙na bebera∙aniko dake nianiko on∙ahama jedake Ua Mordekaina on∙ahachim? Maikai an∙chingara ia bebera∙aniko dake nianirango “chu∙sokgipa” ong∙na man∙a?`