---
title:  Indakgipa Apsan Somoinan
date:   20/12/2023
---

`Esther 4:1-14 ona poraibo. Ia somoio, uara Jihudi ong∙a ine gisik ra∙na gita Estherna maini gimin nangchongmotgipa ong∙achim?`

Mordekai Estheroniko dakchakaniko am∙aha. Estherara Ahasuerusko bia ka∙e adita bilsirangna dongengahachim. Indiba Persiani niamo indake donga je, darang mandeba rajani okamatani gride rajani singhasonona napangna man∙ja. Ia niamko manigijagipa je mandekoba raja so∙otna man∙genchim. Okamaniko man∙gija rajani singhasonona re∙angani kengniko Esther namedaken ma∙siachim. Je ong∙oba ua re∙angaiaha.

Mordekai Estherni ka∙tongo uni manderangko dakchakna gita bebera∙aniko aro ka∙donganiko gapatna nangnikaha. Mordekai Estherna indine aganaha, “Na∙a rajani noko donge pilak Jihudirangna bate an∙tangan jokgen ine chanchinabe. Maina na∙a ia salo jrip dongsrangode, indide ritchengatani aro Jihudirangko jokatani gipin biaponi ong∙katskagen, indiba na∙a aro nang∙ni pagipani nok gimagen aro nang∙ni songnokona re∙baani a∙sel da∙o gita donga salonan (iandakgipa apsan somoinan) ong∙ja ine sawa u∙ia?” (Esther 4:13, 14).

Uni manderangna uni ka∙saaniko gisik ra∙china Mordekai Estherko aganaha. Mordekaina agrede darangba Estherko Jihudi ine ma∙sijachim. Jensalo Esther uni manderangko dakchakna miksonganiko dakahaon, ua uni ka∙tong gimikchi uamangko dakchakna kam ka∙aha. Sina nanggenchim ong∙oba ua uni manderangna sina gita kenjaha.

Estherni Isolo bebera∙aniara bilakachim. Ua ma∙sia je, Isolni dakchakanigride ua chu∙sokna gita man∙jawachim. “Unon Esther Mordekaina aganchakechina uamangna ge∙ete inaha, Re∙ange Shushano donggipa pilak Jihudirangko chimongate, na∙simang sal gittamna, waloba saloba cha∙aniko cha∙gija ringanio ringgija, angni gimin okumu chakbo. Angaba aro angni nokol me∙chikrang uandaken okumu chakgen; aro uandaken niam gita ong∙gija anga rajaona napanggen; anga gimaode gimaaha” (Esther 4:15, 16). Mordekai ia u∙iataniko Shushano donggipa pilak Jihudirangna watataha. Manderang okumu chake bi∙aha. “Da∙o gittamgipa salo indake ong∙aha, Esther, ranini ganding chindingko gane, rajani nokko mikkangchakgipa rajani nokni ning∙ogipa sa∙rao chadengaha; aro nokni do∙gacholni mikkangchakao, rajani noko, singhasono raja asongengachim. Aro indake ong∙aha, raja Esther ranini sa∙rao chadengengako nikon, ua uni nikanio ka∙saaniko man∙aha; aro raja an∙tangni jako donggipa sonani gol∙dikko Estherna snilataha. Aro Esther sepangbae gol∙dikni skotongko dangtapaha” (Esther 5:1, 2).