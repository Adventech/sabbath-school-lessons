---
title:  Chanchidapani
date:   22/12/2023
---

“Neng∙nikani sokbaon, Jisuni Nama Kattako ma∙sigipa nokdangantian, skulantian, maa-paa sakantian, skigipa sakantian aro bi∙sa sakantian Mordekaini Estherko sing∙gipa sing∙anina aganchakna gita nanggen: ‘Aro nang∙ni songnokona re∙baani a∙sel da∙o gita donga salonan ong∙ja ine sawa u∙ia?’ Esther 4:14.” –Ellen G. White, Education, jak 263.

“Sastroni somoio, rongtalgipa me∙chikrangni janggi tanganio Gitel aiao inmanbee kam ka∙aha. Ia me∙chikrangara Isolni Uni kamko ka∙na basegimin me∙asarang baksa kam ka∙aha. Ia me∙a aro me∙chikrangara damsan Isolko mandera∙aha. Isol me∙chikrangko bang∙a mongsonggipa dakgrikanirangko chena jakkalaha. Isol me∙chikrangko neng∙nikani somoio bang∙a manderangni janggirangko jokatna jakkalaha. Isol Esther Raniko Uni manderangko siaoniko jokatna jakkalaha. Jihudirangni darang mandeba uamangko jokatna man∙jawaha ine chanchion, Esther aro uni nokkol me∙chikrang Isolo bi∙aha. Ia somoio uamang cha∙ani cha∙jaha aro ringaniko ringjaha. Uamangni rake kam ka∙aniara Jihudi manderangko jokatna dakchakaha.”

“Niam Gitchamo me∙chikrangni janggi tanganio Isolni kam ka∙aniko poraibo. Ia poraianian nang∙na skianirangko on∙gen jean nang∙ko nang∙ni da∙alo Isolna kam ka∙anio neng∙nikanirangko namatna dakchakgen. An∙ching Estherni dakaha gita rajarangni mikkango chadengjanaba gnang, indiba an∙tangni janggi tanganiko Isolna chu∙gimik on∙kanggipa me∙chikrangko Isol jakkalna man∙a. Ia me∙chikrangara Isolni kamo mongsonggipa bak donga. Bang∙a me∙chikrangan ia kamko ka∙enga aro da∙oba iako dakna tarigimin ong∙a.” –Ellen G. White, Daughters of God, jak 45, 46.

**Chanchigrikna Sing∙anirang**:

`Estherni Mordekaina agangipa mingsinggipa kattarangko poraibo: “Anga gimaode gimaaha” (Esther 4:16). Ia kattarangan neng∙nikani somoio manderangni ka∙tongrangko pa∙sokanichi aro ka∙donganichi gapataha. Estherni kattarangko gisiko done Parape∙a 13 ko poraibo. Estherni kattarangara maikai bon∙kamani somoio Isolni manderangni saknaani aro pa∙sokaniko an∙chingna mesoka?`

`Uni rani ong∙ahaon ua Jihudi ong∙achim ine darangnaba u∙iatjachina Mordekai Estherna aganaha. Nang∙ko Kristian ine darangnaba u∙iatjana gita namgipa somoini gimin na∙a chanchiatna man∙genma? Ma an∙chingara uko dakna nangjawama? Indake dakna nangja ong∙ode, maini gimin na∙ara  indake chanchia? Talatbo.`

`Estherni chu∙sokanina Jihudirang okumu chake bi∙aha. An∙chingni nikbagimin gita, “okumu chaka” inani ortode adita somoina cha∙aniko cha∙gijani aro chiko ringgijanian ong∙a. Esther aro Jihudirangni chu∙sokaoniko Isolni kamo an∙ching an∙tangni chu∙sokanina okumu chake bi∙aniara baditana gamchatachim uani gimin an∙chingara maiko skie ra∙na man∙gen?`