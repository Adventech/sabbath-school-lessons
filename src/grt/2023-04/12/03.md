---
title:  Gipin A∙songni Rajani Noko
date:   18/12/2023
---

Babylon Songnokni bon∙ani ja∙mano aro Medo-Persia Songnokni a∙bachengani ja∙mano, bang∙a Jihudirangan uamangni a∙songona re∙angpiltokaha. Indiba sakantide noktangona re∙angpiljaha. Mitam Jihudirangde Persiaon dongrikaha.

Ia on∙tisa itihasni bakan an∙chingko Estherni golpoko nambate ma∙sina dakchaka. Estherni golpoara basako aro bano ong∙achim uko an∙chingna Sastro agana. “Ua salrango, Ahasuerus raja, rajani nok Shushano donggipa songnokni singhasono asongon” (Esther 1:2). Uni gimin, an∙ching ia podoniko indake ma∙sia je, Estherni golpoara Ahasuerus Rajani ning∙o Persiani Songnokni somoio ong∙a. (Ahasuerus rajani gipin bimungara Xerxes ine ong∙a.)

Odhai 1 o, Vashti rani rajani namnikaniko man∙jaha. Uni gimin, ua raja Vashtiko rani ong∙aoniko ra∙galaha. Unikode ua raja Vashtini pal rani ong∙china sakgipinko am∙aha. Uanosa Esther aro uni wanggipa Mordekai golpoo nakataha.

`Esther 2:1-9 ko poraibo. Ia podrangara Esther aro Mordekaini gimin an∙chingna maiko skia?`

Mordekai rajana kam ka∙a ine an∙ching aganna man∙a. Uni kamni bak gita, Mordekai rajani nokni cholgugao asongachim. Uni gimin, ua uni aldumittanggipa demechik, Esther baksa Shushan (Susa ineba minga) songjinmao dongachim. Estherara Mordekaini nogipan ong∙achim (wanggipani demechik). (Indiba Mordekai Estherko an∙tangni demechik dake aldumittangaha). Uni gimin, Mordekai aro Esthermangara Persiani dakbewalni bak ong∙achim. Ru∙utgijan, raja uni dilgiparangko Persiani nitobatsranggipa me∙trarangko Susaona watatchina ge∙etaha jedakode uamangoni saksa uni gitalgipa rani ong∙na man∙gen (Esther 2:2-4). Unikode Sastro an∙chingna indine agana, “Aro indake ong∙aha, rajani katta aro ge∙etaniko knaahaoa, aro bang∙a me∙trarangko rajani nok Shushano me∙chikrangko rakkigipa Hegaini jakona chimongako man∙ahaoa, Estherba rajani nokona, me∙chikrangko rakkigipa Hegaini jakona rimangako man∙aha” (Esther 2:8).

`Esther 2:10, 20 rangko poraibo. Ia podrango mai ong∙a? Maini gimin Mordekai Estherna ia ge∙etaniko on∙aha?`

Maini gimin ong∙achim, ukode ua pod aganja, indiba una aganchakaniko chanchichipe aganna rakjawa. Esther aro Mordekaimangara a∙gital manderangko namnikronggijagipa a∙songo a∙gital manderang ong∙achim. Maina an∙ching indake nikgen je Esther aro Mordekaimangara uamangni nokdang aro manderangni gimin jripjrip donganio gisik seng∙e dakgiparang ong∙achim.