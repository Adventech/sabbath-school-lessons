---
title:  Paul aro U∙igija Isol
date:   05/12/2023
---

Iako name nibo je, Paul uamangni ong∙gijagipa toromni gimin ba ong∙gijagipa miterangni gimin Athensni manderangko duk ong∙atjaha. Uamangni bebera∙anirango maiaba namaniko man∙na amgenchimode ine Paul uko am∙sandiaha. Unikode ua uarangkon Athensni manderangko Jisuni gimin Nama Kattako ma∙siatna gita jakkalaha.

`Wat. 17:22, 23 o Athensni manderangna Nama Kattako Paulni agane on∙ani gimin poraibo. Uamangni ka∙tongrangko nangchakatna gita Paul maiarangko dakaha?`

“Aro Paul Areopagusni jatchio chadenge aganaha, O Athensni manderang, na∙simang pilakni gimin olakkibatgipa ong∙a gita anga na∙simangko nika” (Wat. 17:22). Athensni manderangko toromna gisiko nanganina Paul de∙mitelaha. Beben, uamang ong∙gijagipa isolrangko olakkiaha. Indiba uamangni bebera∙aniko Paul mandera∙aha maina uan indake mesokaha je, uamangara toromni bidingo simsakgiparang ong∙a.

Paul indine aganangkuaha, “Maina anga na∙simangni olakkianirangko nipakangmitingo, U∙IGIJA ISOLNA ine sea gnang ganchikoba nikaha. Uni gimin na∙simang jeko u∙igija olakkia, ukon anga na∙simangna aganpraka” (Wat. 17:23). Paul Athensni manderangni toromko skie ra∙aha. Uni kattarangan indake mesokaha je, ua manderangko mandera∙aha. Athensni manderangna ua an∙tangko changgipa sapgipa ine aganprakatjaha. (Uara changgipa sapgipaanchim! Ia manderangara maikai dingtanggipa ong∙na nangachim, uani gimin aganchakaniba uo gnangchim). Indiba Paul gaora dake indine aganjaha, “Sakantian knabo! Anga changgipa sapgipa mande ong∙a!” Paul indake daka ong∙ode, Athensni manderangara una gisikon nangjawachim. Paul manderangna indake mesokaha je, ua uamangna simsaka aro uamangna nambatsrangako on∙na nangnika.

“U∙igija isolko” (Wat. 17:23) Paul Athensni manderangna talate on∙aha. Athensni manderangara isolo bebera∙achim (beben bang∙a isolrango bebera∙a). Ua somoioara bang∙a manderangan bebera∙srangjachim. Uni gimin, Paul ua bebera∙ani baksa a∙bachengaha, unikode uamangna bang∙bata Sastroni bebeko agane on∙aha. Athensni manderang u∙igija isolna ganchiko rikaha maina uamang uamangni olakkianio mamungkoba watchanganiko nangnikjaha. U∙igija isolna rikgipa ganchini gimin Paul ka∙dingsteke rojaha. Paul indake mesokaha je, toromni bidingo namedake simsake uamangni u∙igijagipakomangba olakkina bimchipgipa manderangko ua mandera∙a.

`Paul gita dake, maikai nang∙ni gipin toromni manderangko gronggipana Jisuni gimin agane on∙na gita na∙ara cholrangko am∙na man∙genchim?`