---
title:  Jisuko U∙igijagipa Manderangna Uni Gimin Agane On∙ani–Bak 1
date:   02/12/2023
---

### Ia Antini Lessonna Poraiani
Wat. 17:1-16; Wat. 17:18-21; Wat. 17:22, 23; Wat. 17:24-27; Wat. 17:24-34.

> <p>Mingani Pod</p>
> “A∙gilsak aro uo donggipa pilakkon dakgipa Isol, salgi aro a∙ani Gitel ong∙ani gimin, jakchi rika nokrango dongja” (Wat. 17:24).

Greece a∙songni Athenso Paulni kam ka∙ani gimin Luk an∙chingna agana. Luk indake sea, “Uni gimin gilja noko Jihudirang aro olakkigiparang baksa, aro bajalo salanti gronggiparang baksa jegrikaha” (Wat. 17:17).

Uni an∙tangni mande Jihudirangna mangmangsan Paul kam ka∙aijaha. Isol Paulko gipin manderangko jokatna kam ka∙anio dakchakna gitaba watataha.

Isolko ra∙chakgimin Jihudi ong∙gijagiparangna mangmangsan kam ka∙aina gitaba Paul jechakaha. Uamang Jisuko u∙ijaomangba, mitam Sastroni bebekode uamang ma∙siahachim. Isolni gimin uamangni bebera∙ani aro u∙iani Paulni kamko altubatataha.

Paulni Athenso dongmitingo, ua manderangna Jisuni gimin skiprakna jotton ka∙aha. Bang∙a mingsinggipa gisik a∙ningbite chanchirakgiparang (philosophers) Athenso songdongachim. Gisik a∙ningbite chanchirakgiparangara janggi tangani ortoni gimin poraigipa manderang ong∙achim. Athenso donggipa manderangna Paul Jisuni gimin agane on∙na nangnikaha. Athenso donggipa manderangni itihas aro bebera∙anirangara Jihudirangni itihas aro bebera∙anirang baksa dingtanggipa ong∙achim.

`Maikai Paulara ia manderangna Jisuni gimin agane on∙na jotton ka∙aha? Uni golpooniko an∙chingara maiko skie ra∙na man∙gen?`