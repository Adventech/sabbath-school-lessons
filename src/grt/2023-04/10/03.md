---
title:  Paul Areopaguso
date:   04/12/2023
---

Isol Paulna Uni kamko on∙aha. Jechi re∙angoba, Paul Jisuni gimin Nama Kattako aganprakaha. Uni gimin ua Athensoba apsankon dakaha.

`Wat. 17:18-21 ko poraibo. Bazardamo donggipa manderang Paulni aganprakani gimin aro sing∙anirangni gimin maidake chanchiaha?`

Bazardamo donggipa manderangna Paul Jisuni gimin aganaha. Ua manderang Paulni aganako knatimaha aro Paulni agangipa “mite a∙gitalrangni” (Wat. 17:18) gimin u∙ina skaha. Unikode Athensni manderang Paulko Areopagus-ona (jekon Mars’ Hill ineba minga) rimangaha. Areopagus-ara Athens songjinmani bakan ong∙achim jeon dilgiparang neng∙nikanirangko aro toromni gita sing∙anirangko niam gita bichal ka∙e on∙achim. An∙chingni u∙iani gita, Paulara mamung neng∙nikanio ong∙jaengachim. Athensni manderang Paulko uni skigipa “gital skiani” gimin bang∙bate agananiko nangnikaha (Wat. 17:19). Athensni manderangara Paulni skianirangara namen gitalgipa ong∙a ine chanchienggnokchim. Apsan somoion, uamang Paulni chanchina aro aganna changaniko mandera∙aha.

Wat. 17:21 o indine agana je, “pilak Athensrang aro uo dongpaegipa mande a∙gitalrang, gital kattarangko agane, ba knatime sal re∙atariachim.” Athensni manderang aratgiparang ong∙a ine Lukara aganna jotton ka∙engama? Ong∙chongmotja! Luk an∙chingko indake ma∙sianiko nangnikenga je, Athensni manderangara namen chanchirakgiparang ong∙achim. Uamang jera ra∙na namnikgiparang ong∙achim. Gisik ra∙bo je, itihaso bang∙a mingsingbatsranggipa chanchirakgiparangara Greekrangan ong∙achim: jekai, Socrates, Plato, aro Aristotle. Uamangni skianirangkoara ia salona kingkingba poraikuenga. Bang∙a ritcha bilsirangnan, Athensara chanchirakgipa aro gisik a∙ningbite chanchirakgiparangni mingsinggipa biap ong∙achim. An∙chingni nikbagimin gita, gisik a∙ningbite chanchirakgiparangara janggi tangani ortoni gimin poraigipa manderang ong∙a. Uamangni bang∙a skianirangan Kristianni skianirangonide namen dingtanggiparang ong∙achim. Siaoni chakatpilgipa Jokatgipani gimin skianiara uamangnade namen a∙gitalgipa skiani ong∙ahachim.

Athenso, Paul batanggimin somoio uni skia-pora man∙aniko jakkale Gisik Rongtalgipani Athensni manderangni ka∙tongko dangtapaniko nikna ka∙dongsoaha. Paul uni u∙ianiko saksa mingsinggipa Jihudi skigipa, Gamalieloniko man∙aha. Aiao inmanbee, Gisik Rongtalgipa Paulni man∙gipa skia-porako Athensni ramarango jakkalaha. Manderangni gimin aro uamangni songjinmani gimin Paul maiko skia man∙aha, uan uko Jisuni gimin agane on∙na gita pilakna bateba namen dakchakbeaha. “Uamang Paulni aganako knaahaon Athensni seng∙gipa manderangara aiao inmanaha. Ua uamangna indake mesokaha je, uamangni daka rikani gimin, uamangni sea-jotani gimin, aro uamangni toromni gimin ua ma∙sia.”–Ellen G. White, The Acts of the Apostles, jak 237.