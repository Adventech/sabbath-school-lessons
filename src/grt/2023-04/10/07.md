---
title:  Chanchidapani
date:   08/12/2023
---

Mars Hill kachario Paulni chagronganiara Uni gimin mamungkoba u∙igijagipa manderangna Jisuni Nama Kattako maikai agane on∙na nangachim, uko an∙chingna skie on∙na man∙a. Mars Hillo Paulni chu∙sokani a∙sel, chongipa dolni manderang Kristianrang ong∙e Athenso Isolko olakkina a∙bachengaha.

“Paulni kattarangara an∙chingna da∙alo janggi tanggiparangna mesokani ong∙aha. Paul Isolo ning∙tue bebera∙ani gnangchim. Ua saksan ong∙on aro neng∙nikani somoirango ka∙dongagri ong∙jaha. Manderangni ong∙gijagipa isolrangko aro bimangrangko olakkigipa biapo, Paul manderangko Jisuona ambaaha.

Athensni manderangna Paulni agangipa kattarangara mondolina dingtangmancha gamchatbegipa gam gita chacha ong∙achim. Athensni manderangni ka∙tongrangara gaora de∙anian gapaiachim. Uni gimin, Paul simsakjagenchimode, Athensni manderangko maikoba agane gisik saatgenchim. Uamangni isolrangko Paul matnange aganode mai ong∙genchim? Unode Paulara Socratesni sia gita apsan sianio ga∙akna gita kenbeanio ong∙genchim. [Socratesara uni skiani a∙sel bisiko ringe sina gita nangahachim]. Paulni ka∙tongoara Athensni manderangna ka∙saanian gapaiachim. Uamangni isolrangara ong∙gijagipasa ong∙aiachim ine Paul simsakbee Athensni manderangna mesokaha. Maikai Paulara iako dakaha? Ua uamangna Salgini Isolko mesokaha. Uan uamangni u∙igijagipa Isol ong∙achim.”–Ellen G. White, The Acts of the Apostles, jak 240, 241.

Athenso donggipa manderangko Paul ma∙sina gita man∙aha. Ua uamangni dakbewalko ba janggi tangani bewalko name nie skie ra∙aha. Toromni kamrangko uamangni mandera∙aniko ua de∙mitelaha. Uni golpoenggipa manderangko ua gisik saatjaha ba kal∙stapjaha. Isolsan mangmang ia aiao inmangipa kamkoara ong∙atna man∙aigenchim. Ia aiao inmangipa kaman kosako Ellen G. Whiteni agangipa “dingtangmancha gamchatbegipa gam” ong∙a. Mondoli ong∙e, an∙ching ia u∙ianiko nanga. Uni gimin, Athenso Paul maiko dakaha uana an∙ching dingtangmancha gisik on∙na nangchongmota aro uoniko skie ra∙na nanga.

**Chanchigrikna Sing∙anirang**:

`Songjinmao an∙ching Isolna kamko ka∙na a∙bachengon skanggipa an∙ching maiko dakchengna nanga? Athenso Paul maiko dakaha?`

`Isolko u∙igijagipa manderang baksa ripeng dakna gita maia nambatsranggipa ong∙a?`

`Da∙alo manderangni olakkigipa mitam ong∙gijagipa isolrangara maiarang? Ia isolrangko olakkigipa manderang baksa na∙a kam ka∙na a∙bachengon maiarangko na∙a gelna nanggen?`

`Isol uamangna ka∙saara ine Athensni manderangna uni aganani ja∙mano maini gimin Paul skiprakaniko dontongjaha? Jisu siaoni tangchapilaha ine Paul manderangna aganaha. Unikode Paulko mandesal ong∙ja ine manderang chanchiaha. Paulara indake aganna gita nangachimma? Nangama nangja? Nang∙ni aganchakaniko talatbo.`