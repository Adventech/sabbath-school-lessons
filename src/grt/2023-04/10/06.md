---
title:  Mars Hillo Paulni Bon∙kamgipa Kattarang
date:   07/12/2023
---

`Mars Hill kachario Athensni manderangna Paulni bon∙kamgipa kattarangko poraibo (Wat. 17:24-34). Paul maiko agana?`

Uni Athensni manderangna skianio mingsinggipa Greek ki∙tap serakgiparangni agangipa kattarangko ra∙e Paul aganaha. Ia Greek ki∙tap serakgiparangara Sastroni bebe baksa meligipa kattarangko aganaha. Paul ia kattarangko uni Isolni gimin skianiko Athensni manderangko ma∙siatna dakchakna gita jakkalaha. An∙ching gamchatgipa skie ra∙aniko Pauloniko ra∙na man∙gen. An∙ching manderangna Jisuni gimin skie on∙na jotton ka∙engon, an∙ching uamangni bebera∙anirangni gimin skie ra∙na nanga. Unikode an∙ching dolgnini melie nikgipa skianirangko am∙na man∙gen. An∙ching jensalo ia cholko ja∙rika, unon an∙ching Jisuni gimin gipin manderangna bil gnange skie on∙aniko skie ra∙na man∙gen.

Ua uamangko Chakatpilani gimin ma∙siatna man∙na gita ua aro Athensni manderang dolgnini melie nikgipa skianiko Paulni jakkalaniko na∙a nikama? Chakatpilaniara Jisuni siaoni tangchapilaha ingipa skianian ong∙a. Ia skianiara uamangna je ka∙donganiko on∙na man∙genchim, uko Athensni manderangni ma∙sianiko Paul nangnikaha. Chakatpilani gimin Paulni skiani matchotahaon mai ong∙aha? Sastro an∙chingna indake agana je, mitamrang ia skianiko kal∙stapaha. Mitam manderang bebera∙aha. Gipin manderang ia skiani gimin Paulni agananiko bang∙bate knataikuna skaaha. An∙chingna gamchatbatsranggipa skie ra∙anide ian ong∙a je, sakantian Paulni skianina gisiko nangaha. Ua maiko aganna nangnikachim uko uamang knatimna skaaha. A∙bachengaonin uan Paulni ka∙dongani ong∙achim.

An∙ching u∙ia je, mitam manderangde Jisuni Nama Kattako jegalgen. An∙chingni skianiko uamangko ma∙siatna man∙na gita an∙chingni man∙a kakketkode an∙ching dakna nangchongmota. Athensni manderangko uamangni u∙igijagipa Isolna uamangni ka∙tongrangko oprake on∙a gnang knatimatna man∙na gita uni dakna man∙a kakketkode Paul dakaha. Ia Isolara uamangna ka∙saaha aro Athensni manderangni Uko namedake ma∙sianiko Ua nangnika. Uni gimin uamangni mamungkoba ma∙sigijani pilak somoion Isol Athensni manderangna ka∙sachakaniko mesokaha. Indiba jensalo Isol sakanti mandekon bichal ka∙gen indaka sal re∙baenga. Isolni mikkangchi Bichal Ka∙gipa dake kam ka∙gnikora Jisu aro Uni chakatpilanian sakki on∙a.

Paulni skianiko manderang knaaha aro ma∙siaha. Da∙ode uko jegalgenma ba uani gimin bang∙bate skie ra∙genma uamang baseaniko dakna nanggnokchim. Mitamrang bang∙bate skie ra∙aha aro Jisuko ja∙rikaha (Wat. 17:34).

`Kam #1. Saoba nang∙ni ma∙sigipana Uko maikai agane on∙na nanga uko mesokchina Isolo bi∙bo.`

`Kam #2. Social mediao (Facebook, Instagram, Snapchat aro uandakgiparango) na∙ara maikai Jisuni Nama Kattako sualna man∙gen?`