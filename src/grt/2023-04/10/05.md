---
title:  Gital Isolko Agane On∙ani
date:   06/12/2023
---

Athenso Paul chanchirakgiparangni gisikko salna man∙ahachim. Uni gimin, ua uamangna salgini Isolni gimin agane on∙aha.

`Wat. 17:24-27 o Paulni skiani gimin poraibo. Athensni manderangna Isolni gimin agane on∙na gita Paul maiko aganaha?`

Paulni kattarangara Athensni manderangko an∙moataha. Athensni manderangara toromni bidingo namen gisiko nanga je, uamangara uamangni u∙igija isolnan ganchiko rikpilachim. Uni gimin, uamangara Paul uamangna maiko aganna am∙engachim, uko skie ra∙na gita kusi ong∙aha. Paulni kattarangara uamangnade gisiko nangatbeani ong∙achim. Paul uamangna jakchi rika torom noko donggijagipa Isolni gimin aganaha. Ia Isolde mande jatoniko mamungkoba nangja aro Uan uamangni nanganirangna simsak nirokgipa ong∙a. Greekrangode isolrangni gimin bang∙a golporang gnang. Greekni isolrangde mande jatrangnade nambegipade ong∙tokjachim. Athensni manderang uamangni isolrango uamangko dakchakna gita ka∙dongchakna man∙jachim. Uamangni isolrangde an∙tangnasan chanchiaigiparang ong∙achim. Uamangko olakkigipa manderangko uamangara saknaatrongachim. Uni gimin, Athensni manderangara Paulni skianiko ma∙sie ra∙na kusi ong∙aha. Ka∙saan gapgipa Isol gnang ine Paul uamangna aganaha. Athensni manderang ia skianiara namen nambea ine chanchiaha!

Athensni manderangna Paul indineba aganaha je, uamangni u∙igijagipa Isolara uamangni u∙ina man∙gipa Isol ong∙a. Uana bateba, Isol manderangko Uara sawachim uko u∙ianiko nangnika!

Ua kachario Paulni skianiara ia golpoo Lukni bang∙gijagipa kattarangchi aganana batede namen bakroenggenchim. Haida Luk uni ki∙tapo kan∙dike sena nangnikahakon. Uni gimin, ua an∙chingna Paulni skiaoniko nangchongmotgiparangkosan mangmang aganengnaba gnang. An∙ching Paulni skianiko nion aro uko ning∙tubate name dake poraion, an∙ching indake nikna man∙gen je uni skianiara bak bonga gnang:

1\. Paul skanggipa Athensni manderangko uamangni bebera∙anina aro uamangni toromko mande ra∙anina de∙mitelaha.

2\. Gnigipao, ua uamangni bebera∙aniko skie ra∙aha ine Paul Athensni manderangna mesokaha. Uni skie ra∙giminrangko ua uamangna aganaha aro uarangko mandera∙aha.

3\. Unikode, uamangni toromni gimin ua maikoba am∙e nikaha, chong∙motan, uamang u∙ija ine uamangni aganako ua nikaha. Iako Paul Athensni manderangna aganaha.

4\. Uni ja∙mano, Paul uamangna Isolni gimin aganaha. Isol tanga aro uamangna ka∙sara aro Ua uamangoni chel∙ja ine uamangara ma∙sina gita nangachim.

5\. Bon∙kame, uni skiani bon∙ao, Paul manderangko uamangni u∙igijagipa ia Isolni gimin ia u∙ianiko jegaljachina mikrakataha.