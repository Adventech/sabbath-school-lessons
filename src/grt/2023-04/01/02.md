---
title:  An∙chingko Am∙sandigipa Isol
date:   01/10/2023
---

Isol mandeko dakaha. Ua an∙chingna ia a∙gilsako songdongna on∙aha. A∙bachengode pilakan nitogipa aro chu∙soksranggipa ong∙achim. Indide ja∙mano Isolni an∙chingna daksamsoaniara maidake ong∙aha? Isol an∙chingko saksa sakgipin baksa aro Un baksa chu∙soksranggipa tom∙tomao janggi tanganiko nangnika. Isol an∙chingna mingsa namen gamchatgipa on∙aniko on∙aha: uan Uni ka∙saani ong∙a. An∙chingni Una ka∙saaniba chong∙motgipa ka∙saani ong∙skana nanga. Uni giminsa, Isolba an∙chingna minggipin gamchatgipa jakgitele basee ra∙aniko on∙aha. Nama aro namgijako jakgitele basee ra∙china Isol an∙chingko dakaha. Bebeko agangenchimode, Uko katta manigijanio kengniko Isol Adam aro Hobana aganaha (Aba. 2:16,17). Jensalo Hoba nama namgijani biteko cha∙ahaon, mamung namgijani ong∙jawa ine Satan Hobako tol∙napaha. Ia biteko na∙a cha∙on Isol gita gisik seng∙gipa aro Isol gita ong∙gen ine Satan Hobako tol∙napaha: “Maina Isol u∙ia, na∙simang uko cha∙ani salon na∙simangni mikron mikaogen aro na∙simang nama namgijako u∙ie Isol gita ong∙gen” (Aba. 3:5). Aganna dukni, Hoba nama namgija bolni biteko cha∙na basee ra∙aha. Ua biteko Adamna on∙ahaon namjabatgipa obosta ong∙aha. Adamba Hoba gitan apsan basee ra∙anio bilgrigipa ong∙aha. Isolni chu∙soksrange ong∙atgipa a∙gilsak papchi ong∙siatako man∙aha.

Adam aro Hobani papni a∙sel Isolni ia a∙gilsakna miksongsoanirang dingtangatako man∙aha. Isol a∙gilsakko dakna skangan, uamang pap ka∙ode Ua mandeko jokatna chanchisamsoaha. Da∙o, Isol Uni chanchisogiminko kamchi dakmesokaha.

`Aba. 3:9–15 ko poraibo. Adam aro Hoba pap ka∙ani ja∙mano Isol uamangna mai kattako aganchengaha? Isolni kattarangara maina inditan bilakgipa ong∙a? Uarangara an∙ching Isolni gimin maiko skia?`

Bebeko agangenchimode, Adam aro Hobani dongnuram biapko Isol u∙iachim. Isolni uamangko na∙simang bano ine sing∙ania dingtangmanchae miksonga gnang sing∙aha. Uamangni papara inditan namgijagipa ong∙aha ine Adam aro Hoba ma∙sina nanga. Mandeni kosako Satanni sason ka∙aniko Isolba bon∙atna skaaha. Uni gimin Isol Uni mandeni nokdangko jokatna chanchisogiminko Adam aro Hoba baksa sualrimaha (Aba. 3:14,15 ko poraibo). Uni chanchisogiminara maiachim? Isol an∙chingko an∙tangona rimbapile tom∙tomaniko dakna gita Kristoko watataha (2 Kor. 5:18).

Adam aro Hobani pap ka∙na skang, Isolni uamangko re∙ange bichal ka∙aniko aro Uni uamangna jokatna ku∙rachakaniko na∙a nikama? Isol Adamko indake sing∙aha, “na∙a bao”(Aba. 3:9), iano an∙chingna minggni chanchina nangchongmotaniko mesoka. (1) An∙ching gimagimin papirang ong∙a. (2) An∙ching saoba saksani jokataniko nanga. Isolan saksa gimagimin papirangko re∙ange am∙sandigipa ong∙a. Ua an∙chingko am∙aha, maina Ua an∙chingko jokatna aro an∙ching baksa ripeng ong∙na skaaha.

`Isol da∙alonaba an∙chingko “na∙ara bao ine sing∙kuenga?” Ia indake sing∙aniara nang∙na mai orto ong∙skaa? Na∙ara Isolna maidake aganchakgenchim?`