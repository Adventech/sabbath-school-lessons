---
title:  An∙ching Baksa Apsan Ong∙gipa Isol
date:   03/10/2023
---

Isolni miksonganiara papirangko jokatnan ong∙a ine an∙chingna Niam Gitchamo mesoka. Isol Israelrangko Uni manderang dake basee ra∙aha aro indake Uni miksongsoaniko aro Uni ka∙saaniko gipin manderangna skichina ge∙etaha. Isolni pilak daksogimin kamrangara Uni papirangko jokatna daksamsoanian ong∙achim. Isol Uni dingtangmancha Nama Kattako ra∙anggipa Isaiana indake aganaha, “Skangonin ong∙giparangko gisik ra∙bo, maina Anga Isol ong∙a aro sakgipin dongja, (Anga) Isol aro ang gita darangba dongja ….. Angni ku∙pattianirang mangrake donggen aro angni pilak namnikako dakgen ine agangipa” (Isaia 46:9, 10). Niam Gitalo, Edeno ku∙rachakgipasan mangmang ong∙aigipa (Aba. 3:15) da∙ode ua ku∙rachaksoaniara be∙en pilaha: uan Jisu ong∙a.

`Mati 1:18–23 rango, Gitelni sa∙gre Josephna mikjumango, Mariam dingtangmanchagipa bi∙sako ba∙gen ine aganaha. Ia golpoara da∙alo an∙chingna Isolni gimin maia nangchongmotako agana?`

Immanuelni ortode “Isol ching baksa” ine ong∙a. Agisio, Isol Uni manderang baksa Rongtalgipa Torom Tambuo dongrimaha. Da∙ode Isolara, Nazarethni Jisuni bimango uamang baksa dongrimskaaha. Jisuni ia a∙gilsakona re∙baanira Isolni an∙ching baksa dongrimangkuna sikuenga ine mesokani ong∙a. Jisu, Isolni Depanteara chu∙gimik mandean anga ong∙a aro chu∙gimikan Isolba ong∙a. Jisu indake agana, “Angan rama, aro bebe, aro janggi. Angko re∙jaode pilakba Pagipaona re∙ja” (Johan 14:6).

`Jisuan Isol ong∙achim. Ua mande pil∙e an∙ching baksa dongaha. Uni mandeni bimango ong∙e atchianiara Isolni an∙chingko jokatna kam ka∙anio maiko an∙chingna skia? Nangni aganchakanina Johan 1:14–18 ko poraibo.`

Isolara Jisuo ong∙achim. Isolara Jisuni bimango ong∙skae Uni dedrangni be∙en bimang baksa dongskaaha. Jisuara saksakamkam Pagipani Depante ong∙achim. “Aro Ua Katta be∙en pil∙aha, aro ka∙sara aro bebean gape an∙chingni gisepo dongaha” (Johan 1:14). Niam Gitchamo Isolni dakgimin pilak ku∙rachakanirangkon Jisu maniaha. Jisu chang∙saode an∙ching baksa donggen ineba Isol ku∙rachaksoaha. Uni gimin, Jisu indaken ong∙bebeha. Jisu an∙ching gita ong∙bebeaha. Jisu Isol ong∙e mandeni bimango dongaha. Isol Jisuni bimango ong∙e an∙chingko jokatna Uni kamko ka∙angkuaha.

`Isolni an∙chingna ka∙saani gimin chanchie nibo. Jisu Bi∙sa ong∙e atchigenchimoba Ua an∙chingna inditan ka∙saaha. Ua an∙chingoni saksa gita re∙bae an∙ching baksa dongrimaha. Ia ka∙saaniko an∙chingara maidake chanchigenchim?`