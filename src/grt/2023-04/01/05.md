---
title:  An∙ching Baksa Dongangkuna Namnikgipa Isol
date:   04/10/2023
---

Isolni janggiko jokatna chanchisamsoaniko Jisuni janggi tangani aro kamrangchi, dakmesokanirangan nambatgipa ong∙a. Jisu, ia a∙gilsako bilsi gittam jadok kam ka∙angaha. Ia bakandikgipa somoirango, Isolara sawachim aro Uni janggiko jokatna chanchisamsoaniko gipin re∙anggimin bilsirangna bate Isol an∙chingna uarangni gimin bang∙bate mesokaha. Isolko mande nikna man∙jaoba Jisuan Uko chu∙soksrange dakmesokaha. Isolni pilak ka∙sachakani aro bilakani Jisu baksa dongaha. Jensalo Jisu an∙chingna chisolsako siahaon, Isolo tom∙tomamaniko man∙na gita Jisu an∙chingna dakdilaha (Kol. 1:15,19, 20). Ua, uamangna baditan ka∙saaha aro uamangko jokatna skaahachim, uko Isol mandena Jisuchi dakmesokaha. Jisu an∙tangba an∙chingna Uni jokatna kam ka∙ani gimin aganaha: “Maina gimagiminko am∙na aro jokatna Mandeni Depante re∙baaha” (Luk 19:10).

`Johan 3:16 ko namedake poraibo aro Jisuni kattarangni gimin chanchibo. Ia podo Isolni kasaani aro Uni janggiko jokatana chanchisamsoanio mai nangrimani donga?`

Batanggimin somoionin Isolni ku∙rachakanirang gita an∙chingni mikkangchina ka∙donganiba Jisuni janggi tangani bon∙kamgipa antini bakrango chu∙sokaha. Jisu watchangani alaniko maniaha. Ia rongtalgipa salara Isolni Uni manderangko Egypt a∙songoniko rimongkatbaaniko gisik ra∙na gita Jihudi manderangna dakchakani ong∙aha. Watchangani alani somoio, Jisu an∙chingko paponiko jakgitel ong∙atna gita Uni janggiko on∙chakaha. Paul indake sea, “Papko u∙igijagipako ua chingni gimin papigipa dakaha, chinga maikai uo Isolni torom ong∙gen.” (2 Kor. 5:21).

`Mati 28:18–20 ko poraibo, Jisu ia ge∙etaniko Uni sninggiparangna on∙aha. Mai gipin ku∙rachakaniko Jisu uamangna on∙dapaha? Ua ku∙rachakania da∙alo an∙chingni Isolni kamko ka∙anio mai ka∙donganiko an∙chingna on∙a?`

Jisuni sichakania Uni an∙chingko Isolona rimbapilna miksongsamsoanian ong∙a, aro Uni kamara ianon bon∙aiaha ong∙ja. Jisu pap aro siani baksa dakgrikanio cheaha. Indake Isol Jisuna “Salgio aro agilsako darang bilkon angna on∙aha” (Mati 28:18). Maina Jisuan pilakkon sason ka∙gipa ong∙a, Ua, Uni sninggiparangko a∙gilsakni pilak biaprangchikon Una gital ja∙rikgiparangko am∙china ge∙etaha. Aro indake Jisu bil gnanggipa ku∙rachakaniko agandapaha: “Nibo sal chon∙jaskal pangnan anga na∙simang baksa donga” (Mati 28:20), ia ku∙rachakani pangnan na∙simang baksa ong∙enga ine chanchibo.

`“Anga pangnan na∙simang baksa ong∙gen” ine Jisu ku∙rachakaha.” Nang∙ni Isolni kamko ka∙anio na∙ara ia Jisuni ku∙rachakani nang baksa ong∙engama?`