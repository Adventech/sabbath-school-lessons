---
title:  An∙ching Baksa Ong∙pana Sikgipa Isol
date:   02/10/2023
---

`Aba. 17:7; 26:3; aro 28:15 rangko poraibo. Ia odai podrango Isol, Abraham aro uni dedrangna mikkangchina maiko ku∙rachakaha?`

Niam Gitchamni golporango an∙ching Isol aro Uni jokatna kam ka∙samsoaniko nika: Isol da∙alonaba manderangko jokatna jotton ka∙kuenga. Chi dubiani ja∙mano Babel songjinmani manderang damsan biapo songdongna basee ra∙aha. Uamang uano songjinmako rikaha aro chubegipa nokkoba salgi nangchapna am∙pile rikaha. Isol uamangni miksonganiko dontongataha. Ua rikgipa dolrangko saksa sakgipinko ma∙siatgrikatjaha. Rikgiparang uamangni kamko dontonge ua chubegipa songjinmako rikram biaponi chel∙bea biaprangchi re∙angtokaha (Aba. 11:1–9). Ja∙mano Isol Abramko (ja∙mano uko Abraham ine mingaha) Una kam ka∙china baseaha. Isolni miksonganiara Abramna aro uni pilak dedrang sakantinan mikkangchi ia a∙gilsako pattianiko on∙angna ku∙rachakaha (Aba. 12:1–3). Isol, Abraham aro uni mikkangchi ong∙bagnigipa dedrangna bang∙en pattianiko on∙na ku∙rachakaha. Isol bang∙a changrangon uamangna “Anga na∙simangni Isol ong∙gen” ine ku∙rachakaniko dakaha (Aba. 17:7, 8; 26:3; 28:15).

Indake itihasrang re∙angahaon, Josephni janggi tanganiba Egypt a∙songon bon∙aiaha. Isol Josepko, Uni manderangko jokatna gita jakkalaha. Josephni neng∙nikbatsranggipa janggi tangani sal somoirango Gitel un baksa dongaha ine an∙chingna Sastroo agana (Aba. 39:2, 21,23). Ritchani ritcha bilsirangni ja∙mano, Isol Moseko, Egypt a∙songni raja Pharaoona watataha. “Anga nang baksa donggen” ine Isol Mosena ku∙rachakaha (Reo. 3:12). Mose Uni ku∙rachakanio ka∙dongchakaha. Isolni dakchakachi Mose Ibri manderangko jakgitel ong∙china gita Egypt a∙songoniko rimongatbaaha. Isol Uni manderang baksa dongna namnika ine uamangna changni chang mesokaha.

Reo. 29:43, 45 ko poraibo. Isolara Moseko maia mingsa a∙selni gimin bakrao Una rongtalgipa tambuko rikchina aganaha? Isol Uni dedrang baksa dongrimna skaaha. Israelni dedrang baksa Isol namen dongna namnika ine Ua Mosena aganaha. Rongtalgipa torom tambuko rikna miksonganian Isolni Israelrangko jokatna chanchianian mingsa kam ong∙a ine mesoka: aro uan Jisu Kristochi ong∙a. “Boli on∙anirang aro kamalrangni kamrangan ba toromni dilgiparangan Jisuni manderangna sichakaniko aro uamangko jokatna kam ka∙aniko mesoksoa. Kamalrangni kam ka∙aniara Jisu gride mamungba orto dongja.”—Ellen G. White, The Advent Review and Sabbath Herald, December 17, 1872.

`Maia cholrangchi Isolara nang∙ni jangggi tangani bako dongpaa?`