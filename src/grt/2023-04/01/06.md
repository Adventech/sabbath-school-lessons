---
title:  An∙chingko Rimena Re∙banasienggipa Isol
date:   05/10/2023
---

`Johan 14:1–3 ona poraibo. Ia odhai podrango janapgipa kattarangara Sastroni bon∙kamgipa salrango ong∙gnigipa kattarang baksa mai nangrimani donga?`

Jisuni a∙gilsako kam ka∙mitingo, Ua an∙chingna mingsa gamchatbegipa ku∙rachakaniko dakaha. Uan Jisu An∙tangan an∙ching baksa jringjrotna dongkamna ku∙rachakaha. Ian ku∙rachakaniko pattiako man∙na ka∙dongani ine agana. Ia pattianina ka∙donganian Isol an∙chingna badita ka∙saa aro an∙ching baksa dongna skachim, uko mesoka. Jisu indake agana, “Aro Anga re∙ange na∙simangna biapko daksoode indide re∙bapile na∙simangko an∙tangona rimanggen, maikai anga jeo donga na∙simangba unon dongna man∙gen” (Johan 14:3).

Jisu ku∙rachakako rakkigen ine Johan an∙chingna Parape∙ani ki∙tapo aganaha. “Aro anga ua singhasononi gam∙bee indina ku∙rangko knaaha, nibo manderang baksa Isolni dongchakani aro Ua uamang baksa donggen aro Isol An∙tangan uamang baksa ong∙gen aro uamangni Isol ong∙gen” (Para. 21:3).

“Mandeko jokatna Isol Uni kam ka∙aniko matchotgnok. Isolni ka∙sachakanian papna batede bilakbatgipa ong∙a. Ia a∙gilsakde Unin ong∙a ine Satan agana. Isol ia a∙gilsakko Satanoniko ra∙sekgen. . . . Isol gital a∙gilsakko dakgen. Aro indake Isolara ia a∙gilsakko dingtangmancha mandera∙aniko dakgen. Uni jokatgimin manderang baksa songdongna gita Isol ia a∙gilsako Uni nokko dakgen. . . . Jokgiminrang Isol baksa jringjrotna dongkamgen. Isolni rasong uamango teng∙chakgen. Isolni manderang Uko, Uni aiao inmangipa on∙anina mitelgen: Immanuelni ortoara “Isol ching baksa” ong∙a. [Immanuelara Jisuni minggipin bimung ong∙a.]”—Ellen G. White, The Desire of Ages, jak 26.

Ia kosako segimin kattarangko Ellen G. Whiteni seaoniko ra∙aha aro ian mikkangchi jokatako man∙gnigipa manderangna nambegipa mesoksoani ong∙a. Bon∙kame Isolni skanide, Uni jokatgimin Uni dedrang baksa jringjrotna dongkamna skenga. Ia aiao inmangipa chagronganio an∙chingba bako man∙pagen!

**Ia Antini Kamrang**: Ia jagittamo, chinga na∙simangko adita dingtangmanchagipa kamrangko ka∙china mol∙mola. Ia kamrangara na∙simangni janggi tanganio Isolko aro Uni kamrangko nambate ma∙sina dakchakani nambatgipa chol ong∙gen. Aro ua kamrangara na∙simangni Isolni kamko ka∙anio bangbate gisiko nangatani ong∙gen. Kam mingantini gimin chanchina somoiko ra∙bo. Nang∙ni antirikit Sabbath klasso skie ra∙gimin mingantiko sualskana tarie dongbo.

`Kam Ka∙gni #1: Isol nang∙ni ka∙tongko ochina na∙a ia antio Uo bibo. Na∙a Uni kamo bak man∙paengon dakchakaniko man∙na Uo bibo.`

`Kam Ka∙gni #2: Na∙a nang∙ni kam ka∙ram biapo ba songsulo nang∙ni bimung man∙gijagipa mandeko na∙a salantin nikama? Uan mandeni bimungko u∙ina jotton ka∙bo. Ua mandena salanti bi∙chakna a∙bachengbo.`