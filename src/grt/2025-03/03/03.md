---
title:  Rakbegipa A·bachengani
date:   14/07/2025
---

A∙bachengaoni Isol maiko dakna gita aganahachim, Mose uko ma∙sigenchimoba uan altugipa kamde ong·jachim, (beben uni jotton ka·anichi uamangko ua biaponiko re∙ongkatna gita dakchakaha), aro ua bang∙bata changon mikkangchi maia re·baengachim, uko ma∙sisojachim.

`Reo. 5:3–23 rangkoba poraibo. Maia rang∙gitik aganchakanikrangko Mose aro Aaron skanggipa chango, Pharao rajako gronggrikanio serikaniko dakaha?`

Pharao rajaona re·angna skangba, Mose aro Aaron Israelni me·aparangko tomdakate, uamangna Isolni kattarangko aganaha, aro uamangna Isolni chinrangkoba mesokaha, jeni a∙selan Gitelan Israel jatrangko uamangni nokkol itaoniko jakgitel ong·atchongmotgen ine bebera·ataha. Nibo, uamang Isolko skotangtangko choknoke olakkiaha (Reo. 4:29–31). Ka·dongsoanirangde namen dal·aha: maina Isolan Ibri jatrangko bon·chotaode uamangni nokkol ong·aoniko jokatnasiengaha!

Unikode Mose Isolni ge·etani baksa Egyptni rajaona re·angaha, aro uni ja∙manode Israelrangna ong·gnigipa obosta namen namjabataha. Uamangni saknaani namen bariaha, aro uamangni salantio kam ka·anirang namen biljrimbataha aro dabianirang bang∙bataha. Uamangni kosako aratgipa ine matnanganirangko man·tokaha, uamangko namen namgija dake jakkalaha, aro uamangni dangdike on·anirang skangna baten uamangko man∙dikbatataha.

Uamangni dilgiparang namen kusi ong·jaha, aro Mose aro Aaron uamang baksa mikkang chakchak susagrikaniko dakaha aro (an·chingni ja∙mano iarangko nikani gitade) ian Mose baksa uni an·tang manderang baksa bang·a bilsirangna re·bana skangan meligrikgijako mesokani chinba ong·a.

`Reo. 5:21 ko poraibo, aro an·tangko ua biapo donate nibo je, manderangan Mose aro Aaron baksa meligijanirangko dakahachim. Maini gimin uamang maiko uamangna dakaha ine aganaha?`

Iako nikanio namen rakdugaanide ong·ja, maina uamangara Mose baksa gisik sagrikahachim (“Jihova na·simangko nie bichal ka·china,” ine uamang aganaha). Mose uamangko Egyptrangni jakoniko jakgitel ong·atna gita re·baenga inesa uamangara chanchisoengachim, indiba uamangni janggi tanganirangkode Egyptrangni ning∙ao rakbatatanikode chanchisoanian dongjaengachim.

Uni gimin, Egyptrang baksa agangrikaniara, Mose aro Aaronna uamang an·tangtangni manderang baksaan agangrikani gita ong·achim.

`Jensalo meligrikgijanirang baribaon, mondolini dilgiparang baksa agangrikna nang·na maidakgipa minggipin nambatgipa chol aro ramarang gnang, aro maikai chel∙chaksona ba uarangko gelaniko dakna gita man·gen?`