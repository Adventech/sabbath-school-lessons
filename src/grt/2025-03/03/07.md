---
title:  Chanchidapani
date:   18/07/2025
---

Ellen G. Whiteni ki·tap Patriarchs and Prophets oniko “The Plagues of Egypt,” jak 257–265 rangko poraibo.

Niate nibo, maikai baditan ia namgijagipa obostrangoni Moseara a·bachengataniko dakaha aro uni manderang Moseni ja∙man Pharao-o skanggipa changna mol∙molaniko dakaha.

“Raja chanchichipe, Israelrangan ia bobil dakaniko dakaha ine ta∙raken ding∙chaoaha. Kakketgijanian kam grianiona bon∙chotao sokata; uni ja∙mano ua uamangni kamrangna kenbeaniko aro somoirang donggijanirangko nikaha. Aro ua changsatai tochakaniko ra∙taie uamangni nangrimanirangko rakbatataha aro uamangni jakgitel ong·enggipa gisikrangko bnekataha. Ua apsan salon ge·etanirangko on·aha je, uamangni kamrangko baridapatan baksana ka∙namgija ong·atbo aro neng∙nikatbo. Bang∙bata nokrangko ua a·songo rikna gita jakkalgipa itarangara salo rame ran·atgiminrangsa ong·achim; nambatgipa nokni pakmarang uarangchi rikaniko man·achim, aro uni ja∙manode ro·ongrangko mikkango gatdoachim; aro itarangko taritimgipa bang·a nokkolrangchi uarang rikanirangko dakahachim. Me∙gaprangko ratna gita nangachim uarangko a∙sterang baksa brine nongna gita nangachim, uarangko apsan nongbrine donna gita nangachim, ua kamna bang·bea me∙gaprangkoba nangachim; da·ode raja-ara indake ge·etaha je, bang·a me∙gaprangko ra·bae on·aniko man·jawaha; indiba kamko ka∙giparang an·tangtangan an·tangtangna am·na gita nanggen, jekai skango apsan itarangko tarina man·aha gitan, tarina gita nanggenchim.

“Ia ge·etanian Israel jat gimikna ua a·songo dal·bea neng∙nikataniko uamangona ra·baaha. Egypt a·songni kam ka∙timgiparangko skigipa Ibri mandeoniko dilgipa ong·e kamko manderangko nirokna gita donaha, aro ua kamko nirokna donako man·giparangara ua daitoko ra·na gita nanga aro jerangan uamangni ning∙ao donge nokkolni kamrangko ka∙engachim, uamangko draatna gita nangachim. Jensalo rajani ge·etanirang draatako man·ahaon, manderang a·songo iachi uachi dake an·tangtangko a·songo dingtangataniko daktokaha, uamang me∙gaprangko am·ani pal, mini ja∙pangrangkosa chimongskaaha; indiba uamang indake dakanichi uamangna matchotchina gita on·gimin kamko on·na amjawa ine nikahachim. Ua chu∙sokgijanina Ibri jatrangoniko kamko ka∙giparangko nitimchina dongipa manderangkosa ka∙namgija dake dokaniko man·atskaaha.”—Ellen G. White, Patriarchs and Prophets, jak 258.

**Chanchigrikna Sing·anirang:**

`Ua somoirangni gimin chanchiate nibo, Isol nang·ni janggi tanganio nang·ko okamaniko namedake gisik nange chanchiate nibo, jerangkon name dakna gita man·jaengachim, ba jerangkon ka·donge name dake a·bachengatna gita man·jaengachim. Maia skie ra·aniko na·ara ia somoio chagronge nikaoniko an·tangna skie ra·aha?`

`Maikai Isolara nang·ni janggi tanganio bak dongpaachim uko gipinrangnaba agane on·bo jensalo na·a Uni dakchakaniko man·na gita Isolo bi·ahachim ba jensalo na·a uko dakna gita mamungba miksongsoani dongjachim. Jensalo namgijagipa obostarang an·chingna ong·ahaon, haida, ian Isolo ka·donggiparangnaba ong·naba donga ine maikai an·chingara Isolni namanio bebera·na gita man·gen?`

`Na·ara ua mandena maiko agangen jean, “Angade Isolko u·ikuja” ine an·tangko parakachim? Jeba ong·ja maina, toatna gita ua mande indake aganaha ong·ode, uko jegalaniko dakgija maikai aganchakani ramako dakgen, indiba altugipa ong·telaigipa kattarangchi maikai uni janggi tanganina aganchakaniko dakgen? Maiko na·ara uko dakchakna gita dakgenchim ba una Isolko ma∙siataniko dakgenchim aro maina ua mandenara talate on·na gita nangachim aro maini gimin iako dakaniara uamangna nangchongmotgipa ong·a?`