---
title:  Pharaona Isol Gita
date:   17/07/2025
---

`Reo. 6:28–7:7 rangko poraibo. Isolara maikai Moseni jegalaniko ra∙chakaha?`

Isolara An·tangko Jihova ine Mosena mesokahaha, jeni ortoan Uara dingtangmanchagipa aro sepanggipa Isol ong·a, Ua An·tang manderangni Isol ong·a, aro Isol jean nangrimanina ku∙monggrikaniko uamang baksa dakgipaba ong·a.

Ian pangnajolnan dongkamaigipa Isolni, Mosena re·angbo aro Pharaona aganebo ine ge·etaniko on·taigipa ong·a. Mose an·tango ka∙donganigri ong·e, changsatai ua jechakaniko daktaiaha: “Maini gimin Pharaoara angko knachakgen?” Changsatai iano an·ching Moseni an·tangko bamataianikosan nikaia ong·ja, indiba una ia kamko ka·anioni ong·kate katna siktaianiko nikna gita man·a, jekon ua ru·uta somoirangonin nambeen dakbaengahachim.

“Jensalo Isol Moseko Pharaona re·angpilchina ge·etahaon, Mose an·tangni ka∙donggijanirangko mesokaha. Ia kattakon ‘aral sepatayim—ine janapa, jeni ortoan ‘bigil rasota man·gijagipa ku∙chilrang,’ ine ong·a, jekon iano Moseni agananio ku∙sramgijaniko ba to∙ta dake agananiko talatna gita jakalaha (Reo. 6:12, 30)—ian Reo. 4:10 baksa namen apsananga: ‘agananio namen ka∙sinbegipa.’ ”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), jak 205.

Isol An·tangni ka·sachakbeanichi Aaronko Mosena dakchakna gita on·aha. Mose Aarona aganaha, jean ja∙mano jinmani mikkango Pharaona aganskaahachim; unikode, Mose Isolni palo Egyptni rajani mikkango dakmesokaha, aro Aaronara uni katchinikgipa gita dake dakaha.

Ia dakmesokanian katchinikgipani namen nambegipa kamrangko talate on·ani ong·a. Katchinikgipara saksa Isolni palo agane on·timgipa ong·a; uara Isolni agantimgipa mande aro Uni kattarangko manderangna pe·e on·timgipaba ong·a. Jensalo Mose Aaronna aganon, aro uni ja∙mano Aaron uko Pharaona parakaton, Isol katchinikgipa baksa agangrika, jean uni ja∙manode Isolni skianirangko manderangna aganprakatoka. Ian mande baksa agangrikanisan ong·a; ba bang∙bata changrangon indakesa dakrongbataia, katchinikgiparang Isoloniko kattarangko man·soa aro uni ja∙manode uarangko see rakkia.

Maiko uara Pharaoko grongaoniko ka·dongsona gita man·genchim, Isol Mosena pilakon tale agane on·tokaha. Ua uko mikrakataha je, ia nangrikaniara ong·chongmotgen aro ru·utbegen. Gnigipa somoio Isol Moseko mikrakataha je, Pharaoara namen an·tangni chanchianiko ramram dingtangatjawa aro ua an·tangni ka·tongko rakatgen (Reo. 4:21, Reo. 7:3). Jeba ong·ja maina, bon∙chotaode maiba namanichi matchotatgen, maina “Egyptrang ma∙sigen je, Angan Isol ong·chongmota” (Reo. 7:5). Chong∙motan, jajrenganian gapgenchimoba, Isol rasong chaatako man∙china.

`Moseara maiko Isolni uko dakchina gita okamon manigija pa∙sike katna miksongahachim. Jensalo maikoba dakchina Isol an·chingko ge·eton, maidakgipa pa∙sikanirangko an·chingba jakkalna jotton ka·e pa∙sikronga?`