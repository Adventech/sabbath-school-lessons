---
title:  Bigil Rasotgijagipa Ku∙chilrang
date:   16/07/2025
---

Beben, Isolara Mosena bilakbegipa ku∙mikchetaniko on·aha maina Ua iarangko dakchongmotna am·engachim. Moseko gronggipa una ku∙pattiaha, uni ku∙pattianirangara dikdiksanasan dongaiaha, jekon ua an·tangni manderangoniko aganchakanirangko man·aha.

`Reo. 6:9–13 ko poraibo. Ja∙mano mai ong·gen, aro an·ching ia golpooniko duk man∙miting somoio aro an·chingni jotton ka·engmiting somoirango maiko skie ra·na gita man·gen?`

Ibri jatrangara uamangni duk ong·anichi, saknaanichi, aro uamangni rakbegipa nokkolni kamrangko ka·anichi ka·a be∙ataniko man·ahani gimin uamang Moseni kattarangko knatimjaha jerangkon Isol An·tang ku∙mikchete nampilatanirangko chu∙sokatgenchim. Uamangara ru·uta salrangonin ianan sengsoengachim, aro uamangni ka·dongsoanikon chagrongkujaengachim. Maini gimin iara da·alora dingtangaha? Uamangni ka·oksianirang aro ka·donganirang gimaangaha, maina namen ka·a be∙ataniko ong·ataha, aro ong·na amode, uamangni pilak janggi tangani somoirangon, uamangni ka·dongsoanina chong∙mot jokatanikoba nikna gita man·genchim.

Aro da·alo, apsangipa obostao ong·jaengachim. Maiba a∙selrangni gimin neng∙nikaniko man·achim, duk ong·ataniko man·achim, chu∙ongnikgijaniko man·achim, aro Isolni watgalanikoba man·achim.

Jobni golpoko gisik ra·ama? Gitrango Asaph an·tangni namgijagipa manderangni katchaani aro rongtalgiparangni dukko man·arangni gimin sing·na jotton ka·anirang baksa uni niatanirangko nibo. Beben, uni jotton ka·anirangara, Asaphni mingsa nitobegipa bebera·anio kurachakanirangan ong·a: “Indioba anga pangnan Nang baksa donga; Na·a angni jakrako rim·aha. Nang·ni ku∙pattianichi Na·a angko dilgen, Aro ja∙mano angko rasongona ra·chaksogen. Salgio Nang·na agre angni sawa gnang, aro a·gilsako anga Nangna agre pilakkoba man∙na sikja. Angni be·en aro angni ka·tong chu∙sokja; Isolan jringjrotnan angni ka·tongni rong∙brak aro angni pal ong·a” (Git. 73:23–26).

Dingtangmanchagipa itihasrango, Isolara An·tangni manderangna ka·dongatanirangko on·gen, chong∙motan, Ua uamang baksa donggen (Isa. 41:13, Mati. 28:20). Ua uamangna Uni tom∙tomaniko donanga, Uan ka·dimeatanikoba on·a, aro Ua uamangko bilakatani baksa chagronge nikaniko daka (Johan 14:27; Johan 16:33; Philipi. 4:6, 7).

Ia ku∙mikchetgrikani niamrang baksa, chong∙motan, “Aro Anga na·simangko mandetang dakna An·tangna ra·gen, aro Anga na·simangni Isol ong·gen” (Reo. 6:7), Isol An·tangni manderang baksa nangrimna skaniko parape·aha.

`Ia agananirangko chanchiatan baksa niate nibo “Aro Anga na·simangko mandetang dakna An·tangna ra·gen, aro Anga na·simangni Isol ong·gen” (Reo. 6:7). Ia katta bichongrangni nangrimgrikanirang donggenchimoba, maikai iako an·ching sakantiara dingtangmancha jakkalna man·gen, aro maikai ia nangrimanikoara an·chingni salanti janggi tanganio sakkiko on·na gita man·gen? (2 Kor. 6:16 koba nibo)`