---
title:  Isolni Gisikchi Gapata
date:   04/09/2025
---

Torom tambuo dangdike on⸱ani kamrangna tarisamsochina Isol Mosena gimikon talate on⸱aha. Kamalranga kamalni gandingrangko ganchina, indiba kamal dal∙batgipade dingtangmanchagipa ephodko gana (kamal dal∙batgipani ganani) jeon Israelni depanterangni bimungrangko sea donga. Ua chelo gananiko gana, jeon Urim aro Thummim gnangchim aro uni ka⸱tongoba dongna gita nangachim (Reo. 28). Pilak kamalrangan on⸱kanganiko (pakwataniko) man⸱na gita nangchongmota (Reo. 29). Mitam bosturang, jerangko simsake tarisona nanggiparanga, cha∙chat so∙ani ganchi, su∙galchakani basin, rongtalgipa nongani to aro similgipa cha∙chat soani (Reo. 30) ong∙a.

Reo. 31:1–18 rangko poraibo. Torom tambuni chu∙gimikgipa kamrang aro nangchapchapgipa kamrangko tarisamsoe aro nitobee aro krabee rikchina maia dingtangmanchagipa dakchakaniko Isolara on⸱ahachim? Sastroo skanggipa changna Isol An⸱tangni Gisikchi mandeko gapataniko poraina man⸱aha. Maiko uara miksongachim? Torom tambuo Bezalelara sapbee kam⸱ka∙china bilakdapatniko man⸱aha. Gitalgipa changa sapanirangko, u∙iningani ma∙sianiko, aro jakchi kam ka⸱na changgipa sapgipa u∙ianiba gnang jekon nangbeengachim ua iarangchi gapatako man⸱aha. Una agreba Isol Aholiab aro bang∙a gipinrang jemangan jakchi ka⸱na sapgipa changgipa manderangnaba ia kamo dakchakchina apsan Gisikko on⸱aha.

Ia pilak changa sapanini gisepo, Gitelan uamangko rongtalatgipa ong⸱a ine Isol aro manderangni gisepo chin gita Neng⸱takani salko onaha. Brigipa ge⸱etaniko man∙iania rongtalatani baksa nangrimani donga ine miksongani ong⸱a. Ezekiel ja∙mano indine paraka, “ ‘Uamangko rongtalatgipara Anga Jihovan ine uamang u∙ichina ine, angni aro uamangni gisepo chin ong∙china Anga uamangna an∙tangni neng∙takani salrangko on⸱aba on⸱aha’ ” (Ezek. 20:12).

Neng∙takani salara Gitelko an⸱chingni Ong⸱atgipa Nokgipa, Piokgipa, aro Isol mangmang ong⸱aija ine gisik ra⸱ataniko daka (Aba. 2:2, 3), (Deut. 5:15; Mark 2:27, 28) indiba Ua Rongtalsrangipaba ong⸱a. Ua manderangko bimang dingtang dake ong⸱ata; Uni Gisik aro Kattachi, uamang ka⸱saanio, alnamanio, an⸱tangna gitan ka⸱saanio aro kema ka⸱ningani bewalo teng∙chakgipa ong⸱china gita dalroroata.

Chubatgipa Isolni Mosena on⸱ania Ge⸱eta Mingchikkung ong⸱a (Reo 31:18). Isol An⸱tangan seaha aro rong∙pleng dotgnio niam ming chikkungko on⸱aha (Aba. 31:18, Deut. 9:9–11). Ia rong∙pleng dotgniko torom tambuni Rongtalbatsranggipa dringosa donaha aro niam sundukni ning∙o pap kema watramni ka∙magipao donaha (Reo. 25:21).

`“Pap kema watram” ingipa kattara Ibri ku⸱sikoni ong⸱baa jeni japang miksongania “nangrimpilatani” ine ong⸱a. Maini gimin “pap kema watramara” Isolni Niamni kosako srongatna ba nangrimpilatna gita nangachim? Maia ka⸱donganiko ia chong∙mot obostaoniko anchinga nina gita nangengachim?`