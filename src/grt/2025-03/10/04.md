---
title:  Manina Bilko On⸱ani
date:   02/09/2025
---

`Ezek. 36:26–28 ko poraibo. Maidake an⸱chingni janggi tanganio manigipa (niamna bamgipa) ong⸱baa?`

Obosta chang gittamon, Israelrang Isolko manigen ine gisik nangbee parakaniko dakahachim (Reo. 19:8; Reo. 24:3, 7). Sastroo mande jatko bilgrigipa, bnekgipa aro paparigipa ong⸱a ine skianiko dakgenchimoba katta manianiara gamchatgipa ong⸱chongmota ine parakaha. Ia kakketgipa obostako gitchambegipa Israelni itihaschisan parakaijaha indiba Uni pilak manderangni itihaschiba parakaniko dakaha.

Indide, maidake an⸱chinga Isolko kakkete ja∙rikgipa ong⸱baskana man⸱gen?

Namgipa koborde, jeko Isol ge⸱etaha, uko maniatna Ua an⸱chingko bilakata. Ia dakchakaniara an⸱chingni ning∙aoni ong⸱ja indiba a⸱palonisa re⸱baa, Isol jeko dabia uko manichina Ua an⸱chingko bilakata. Ian Uni kam ong⸱a. Ezek. 36:26, 27 o, ua Isolni kattani mongsonggipako kan∙dike tale agangopaha. Ezekiel katchinikgipa ia kattani gimin ua namen talataha. Isolsan ka⸱tongko dingtangatna gita man⸱a aro Ua an⸱chingni ro⸱ongni ka⸱tongko galate be⸱enni chanchininggipa ka⸱tongko bodolatskaaha. Jedake Joshua an⸱tangni manderangko gisik ra∙ataniko dakaha: “ ‘Na∙simang Jihovako manina amjawa’ ” (Josh. 24:19).

Isolko ja∙rikgipa ong⸱na gita an⸱ching baseaniko dakna man⸱gen; ian an⸱chingni kam ong⸱a. An⸱ching baseaniko dakna gita nanga, an⸱ching mingprakprakon Una bame on⸱na basena nanga. Maina an⸱chingara Una dangdike on⸱panaba an⸱chingo bil dongja. Indiba Isolna an⸱chingni bilgrianiko on⸱genchimode, Ua an⸱chingko bilakatgen. Paul indine agana: “Maina jensalo anga bilgria, unsalo anga bilaka” (2 Kor. 12:10).

Ezek. 36:24–30 podrango, “Anga” ine agangipa kattako namedake nibo: Isolan chimonga, rongtalata, ra⸱galata, on⸱a, donata, aro Ua nang∙ko Uni niamko simsakbee manichina bilakata. Maiko Ua dakenga uko na⸱aba dakgipa ong⸱pagen. Ua nang baksa chapchap ka∙rim nangrimgen, aro Un baksa na∙a chapchap nangrimahaon, Uni je dakengania nang∙ni dakani ong⸱gen. Isolni aro nang∙ni nangrimani namen mangrakgipa, bilakgipa aro katchabegipa ong⸱gen.

Aro changsatai, ia kattao gisiko nangatbeanide Isolni maiko dakenganio ong⸱enga. Sastroni gita chong∙motgipa pe∙aniara indake ong⸱a: “Angni Gisikko nang∙o on⸱gen, aro Na∙a angni sea niamrango re∙rurachina aro angni niamrangko rakkichina aro na∙a uko dakgen.” Isol manderangko manichina ge∙eta aro indake ge∙etaniko manichina bilko on⸱a. Maiko Isol an⸱tangni manderangoniko dabia, Ua pangnan uko manichina dakchaka. Maniania Isolni ka⸱sae on⸱ani ong⸱a, (an⸱chingni kam ba chusokgipa ong⸱ani gimin ong⸱ja). Jedake bebera⸱achi toromi ine chanani aro janggi jokaniba Uni ka⸱sae on⸱anisa ong⸱paa (Phil. 2:13).

`Katta manina gita bilko on⸱na an⸱chingna ku⸱rachakani dongahaoba, maina an⸱chingara altuabee jeoba papo ga⸱akna man⸱a?`