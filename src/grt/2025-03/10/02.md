---
title:  Ki⸱tap aro An⸱chi
date:   31/08/2025
---

`Reo. 24:1–8 ko poraibo. Maidake Isolni Kattako poraianichi aro an⸱chichi satkikianiara Songgigrikanio Isol aro uni manderangni gisepo ra⸱chakaniko ra⸱baa?`

Sastroni Tangkamgipa Isolara nangrimaniko dakgipa Isol ong⸱a. An⸱chingni Gitelni gamchatgipa gunara ua bostu ongja ba chanchirimna nanggipa kattaba ong⸱ja indiba bimang gnanggipa ong∙a. Uni gimin Isol manderangna gisik nange knatimaniko daka aro uni dal∙gipa miksongania manderang baksa nangrimaniko rikanian ong⸱a. Indake ong⸱genchimoba, je Isolan ka⸱sara ong⸱a, uan nangrimaniko dakna gisik nanggipa Isol ong⸱a, aro nangrimani gride maikai ka⸱saani dongna gita man⸱gen?

Jisu indine aganaha: “ ‘Aro Anga a∙aoni chuatako man∙ode Anga pilak mandekon An∙tangona salgen’ ” (Johan 12:32). Isolara an⸱chingni cholon bewalni niamrang, bebegipa skianirang ba kam ka∙anirangosan gisik nanggaigija indiba pilakna baten bimang chongchong ning⸱tugipa nangrimaniko an⸱ching baksa dakna gita Ua ska. Ong⸱atchengani bakgnion (Aba. 1, 2) nangrimani giminan ong⸱a: Isol baksa kosakchinigipa nangrimaniko dakani aro gnigipao, mandeska baksa nangrimaniko dakani ong∙a (jik se ra⸱grikani).

Isol an⸱tangni manderang baksa dingtangmanchagipa nangrimaniko man⸱na sikbeani gimin Sinai a⸱brio songgigrikaniko ra⸱chakaniko bilakdapataha. Maniani salo manderang Isolni pilak dabianiko dakgen aro manigen ine changgnina chrochro a⸱bokaha. “Jihovani pilak agangiminrangko chinga dakgen, ine uamang ku⸱cholsan intokaha (Reo. 24:3). Uamang gisiko namnike aganoba, indiba uamang an⸱tangtangni gisikni bnekaniko aro bilgrianiko u∙ijachim. Songgigrikani an⸱chiko manderangni kosako satkikidapachim, Kristoni namani a⸱selsa Israelara Isolni ge⸱etaniko manina gita man⸱aha. An⸱ching mande jatni dakbewala namen bilgribegipa, nom∙gipa aro chu⸱gimikan paparigipa ong⸱a ine an⸱ching ra⸱chakna sikja. Namgijako dakna skania an⸱chingode atchikapa. Namako dakna an⸱chingna a⸱palonigipa dakchakaniko nanga, dakchakani kosakonisan re⸱baa, Isolni ka⸱sachakani biloni, Uni Kattaoni aro Gisik Rongtalgipaoni re∙baa. Aro iarang gimiko galatomangba, namgijani an⸱chingona altue re⸱bakuna man⸱aia, ong⸱jama?

Uni gimin Sinaio Isol baksa ning⸱tugipa nangrimaniko dakania manderangna namen nangchong⸱motgipa ong⸱aha gitan da⸱aloba an⸱chingnaba apsandaken ong⸱a.

`“Jihovani pilak agangiminrangko chinga dakgen” (Reo. 24:3). Badita changna na⸱aba ua apsankon aganahachim, chu⸱sokgija ong⸱ahama? Mai dakachisan mangmang namataniko ra∙bana man⸱gen?`