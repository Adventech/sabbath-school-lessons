---
title:  Sawa Pharaoni Ka·tongko Rakataha?
date:   21/07/2025
---

`Reo. 7:3, 13, 14, 22 rangko poraibo. Maikai ia podrangko ma∙sina gita man·gen?`

Changbonga somoirangna kingking Reongkata ki∙tapo Pharaoara an·tangni ka·tongko Isolna rakataha ine serika (Reo. 4:21; Reo. 7:3; Reo. 9:12; Reo. 10:1, 20, 27; Reo. 11:10; Reo. 14:4, 8; aro Rom. 9:17, 18 koba nibo). Gipin chang skunade Pharao an·tangni ka·tongko rakataha ine agana (Reo. 7:13, 14, 22; Reo. 8:15, 19, 32; Reo. 9:7, 34, 35).

Sawa rajani ka·tongko rakataha, Isolma, Pharao an·tangsama?

Ia Reongkata ki∙tapni dingtangmanchagipa mingchikkung sabisini golpoara, pilak skanggipa mingbonga sabisirangnade, Pharao an·tangan ka·tongtangko rakatahachim. Uni gimin, ua an·tangni ka·tongko rakataha. Jeba ong·china, Sastroni podrango janapa je, Isol Pharaoni ka·tongko dokgipa sabisionide rakatskaaha (Reo. 9:12). Iarang pilakan indake miksonga je, Isol Pharaoni basee ra·ani bilrang ba pangchakanirangko bilakdapataha, jekon Isol Mosena Ua uarangko dakgen ine agansamsoahachim (Reo. 4:21).

Minggipin kattarangchi agangenchim ong·ode, Isolni sabisirangko dakchakna Pharaona watatanirangara gisik pil·atna gita ong·achim aro uko andalani aro uni gisiko jajaanirangko jakgitel ong·atanisa ong·achim. Isol mamung saloba Pharaoni ka·tongo gital namgijako ong·atjaha; batesa, Pharao an·tangni namgija dakna draaniko Ua una jakgitele dakchina on·aha. Ua uko Isolni ka·saae simsakaoniko watgalaha aro uko uni namgijarangon galchipsrangaha (Rom. 1:24–32 ko nibo).

Pharao an·tangna basee ra·ani chol gnangchim, ua namako basee ra·naba ba Isolko bobil daknaba chol gnangchim, aro ua bobil dakna gita basee ra·askaaha.

Chong∙motan ia lessonrango ma∙sie ra·ani gitade, an·chingara ong·a aro ong·gijaniko, nama aro namgijaniko, katta maniani ba katta manigijaniko basee ra·na gita bilko on·mananiko man·aha. Luciferara salgionin, Adam aro Hobako Eden Bario, Pharaoko Egypto, aro da·alo an·chingko, je biapo an·ching donggenchimoba, an·ching janggi jokaniko ba sianiko baseaniko dakatkuenga (Deut. 30:19).

Ian toe agananisan ong∙aia: chanchiate nibo je, butter aro a∙steko salni ding·anio apsan donaha. Butterara jronganga indiba a∙stede rakbatskara. Salni ding·aniara ua minggni bosturangnan apsanan ong·aiachim, indiba uano ding·ani a∙sel minggni dingtang dingtang ong·nirangko nika, aro minggni dingtang dingtang bimangona sokanga. Ia ong·a obostara bosturango pangchaka. Ia Pharaoni obostaoba apsanan ong·ea, saoba aganaba donga je, uni Isolna aro an·tangni manderangna maidakgipa cholon bewalrang gnangchim, unano pangchakea.

`Maidakgipa jakgitele basee ra·aniko na·ara salgipino dakgenchim aro maini gimin? Na·a chong∙motgipa basee ra·aniko ma∙sigenchim ong·ode, maikai na·ara an·tangko una tarisamsogenchim?`