---
title:  Chap, Jillanirang, aro Girotrang
date:   23/07/2025
---

`Reo. 8:20–9:12 rangko poraibo. Jeba ong∙ja maina, iano serikanio, Isolni bil inditan dal·begipa ong∙a ine mesokaniko man∙genchimoba aro rongtalgenchimoba, manderangara Uko jegalna gita jakgitelen man∙kuaiachim ine maia skianiko man·a?`

Egyptrangni isol Uatchit-ara chaprangni isol aro sosigipa biaprango aro samsiarigipa biaprangosa dongachim. Khepri miteara (Salni nabaani, ong·atani, aro atchitaiani isol) ong·achim, aro uko rokomsa jo·ong, chong∙motan, scarab beetle minggipani jo∙ongni sko gita dakgipa bimangchi talata. Ia “isolrang” ara Israelrangni tanggipa Isolchi amchepanirangko man·aha. Ia serikanio (Reo. 8:20–24), jensalo Egyptni manderang neng∙nikaniko man·engachim, Ibri manderangde chel∙chakaniko man∙skaaha. Beben, mikkangchiba mamung sabisirangba uamangko neng∙nikatjaha.

Changsatai, iarang pilakon Isolsa Pharaoko ma∙siatna gita nangnikahachim, “Maikai a·gilsakni gisepo Angan Jihova ine na·a u·ina man·gen” (Reo. 8:22).

Indake, Pharao ku∙monggrikna a·bachengaha. Beben, neng∙nikanirang bang∙baroroaha. Ua Israelrangko uamangni Isolko olakkina aro Una boli on·anirangko dakchina on∙aha, indiba uarang pilakon Egypt a·songosa dakaniko nangnikaiachim (Reo. 8:25). Uni nangnikaniko mamung saloba uano dakna gita man·jawachim maina badiaba matburungrangkode Egypt manderang dingtangmanchae rongtala ine chanachim, aro uarangko boli on·ode Ibrirangko bobil dake ro·ong gotatgenchim. Una agreba, ian Isolni Israelrangna miksongsoanide ong·jachim.

Ua somoio, minggipin sabisiara (Reo. 9:1–7) matburungrango ga·akdapaha. Hathor, jean Egyptrangni ka·saani aro chelchakani miterang, ong∙a, matchuni skoni bimangchi mesokaha. Skangni Egypt manderanga matchu bipani mite Apis-koba namen mingsinga aro namen dal·e ra·achim. Una agreba, jensalo Egypt manderangni jilgipa matburungrang sitokahaon, ia bongagipa sabisio, ia miterangkoba amchepaha.

Ia dokgipa sabisio (Reo. 9:8–12), chu∙gimikan Isis, an·sengatgipa, montol dakgipa, aro gisik gnanganiko ong·atgipa isol amchepako man·srangaha. An·ching iarangkoba nika je, Sekhmet miterangkoba amaha (dakgrikani miterang aro sabisiko giproroatgipa isol), aro Imhotep (sambolni aro an·sengatani isol). Uarang an·tangtangko olakkigiparangko naljokatna gita amjaha. Rakbeen, da·alo montol dakgipamangba aro peleki dakgipa, uamangba saknaanirangko man·tokaha je, uamangara bichal ka∙ram kuturiona re·banan man·jaha, ia mesokanian uamang salgi aro a·gilsakko Ong·atgipani kosako bobil dakna gita bilgri ong∙a ine mesoka.

Skanggipa changna, ia sabisi mingchikkungni golpoo, ia podo indake agana, “Isol Pharaoni ka·tongko rakataha” (Reo. 9:12). Indioba, ia kattaranga jajaataniko on·a. Jensalo ia chu∙gimik katta bichongrangko ma∙siosa, iako parape·a je, an·ching Uko jechaktaitaiani a∙sel Isolara an·chingna namgijani biterangko cha∙totna on·gen.

`Pharaoni neng∙nikaniara chanchina neng·anide ong·jachim; uo chu∙gimikan basee ra·aniko dakna gita kakketgipa sakkirangba gnangchim. Indiba, uni neng∙nikanide ian, uni ka·tongsa ong·achim. Maini gimin an·chingara an·chingni ka·tongrangko chel∙chakna nangachim, iara an·chingna maiko agana?`