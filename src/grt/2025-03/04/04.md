---
title:  Skanggipa Minggittam Sabisirang
date:   22/07/2025
---

Egyptni mingchikkung sabisirangara Egyptni manderangna miksongede ong·jachim indiba uamangni isolrangnasachim. Pilak sabisirangan uarangoni ge∙prakko nangchakeahachim.

`Reo. 7:14–8:19 rangko poraibo. Ia sabisirango maia a∙selrang ong·aha?`

Isolni Mosena ge·etgimin gita, Pharao baksa agangrikaniara namen man∙dikbegipa aro ian ong·na ampilgijagipa ong·achim (Reo. 7:14). Jeba ong·ja maina, Isol an·tangko Pharaona aro Egypt a·songni manderangna parape·na gita nangnikaha. Uni gimin, Ua indake uamang baksa agangrikna chanchiaha jekon uamaang ma∙sina gita man·genchim. Aroba Ibri manderangnade ia mikkangchakgrikaniara namgnisa ong·genchim maina uamangara ia uamangni Isolni gimin skie ra·na gita man·gnokchim.

Skanggipa sabisiara Nile chibimani isol, Hapi-ko miksonge nisiaha (Reo. 7:17–25). Egypt a·songo janggi tanganinade chu∙gimikan Nile chibimaosa pangchakaniko dakachim. Jeon chi gnang, uanon janggi tanganiba gnang. Chiara janggi tanganina mongsonggipa bak ong·achim, uni gimin ukon uamangni isol Hapi ine dakaha aro uamang ukon olakkiachim maina uan janggiko on·gipa ine uamang chanachim.

Beben, tanggipa Isol mangmangsan janggini Nokgipade ong·aiachim, Uan pilakko ong·atgipa ong·a, uarangara chi aro cha·anirangkoba man·chapa (Aba. 1:1, 2, 20–22; Git. 104:27, 28; Git. 136:25; Johan 11:25; Johan 14:6). Chirangni an·chiona pil∙angani miksonganiara janggini sianiona pil∙anganiko miksongani ong·a. Hapi-ara mamung dakeba janggiko on·na aro chel∙chakna man·gipa ong·ja. Iarang gimikan Isolni bilchi mangmangsan dakna gita amaigenchim.

Unikode Isol Pharaona gipin cholko on·angkuaha. Ia somoiode beng∙blokni miterang, Heqet, bakbakan nangchakeaniko man·skaaha (Reo. 8:1–15). Janggiko on·ani pal, Nile chibimaara beng∙blokrangkosa ong∙katatskaaha, jenan Egyptni manderang kenachim, namnikjachim, aro mitchinikachim. Uamang uarangko uamangoniko ra·angpilaniko nangnikaha. Jensalo ia sabisiko tiktak somoio ra·angpile mesokaniara, Isolni bilchi ia sabisiko uamangna ra·baaniko miksonga.

Gittamgipa sabisian kan∙dikbatgipa serikarangoni ong·a (Reo. 8:16–19). Iano jo·ongni bakrangko janapaniara, (Ibri ku∙siko Kinnim ine janapa) chong∙motan iako namedakede rongtalbee ma∙sija (susamrang, ganggurang, tikrang, ru∙dat ba diparang ong·naba gnangma?) Ian uamangni mite Geb-ni kosako bakbak ra·bagipa ong·a, jekon Egypt manderang a·ani mite ine chanachim. A·ani adimuoniko ong∙katatataha (Ian Sastroo ong·atani golpoo nangchakea), Isol uamangona susamrangko ra·baaha, jean a·song gimikchinan gipangaha. Uamang ia aiao inmanpilgipa kamrangko daksningpana man·jae (maina Isol mangmangsan janggiko ong·atna man·aigipa ong·achim), montol dakgiparang indake aganaha, “Ian Isolni jaksisa ong·a” (Reo. 8:19). Jegita ong·omangba, Pharao jechakuna gitan mangsongaha.

`Chanchiate nibo je, baditan Pharaoni ka·tongara rakataniko man·ahachim. Dongdikpilgija jringnan Isolni agananiko jechakaniara namjabataniko ong·atakosa man·aia. An·ching sakantinan maidakgipa skie on·aniko ia lessonrango Isolni agananio an·tangko dingtangatgija jegalgipani gimin skia man·a?`