---
title:  Ibri An·nigipa Me·chikrang
date:   01/07/2025
---

A·bachengani skianirangko bebe ong·a ine chanchichenggijade Re·ongkatani ki·tapko ma·sina man·jawa. Jihudirang Egyptchina jitangaha, aro, silroroani aro tom·tomani bang·gija somoini ja·manon uamang nokkol itako man·aha.

Indiba uamangko galchipaha ine nikgenchimoba, Isol An·tangni manderangko uamangni neng·nikanirango galchipjaha. Jajaani grian bang·bata Ibri manderangara uamangni indake a·sel ong∙e mikkangchakanio ka·donggija ong·aha. Indiomangba, duk saknabeani somoiode, Isol Uni bilakbegipa jakpongchi dakchakna re·baronga. An·chingni Gitel an·tangni ja·rikgiparangko ka·dongata: “Aro duk man·ani salo Ango bi·bo, aro Anga nang·ko jokatgen, aro na·a Angko rasong chaatgen” (Git. 50:15).

`Reo. 1:9–21 ona poraibo. Kakketgipa an·nigipa me·chikmarangko mai nangchongmotgipako dakataha, aro maini gimin uamangara ithaso gisik ra·atako man·aha?`

Re·ongkatani ki·tapo darang Pharaoni bimungba dongjachim. Uamangara “Pharao” ni uphadikosan ra·a, jeni ortoan “raja” ine ong∙a. Pharaoan a·gilsakode isol saksa ong·a ine Egyptrangara bebera·achim, isol Ra (ba Osiris ba Horus) ni depante ong∙a. Ra-koan Egyptrangni dal·batsranggipa mite ine chanachim, uan salni mite ong∙a.

Indioba pilak uni bilko minggija, ia “mite” ara ia an·nigipa me·chikrangko uamangni bebera·aoni re∙ekatna man·jachim. Bebeko agangenchimode, bimunggrigipa Pharaoni bikpile, sakgni an·nigipa me·chikrangko jeni bimungrangkon Shiphrah aro Puah minga ine mingachim (Reo. 1:15); uamangara namen mandera·ako man·achim maina uamangara Isolna kenachim. Pharaohni namgija ge·etani uamango jajrengatjachim maina uamangara a·gilsakni sason ka·gipani ge·etanina batede Isolko mandera·achim (Wat. 5:29 koba nibo). Indake, Isol uamangna aro uamangni dal·gipa nokdangrang baksa pattiaha. Kakketanina baditan bil gnanggipa skiani ong∙a. Ia me·chikmarang, Isolni gimin bang·gijakosan u·igenchimoba, maia ong·achim, uko mangmangsan u·iaigija indiba maia kakket ong·achim, uko dakna basee ra·aha.

Jensalo Pharao uni namgija dakna mangsongani chu·sokgijako nikahaon, pilak me·a bi·sa Ibrirangna atchigipa batgitchakrangko so·otchina ua Egyptrangko ge·etaha. Uamangko Nile Chibimao galna nangachim, Hapi-na on·na, chong∙motan, Nile-ni isol, aro jean a·sal gnangani isolba ong·achim, una boli on∙na nangachim. (Jihudi ong·anina so·otako man·ani ian skanggipa changna serikani ong·achim). Siani hukumko on·ani mangsongania Ibrirangko bamatna, pilak me·asani deritchurangko bon·kimitatna, aro me·chikrangkoa Egyptni jato chapatna uni miksongani ong·achim, indake Ibrirang uni a∙songna kenaniko ra∙baaha ine Pharaoni bebera·aniko bon∙atna uni miksongachim.

`An·nigipa me·chikranga kakketko dakna u·iaiasan ong·aijaha, indiba uamang uko dakaba dakachim. Iano an·chingna maia skie ra∙ani katta donga?`