---
title:  Itihaso Golponi Ja∙pang
date:   30/06/2025
---

Jensalo Jakobni nokdang Kanaano akal karap ong·aniko chagrongani ja·mano Egypt a·songona sokbakbaahachim (Aba. 46), Egyptrangna Jakobni pilak kamrangko dakani a·sel Egyptni raja Ibrirangni namgipa ripeng ong·ahachim.

“Aro Pharao Josephko intaiaha, Nibo, anga Egypy a·song gimikni kosako nang·ko donaha. Aro Pharao an·tangni jakoni an·tangni mohorni jakstemko oke Josephni jako uko pataha; aro se·enchipchip kildingni cholako ganate, uni gitoko sonani silitingko pataha. Aro ua an·tangni dingtang gario uko gakatataha; unon uamang una skang skang re·e chrike, ja·sku dipanbo ine aganangaha; uandake ua Egypt a·song gimikni kosako uko donaha.” (Aba. 41:41–43).

`Indakgipa namgijagipa a·bachengani ja·mano Josephni Egypt a·songo aiao inmangipa chu·sokaniara maini a·sel ong·achim? (Aba. 37:26–28 aro Aba. 39:2, 21 rangko poraibo).`

Josephni golpona itihasni gita batanggigipa somoio indake ong·naba donga: Reo. 1:8 o gitalgipa sason ka·gipa, “jean Josephko u·ijachim,” uan Ahmose ong·a (1580–1546 bc). Sakgipin re·baaha, Amenhotep I (1546– 1532 bc), je sason ka·gipaan Israelrangko kenataha aro uamangko sinjetaha. Ja·mano Thutmose I (1532–1514 bc) pilak Ibri me·a bi·sarangko so∙otchina hukumko on·aha. Uni demechik Hatshepsut (1504–1482 bc) rani ong·achim jean Moseko an∙tangni depante ong·china deragataha. Pharaoh Thutmose III (1504–1450 bc), jean adita somoiona Hatshepsut baksa apsan sason ka·a, uan Re·ongkatani pharaoh ong·achim.

Nambatsranggipa channani gitade Re·ongkatani March ja 1450 bc o ong·aha (iako nibo, William H. Shea, “Exodus, Date of the,” The International Standard Bible Encyclopedia, edited by Geoffrey W. Bromiley et al., vol. 2 [Grand Rapids, MI: William B. Eerdmans, 1982], jak 230–238). Re·ongkatani somoioko u·ina gita ia Sastroni podrangko poraibo: Aba.15:13–16; Reo.12:40, 41; Bichal. 11:26; aro 1 Raja. 6:1 (Wat.7:6; Gal. 3:16, 17 koba nibo).

Re·ongkatani skanggipa odhaio, Josephni somoioni, chong∙motan, jensalo uni pagipa Jakob nokdang gimik baksa Egyptona napaha, Pharaoni so∙otna hukum on·aona kingking gimikko man·gopa. Tiktak bilsirangni gimin adita chanchiani dongoba, uara maia ong·achim, gipin a·songo Uni manderang nokkol itako man·omangba Gitelara uamangko gualjaha.

Ian, Egypto Ibrirangni gimin bang·a sulsul aganomangba ua somoio donnuen dongengkua, da·onade (1 Kor. 13:12 ko nibo), Isolni cholonko parape·ani ia ki·tapni jakrang gita teng·sukuenga, jekai Sastro gimikon dakachim. An·ching indake ma·sina man·a je, baditan namgijanirara ong∙genchimoba, Isol pangnan donga, aro an·ching an·tangtango jedakgipa namgijagipa obostarangko man·genchimoba, an·ching Isolo ka·dongna man·a.