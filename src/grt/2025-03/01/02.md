---
title:  Isolni Manderang Egypto
date:   29/06/2025
---

Ibriode Re·ongkata ki·tapko shemot ine minga, Englisho gitcham bebeko serikani kattarangko oprakani gita chong·motko aganode “bimungrang.” Uan maikai a·bachengachim, uko talata. “Aro iarangan bimungrang ong·a.” Pagitcham Jakobni nokdangni bimungrang a·bachenge chanako man·aha.

`Reo. 1:1–7 ona poraibo. Mai namen nangchongmotaniko iano nikna man·a?`

Re·ongkata ki·tap Isolni pattianiko gisik ra·atan baksa a·bachenga. Jensalo pagitcham Jakob aro uni nokdang Egypto songdongaha, uamanga sak 70 manderangsan ong·aiachim (Aba. 46:27, Reo. 1:5); indiba Israelranga namen silrorobegipa, baridapako man·aha aro namemanchan bilakbatrorogipa ong·aha; aro a·arango uamang gapahachim (Reo. 1:7). “Re·ongkatani somoio, bi·sarangna agre ja·achi re·gipa me·asarangko sak lakdokmang uamang channaha” (Reo. 12:37).

`Reo. 1:8–11 ona poraibo. Re·ongkatani somoio Israelrangni obostara maikai ong·achim?`

Egypto Israelni dedrangni golpoko Sastroni kattao gisim rongrangchi nonga. Re·ongkatani ki·tap Egyptni kam on·timgiparangchi aro ka·saninggija jakkalachi nokkol ita man·ani baksa a·bachenga indake uamang Ibrirangni kosako balko gataha. Indiomangba, Israelrangni a·tipni jatchio torom tambuo Isolni tom·tombegipa aro ka·dimeatani dongan baksa Re·ongkatani ki·tap bon·a (Reo. 40 ko nibo). Ia a·kuchot ge·gnini gisepo Isolni cheaniara talatako man·a. Isolni Uni manderangko nokkol ong·aoniko jakgitel ong·atachi, Uni Sagal gitchakko oprake on·anichi, aro ua somoio bilakbatgipa sipairangko Uni amanichi, namgijagipa bilrangni kosako Isolni mingsinggipa cheania parape·ako man·achim.

Nikanio ong·na amgija gita nikoba kakket ong·gipa golpo badita uamang jelroroaha aro dal·roroa uamang (Israelrang) ko duk on·giparang bang·bate sinjete dukko on·chaaha (Reo. 1:12).

Ian, je mandeni namgijako dakna chanchisoanirang ong·ja maina, mandeni chanchianio ka·donggijani obostarang nabaaomangba, Isolan chubatsranggipa sason ka·gipa ong·kuenga aro Uni manderangko Ua jokatgen.

`Jean Josephko u·ijachim saksa gital raja ong·kataha. Ia serikanio, je obosta ong∙ja maina, namgipa manderango ka∙dongkamna nanggijaniko iara an∙chingna maiko agana?`