---
title:  Miksonganiko Dingtangatani
date:   03/07/2025
---

`Reo. 2:11–25 ona poraibo. Moseni janggi tangani chu·gimik ramakon dingtangatako maia obostarang ta·rake jinmana parakataha? Ia golpooniko mai skie ra·aniko an·ching man·gen?`

Mose maiko dakgenchim? Uara biapni an·senganina aro Egyptni kimalanichi amako man·genchima, ma uni dakgrikgipa manderang baksa ua neng·nikaniko chakchikaigenchima?

A·selrang ta·raken uko chanchina draataha.

“Aro Pharao ia kattako knaoa Moseko so·otna am·aha. Indiba Mose Pharaoni mikkangoni katange Midianni a·songo dongeaha; aro chiakol damsani sambao asongaha” (Reo. 2:15).

So·otani ja·man, Egypt a·songo songdongenga dipete Mosena baseani dongchongmotjaha. Indake, una je chanchisoanirang Egyptni singhasono gadona aro saksa isol ong·na, ua chanchisoanirang ta·raken bon·aiaha. Tol·gipa isol ong·ana batede Moseara kakketgipa Isolna dangdike on·skaaha. Jajaani grian, uni katangani somoio, Mose una mikkangchi mai donggenchim, mamung chanchiani dongjaha.

“Ia obosta gimikko Egyptni manderang u·iaha, aro aganbadee uko rang·sanan Pharaoni nachikolonaba sokatangahachim. Ian chonbea katta ong·jajok; Mose an·tangni manderangko Egyptni manderangni kosako chakatdile sorkarini kosako dakgrike singhasono asongna am·enga, aro uni janggi tangenga dipetde songnokna naljokani dongjawa ine rajana pe·e aganeahachim. Raja dal·gipa ua mande sina nanga ine miksonge aganaha; indiba, an·tangna kengniko u·ie ua Arabiachina katange an·tangko jokataha.”—Ellen G. White, Patriarchs and Prophets, jak 247.

Mose 120 bilsirang janggi tangangaha (Deut. 34:7), aro uni janggi tanganiko bak gittam dake sualna man·gen, bakprako bilsi 40 dake sualna man∙gen. Skanggipa 40 bilsiara Egypt a·songo rajani dongram biaponchim. Gnigipa 40 bilsikora Midiani a·songo ua Jethroni noko re·atskaaha.

Uni bon·kamgipa 40 bilsirang, skangipa Moseni mongsonggipa kingbonga ki·taprango ra·aha, aro uaranga skangni Israelko mite dakani grimo kakketgipa Isolni cholon bewalko parape·e a·gilsakna sakki on·china okamani golpoko agana, (Deut. 4:6–8 podrangko nibo).

`Egyptni mandeko Moseni so·otania Isolni mangsongani ong·achimma? Ong·jaode, ia golpo maikai Isol je obostani kosakoba sason ka·na man·a aro uni mangsonganina jakkalna man·gnini bidingo maiko iara an·chingna skia? Rom. 8:28 ni kattaranga ia bebeni nangchongmotaniko u·ina an·chingko maikai dakchakgen?`