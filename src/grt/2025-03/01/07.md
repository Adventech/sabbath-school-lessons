---
title:  Chanchidapani
date:   04/07/2025
---

Ellen G. White segipa ki·tap, Patriarchs and Prophets oniko “Moses,” jak 241–251 rangko poraibo, jean ia antina on∙gimin Sastro poraiani bakni ning·tuaniko nang·na mesokgen.

Sastroni katta indake agana je, “an·nigiparang Isolna kenachim, aro Egyptni rajani uamangna agangimin gita dakgija me·a bi·sarangko tange” (Re·og. 1:17) rakkiaha. Ellen G. White bil gnange Messiani atchignina ka·dongani aro an·nigiparangni kakketaniko indine agandapaha: “Me·chik kam ka·giparangko kam rakkianio, Ibri me·a bi·sa sakantikon uamangni atchiaon so·ote galna uamangna ge·etaniko on·aha. Satanan ia kamko ka·na didigipa ong·engachim. Israelni gisepo saoba uamangko jokatnasigipa atchigen ine ua u·iengachim; aro rajako jakkale me·asarangko so·otatanio Isolni miksonganiko chu·sokatgija dakatna man·gen ine ua ka·dongengachim. Indiba me·chikrang Isolna kenaha, aro kenbegnigipa kamko ka·na pa·jahachim. Jihova uamangni dakaniko namnikha aro uamangni kamo silroroataha.”—Patriarchs and Prophets, jak 242.

Namgipa koborde, ian Satanni mangsonganirangko minggija, Isolan pilakni kosako sason ka·aha, aro bobilko champengna gita Ua kakketgipa manderangko jakkalaha. An·chingni bobilni a·jao an·ching donga, jekon Jisu ia “a·gilsakni sason ka·gipa ba raja” ine minga (Eph. 2:2; Johan 14:30). Adamoniko Satan ia biapko ra∙sekaha, indiba Jisu Kristo An∙tangni janggi tanganio aro chisolsako siachi uko chesrangaha (Mati 4:1–11, Johan 19:30, Ibri. 2:14). Indioba Satan tangkuenga aro kam ka·kuenga, ua bi·sarangko so·otna jotton ka·anio parakaha gita, uni so·otako man·ania chong·mot ong·a (Johan 12:31; Johan 16:11; Para. 20:9, 10, 14). Namgipa koborde, janggi tanganio neng·nikanirangko Isolni ka·sachakachi chena gita man·gen (Philipi. 4:13). Ua ka·sachakanisan mangmang an·chingni ka·donganide ong·aia.

**Chanchigrikna Sing·anirang:**

`Maina Isol Ibrirangko Egypt a·songo songdongna aro dukko man·china on·a? Uamangko dakchakna maina Isolara somoi ru·ute ra·aha? Iako gisik ra·bo, mandeni janggi tangenga dipetsan sakanti sakprakprakan saknaako man·a. Uan jatnade ru·utbee saknaani somoi ong·aha, indiba sakanti sakprakpraknade jena kingking ua mande janggi tanga, saknaako man·aha. Mande jinmani saknaako man∙gope u·ina gita maini gimin dingtanggrikaniko dakna nangchongmotani ong·a?`

`Moseni mamung chanchiagri Egypt mandeko so·otgenchimoba maikai Isol uko jakkalahachim, iani bidingo chanchibewalbo. Chanchichipe ua uko dakjachim, mai ong∙genchim? Ibrirang Egyptoni naljokatako man·jawachim ine miksongani ong·genchima? Nang·ni chanchianiko talatbo.`