---
title:  Mingbri Pa·sikanirang
date:   09/07/2025
---

`Reo. 4:1–17 ona poraibo. Isolni kattako ra·timgipa ong·e Moseni kamko bilakdapatna ine Isol Mosena mai chinrangko on·aha?`

Isolni okamaoni Mose pil·tae an·tangko pa·sikna jotton ka·taiaha (Reo. 3:11 ko nibo). Ua Egyptchi re·ange Pharao-ko mikkangchakna sikjachim. Pilakni ja·mano, an·tangni jat Ibrirangko dakchakna ua skanggipao jotton ka·ahaoba ua chu·sokjahachim. Aroba, uni an·tang manderangan uko uamangni dilgipa ine bebera·jachim aro ra·chakjachim. Uni giminan ua gittamgipa jechakaniko dakaha: “ ‘Uamang angko bebera·jaode aro angni kattako knatimjaode?’ ” (Reo. 4:1). Ian maiaba gitalko skie ra·na sing·ani ong·jachim; uan Isolni uko dakna okamaniko jechakna jotton ka·anisa ong·aiachim.

Minggni aiao inmangipa chinrangko Israelni me·aparangni mikkango aro ja·mano Pharaoni mikkango dakchina Mosena on·aha: (1) uni gol·dik chipu pil·e aro gol·dikan pil·taiachim, aro (2) uni jak konchiritam ong·aha indiba bikan nampilatako man·aha. Minggni aiao inmananirang, me·aparangko, Isolan kamko uamangna dakenga ine uamangko bebera·atna nangahachim. Bebera∙jahani gimin, gittamgipa aiao inmanani chin, chong∙motan, chiko an·chi pil·ataha (Reo. 4:8, 9).

Isol Mosena ia dal·gipa aiao inmananirangko on·ahaoba, brigipa changna, chong∙motan, agananio ua namgipa ong·ja ine ua minggipin pa·sikaniko janapkuaha.

`Reo. 4:10–18 ona poraibo. Maikai Gitel Mosena aganchakaha, aro an·ching an·tangtangna uanoniko mai skianiko ra·na man·gen? Jedakgipa obostaoba Isol an·chingko okama ine bebera·boma?`

Ia mingbri pa·sikaniranga Isolni okamaniko ja·rikna Moseni gong·gijaniko mesoka. Ra·chakna am∙an baksa jegalanirangan, uni re·angna gong·gijaniko ua pindapa. Sing·anirango minggittam pa·sikaniranga: (1) Angara sawa? (2) Na·ara sawa? aro (3) Uamang angko bebera·jaode? Aro brigipa jechakania (4) indake aganani: chong∙motan, “Angade ku·sramgipa ong·ja” ine agananian ong∙a. Isol pilak dakanina dakskaaha aro bil gnanggipa aganchakani re·baaha. Ia pa·sikanirangna Isol bang·a gisiko nangatgipa ku·mitchetanirangko on·aha.

Unikode Mose bongagipa aro bon·kamgipa mol·molaniko aro bi·aniko dakaha: “ ‘O Gitel, ka·sapae sakoba watatskabo’ ” (Reo. 4:13). Aganchakanio, Isol una indake aganaha je, Ua uni adatang Aaronko uko grongna aro dakchakna watatmanaha. Bon·kame, Mose jripjrip gisik pil·aha aro Egyptchi re·angna skang Jethroko pattichina mol·molaha.