---
title:  Bigil Rasotani
date:   10/07/2025
---

`Reo. 4:18–31 ona poraibo. Maidake an·ching ia dingtangmanchagipa golpoko u·ia, aro maia skie ra·aniko ianoniko ra·na man·gen?`

Sastroko poraigiparang, jensalo uamang iako poraion jagokmanpilachim, chong∙motan, Mose Isolna bame Egyptchina re·angna a·bachengon, Jihova “uko so·otna am·aha” (Reo. 4:24). Golponi kattarangni gita, uan bigil rasotanian ong·achim. Abraham baksa Isolni ku·monggrikani gita aro dakna nanggniara, uni chonbatgipa depanteko bigil rasotkujachim (Aba. 17:10, 11).

Mose, Isolni manderangni dilgipa ong·e, gipinrangko bamgipa ong·china dilna kragipa ong·na gita Isolna chu·gimik on·kanganiko aro bamaniko mesokna nangaha. Uan Isolna chu·gimik on·kanggipa ong·e dakmesokna nangaha. Uni jikgipa, Zipporah, bebeko ja∙rikgipa me·chik ong·e an·tangni segipako jokatna ua an·tangan degipako bigil rasotaha. Ua Moseko “ma·ani ku·dimani an·chirara” baksa dangtapaha, aro ia an·chiara namgijaoni nangrimpilaniko, janggi tanganiko, aro ku·monggrikaniko mohor su·aniko mesokani ong·a. Chong·motde, uan obostako mesokaniona ta·raken chapatako man∙aha.

Ia mesokaoniko mingsa skie ra·aniko an·ching skie ra·na man·gen: jeko kakket bebe ong∙a ine an·ching u·ia, uko dakna mamung saloba chu·sokgija ong·nabe.

“Midianni ramao, Jihovako ka·onangatahanina Mose namen bilongbee mikrakataniko man·aha. Uko rang·sanan nisiatgen ine aiao inmanpile sa·gre uko kenate mikkang pa·aha. Maina, uko mamung talatani dongjachim; indiba mingsa Isolni nangnikaniko ua dakjaenga ine gisik ra·aha; uara chonbatgipa depanteko bigil rasotkujachim. Israel baksa Isolni ku·monggrikanio napna gita dakna nanggniko ua dakjaengachim; aro dilgipaan iako dakna simsakjaengode Isolni skianirangko manderangna bilake on·na man·jawachim. Zipporah, an·tangni segipako so·otgen ine kenchake an·tangan degipako bigil rasotaha, aro unosa sa·gre uamangko songreangkuna on·aha. Pharao-ona re·ange kam ka·anio, Moseko kengnigipa biapo donatani gita ong·engachim; uni janggiko rongtalgipa sa·grerangsan chel·chake rakkina nanggechim. Indiba dakna nangenga kamko dakna simsakgijanichi, una naljokani ong·jaengachim; maina Isolni sa·grerang uko chel·chakjawachim.”—Ellen G. White, Patriarchs and Prophets, jak 255-256.

`Jekon na·a u·ie dakna nangachim, uko simsakgija dakjahaon, ia golpooniko nang·na mai skie ra∙aniko aganenga? Mai dingtanganiko da·omangba na·a dakna nanga?`