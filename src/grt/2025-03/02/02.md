---
title:  Kamenggipa Boldim
date:   06/07/2025
---

Moseni Midianchi katangani ja·mano, ua ma·drangni gita namgipa janggi tanganiko man·achim. Ua bia ka·aha, sakgni depanterang dongaha, Gershom aro Eliezer (Reo. 18:3, 4), aro Jethroni nokdangni bak ong·paahachim, Midiano uni o∙biteara kamal saksa ong·achim. Daud gita ua bilsi 40 na mes nirikgipa ong·e neng·takaha (2 Sam. 7:8), Isolni dongpaanio katchae dingtangmancha ong·telaigipao parape·ako man·aha.

Indioba, ia somoiara Mosena pul bibalrangko indin similgipe roaiani ong·jachim (haida, iani bidingo indake ong·anio a·gisini cactus ong·naba dongama?). Ua bilsirango Isol baksa re·anio uko dingtangataha aro dilgipa ong·ani kamna uko tarisoaha. Isolba Moseko a·bimanduo Isolni gisikchi dilako man·e sena jakkalaha, chong∙motan, Sastroni gitchambatsranggipa kinggni ki·taprang: Job aro Abachenga ki∙tapko sena jakkalaha (Ellen G. White, Patriarchs and Prophets, jak 251; Francis D. Nichol, The SDA Bible Commentary, vol. 3, jak 1140 rangko nibo). Moseba dal·begipa dakgrikani bidingo mingsasiksik u·ianiko Isoloniko man·aha, Ong·atani gimin, Papo ga·akani gimin, Chi dubiani gimin, pagitchamrangni gimin, aro, namen nangchongmotgipa, jokatanina mangsonganini gimin u∙ianiko man∙aha. Indake, an·chingni Ong·atgipa aro Rakkigipa, aro Isol papni gimin maiko dakna am·engachim, chong∙motan, ia a·gilsako bilongbegipa rusiani gimin u·ianiko Moseara pilak mande jatna Tanggipa Isolni bebegipa u·ianiko on·rikrikatgipa ostro ong·achim. Sastroni aro jokatani ithasara Isolni giskchi dilanio u·iataniko daka, dingtangmancha Abachengani ki·tapo Mose an·chingna on·aha.

`Reo. 3:1–6 ona poraibo. Gitel an·tangko Abrahamni Isol, Ishakni Isol, aro Jakobni Isol ine Mosena u·iatanio mai dingtangmancha nangchongmotaniko nikna gita man∙gen?`

Mose kamenggipa boldimko wa·al kamja ine nikaha, aro indake ua aiao inmananiko aro maiba mesokani aro uni mikkango nangchongmotgipa ong·nasienganiko ua u·iaha. Sepangkale ua jitangon mandera·ani chin gita uni ja·kopko okchina Isol una aganaha maina Isolni dongpaanichi ia biapara rongtalachim.

“Abrahamni Isol, Ishakni Isol, aro Jakobni Isol” ine Isol An·tangko Mosena u·iataha (Reo. 3:6). Isol ua pagitchamrangna uamangni dedrang su·drang Kanaanko man·rikgen ine ku·mitchetaha, ku·mitchetani gimin Mose u·ichongmotachim. Indake, uko aganna skangmangba, Isol Mosena maia re·baenga aro mai nangchongmotgipako Ua dakna nanggen, uko u·ina ramako osoman·engahachim.

`Isolni chanchina skang Mose uni kamna tarina 80 bilsirangko nangaha. Chakchikani gimin iara mai bebeko an·chingna skigenchim?`