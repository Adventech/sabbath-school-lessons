---
title:  Sinai A∙brio
date:   17/08/2025
---

`Reo. 19:1–8 ko poraibo. Sinai a∙brini ja∙pao Isol uamangna maiko ku∙rachakaha?`

Isol Israelrangko Sinai a∙briona dilbaaha, jeon Ua uamangna ta∙raken Ge∙eta Mingchikkungko on∙nasiengachim. Sinai a∙brini wilwilao donggipa a∙bri, Jebel Musa (Chua: 7,497 feet, ba 2,285 meters) jeon Mose Isol baksa bang∙a somoirangna gronggrikaha ine nikna man∙gen (toatna gita Reo. 3:1, Reo. 19:2, Reo. 24:18), aro, bilsirangni ja∙mano Elija Isolko ia biapo grongaha (1 Raja 19:8). Ia apsan a∙brion Israelrangko Egyptoniko rimongkatbachina Isol Moseko okamaha (Reo. 3:1, 10). Ia somoio, jakgitelatako man∙gipa Israelrang baksa Mose ia apsan biapo Isolko olakkigen ine Isol una u∙iataha, jean Abraham, Ishak aro Jakobmangko Isolan dilaha ine Mosena chin ong∙genchim (Reo. 3:12).

Jagnina songreani ja∙mano, Israelrang Sinaiona sokbaaha (Reo. 19:1), jeon uamang bilsi sarangna dongaha (Reo. 19:1; Chan. 10:11, 12). Ia bilsirangon, Reo. 19-40, Levi. 1-27 aro Chan. 1:1-10:10 rango talatani gitade bang∙a niamrangko bikotaha. Israelrangni Sinai A∙brio songdonganian Moseni segipa kingbonga ki∙tapni mongsonggipa talatani ong∙a. Isolni seokgimin manderang ong∙anina ian pangchakgipa ong∙baaha jeon uamang gipin jat gita ong∙gija aro mite manigipa ong∙gija a∙song damsa ong∙aha.

Isol, An∙tangni aro Israelni gisepo songgigrikaniko a∙bachengate songaha. Manderangni katta maniao aro Un baksa nangrimanio pangchake Isol uamangko dingtangmanchagipa gamchatgipa gam ong∙atna, kamalrangni songnok aro rongtalgipa jat dakna ku∙rachakaha.

Rongtalgipa manderang ong∙aniara Isolna on∙kangani aro Uni cholonko sakgipinrangna parape∙gipa ong∙na nanga, mongsongbate samtangtango dongenggipa a∙songrangna parape∙gipa ong∙na nanga. Kamalrangni songnok ong∙eba kam ka∙china uamang okamako man∙aha jean manderangko Isol baksa nangrimatgen, uamangko Uona rimbagen aro uamangna Uni ramarangko aro Uni niamrangko skie on∙gen. Uamang Isolni dingtangmanchagipa gamchatgipa gam ong∙genchim maina Ua Israelrangko a∙gilsakna Uni gimin ma∙siatna aro Uni cholonko teng∙atna jakkalgipa ong∙atna nangnikaha.

Ia songgigrikani Isol aro manderangni gisepo nangrimgrikaniko ong∙ataha. Pilakna on∙gipa songgigrikaniko gipin podrango on∙tisa dingtanggrikanirang dongaha:

“Anga na∙simangni Isol ong∙gen, aro na∙simang Angni manderang ong∙gen” (Reo. 6:7, Levi. 26:12, Jer. 24:7, Jer. 31:33, Ibri. 8:10, Para. 21:3).

`Isolni dingtangmanchagipa gamni bidingo chanchiatbo. Maidakgipa dingtangmancha man∙dapaniko iano man∙chapa? Nang∙o maidakgipa dingtangmanchagipa daito gnang?`