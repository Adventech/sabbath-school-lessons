---
title:  Chanchidapani
date:   22/08/2025
---

Ellen G. Whiteni segipa ki∙tap Patriarchs and Prophets oniko “The Law given to Israel,” jak 303–310, aro “Satan’s Enmity Against the Law,” jak 331–342 rangko poraibo.

“Uni niamko parakataniko Isol chugipa aro rasong gnangbegipa obostachi cholonko chuatan baksa dakaha. Isol baksa nanggipa dangdike on∙anirangko chubatao mandera∙ani gnang ine manderangni gisiko nangna nangachim.” —Ellen G. White, Patriarchs and Prophets, jak 303.

Ia maniani niamrang da∙alonaba dongkuenga. Ian Isolni dal∙aniko, chubataniko aro bil gnanganiko ma∙siaoni re∙bagipa ong∙a. Isolni rasongko nikani an∙chingni ka∙tongo mitelpilaniko on∙gipa aro gaora de∙aniko bamataona ra∙bagipa ong∙a. Isolni rongtalaniko sepangbate nikani, bang∙bate chu∙sokgijaniko an∙ching an∙chingni janggi tanganio nikgen jean an∙chingko Uni dongpaanichi dingtangataniko Ugita ong∙na sikpana gita bate bate skatako man∙gen.

Aro iaba, Uni aro Uni niamoni an∙chingni dingtanggrikaniko ma∙siahaon uni an∙chingni palo sianina chu∙gimik pangchakaniko ong∙atgen.

Apsan somoio, an∙ching sontole Isolko an∙ching Gitel aro Raja ine ra∙chakode Uni ge∙etanirang jrimjawa ine Jisu rongtalen aganaha (Mati 11:28– 30). Isolni niam baikame dongjringgipa ong∙a ine Jisu rongtalen aganaha (Mati 5:17–20). Uni jokatahaniko an∙chingna indin on∙ahanina an∙ching jensalo ka∙saanichi aro mitelpilanichi Isolni niamko rakkia, an∙ching Un baksa jokatanichi namgrimaniko chu∙gimik ma∙sina man∙gen. Niamko rakkianichi bang∙a namgnirangko man∙anichi an∙ching niamo ong∙gija an∙chingni jokataniko Jisuosa man∙na ama ine ma∙sianichi ku∙siko man∙a amgen.

**Chanchigrikna Sing∙anirang:**

`Niamko ra∙chakna tarigipa manderang uamangni rongtalaniko nangenganiko ma∙siatgipa ong∙a. Da∙alo an∙chingni mondoli janggi tanganio, ia apsan rongtalani aro aiao inmanani Isolni mikkango dongengama? Ba an∙ching ka∙sne iarangko gimaatahama?`

`Ia songgigrikani dakbewalo dongbo: “Anga uamangni Isol ong∙gen, aro uamang angni manderang ong∙gen.” Da∙alo iarangni miksongani an∙chingna maidake ong∙gen aro iarang maidake sakprakprakna aro dondimgimin mande jinma parapegipa ong∙gen?`

`Maidakgipa ge∙etaniko Isol an∙chingko dakna ge∙etenga jekon Ua an∙chingko dakatna ama? Ellen G. White indine aganaha, “pilak Uni ge∙etanirang dakna amani ong∙a” —Christ’s Object Lessons, jak 333. Manderang maidake ia ku∙rachakani, dabar ko kamona donatna man∙gen?`

`Chisolni jaman niam gimaatako man∙aha ine ramramari jegrikanirangna an∙ching maidake aganchakaniko dakgen? Bang∙bata obostarangko bon∙ataha ine uamangni aganania mai man∙chako aganenggipa ong∙a?`