---
title:  Isolni Niamni Kam Ka∙ani Rokomrang
date:   20/08/2025
---

Isolni niam Isolni cholonko aro Uara sawa uko parape∙gipa ong∙a. Isolni jedake rongtala, kakketa aro nama, uandake Uni niamba ong∙a. Paul aganaha: “Uni gimin niam rongtala, aro ge∙eta rongtala aro kakket aro nama ong∙a” (Rom. 7:12).

Sastroo Isolni niamko namgipa teng∙suani gita nikaha (Mati 5:17, 18; Johan 14:15; 1 Kor. 7:19). Saoba niamo pangchake poedoko senaba donga (Git. 119), niamni gimin git ring∙naba donga (Git. 19), aro uano sal aro wal gisik on∙naba donga (Git. 1:2, Joshua 1:8). Niam an∙chingko namgijaoniko rakkie seng∙aniko on∙a, ma∙sianiko, an∙senganiko, silroroaniko aro tom∙tomaniko on∙gipa ong∙a (Deut. 4:1–6; Toe Skia 2: 3).

1. Isolni niam chel∙chakgipa pakma gita apalgipa biapko janggina ong∙ata aro tik dongiminni nalsachi kenbeani, neng∙nikani, man∙dikani aro sianiba dongsoenga ine mikrakataniko on∙a (A∙ba. 2:16,17; Jakob 2:12).
2. Niam Jisuona ramako mesokgipa gitaba ong∙a, jean an∙chingni paprangko kema ka∙e an∙chingni janggi tanganiko dingtangata (2 Kor. 5:17, 1 Johan 1:7–9). Indake ia an∙chingko paidagogos, nirokgipa/simsakgipa ong∙e Kristoona dila (Gal. 3:24).

`Jakob 1:23–25 ko poraibo. Iano ua maiko aganenga, aro maidake ia kattarang niam an∙chingko jokatna man∙jaoba uni kam ka∙ani aro nangchongmotaniko an∙chingna maidake ma∙siataniko on∙enga?`

Oe, aina ba janera nang∙ni ong∙sianiko parakna man∙a. Indiba ainao ba janerao mamungba an∙sengataniko on∙na amani gri. Aina ba janera neng∙nikaniko mesokna ama indiba neng∙nikaniko namatna amja. Indake apsan Isolni niam baksaba ong∙a. Niamko rakkie Isolni mikkango sakki on∙na krenganiara ka∙dongagri ainani ba janerani mikkango chadenga gitasan ong∙aia, ta∙raken aina ba janera nang∙ni ong∙sianiko nang∙oni chel∙atna dakchakgen.

Maina jokataniara bebera∙aoni ong∙a kamoni ong∙ja–niamni kamrangba–niam bon∙atako man∙aha aro rakkikuna nangjaha ine mitam Kristianrang agana. Beben, niam an∙tango papko talatgipa ong∙a–“anga niamchi ong∙jaode papko u∙ijawachim” (Rom. 7:7)—indake agananiara niam aro nama katta baksa nangrimaniko srete pe∙ani ong∙a. Niamni donganian an∙chingni nama kattako nangani ong∙a.

`Isolni niamko rakkina krenganio na∙a badita chu∙sokgipa ong∙aha? Jokataniko uano pangchake rikna chu∙ongama? Ong∙jaode maina na∙a nama kattako nangkua?`