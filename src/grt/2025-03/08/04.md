---
title:  Ge∙eta Mingchikkungni On∙ani
date:   19/08/2025
---

`Reo. 20:1–17 ko poraibo. Ge∙eta Mingchikkungni kakketaniara maia aro uko maidake tarie donaha?`

Ge∙eta Mingchikkung ge∙etaoni a∙bachengjaha indiba Isolni Uni manderangna ka∙sachakani kamonisa ong∙baaha:

“Nang∙ko Egypt a∙songoniko, rimongkatbagipa Jihova nang∙ni Isol Angan ong∙a” (Re∙o. 20:2). Jihova Uni ka∙sachakaniko skanggipa Israelrangna jakgitelani aro jokataniko on∙anichi mesokchengaha aro uni ja∙manosa Ua An∙tangni skaniko parape∙aha. Ia ge∙etanirang uamangna Isolni dakahanina ka∙saachi aro mitelpilskaachisa manigipa ong∙na nangachim.

Ge∙eta Mingchikkungna Isolni nangdimatgipa katta-ara “ka∙saa” ong∙a (Rom. 13:10). Dal∙batsranggipa ge∙etaniara ka∙sana ge∙etanian ong∙a, jeko minggni bak ka∙aha: Isolna ka∙saani (Deut. 6:5) aro songsulna ka∙saani (Lev. 19:18).

Skanggipa mingbri ge∙etanirango, Ge∙eta Mingchikkung Isolna ka∙saani maidake ong∙a uko pe∙e mesokaha; ja∙mangipa ming dok ge∙etanirang songsulna ka∙saani maidake ong∙a, uko mesokskaaha. Ge∙eta Mingchikkung pilakna skang Isolko mandera∙aoni a∙bachengaha aro sakgipinrangko mandera∙aona sokangaha.

1. An∙chingni janggi tangani pilak obostarango Una skanggipa aro chubatgipa biapko on∙e mande ra∙ani (ian skanggipa ge∙etani ong∙a);
2. Isolni dingtangmanchagipa gadangko rakkie mandera∙ani aro Uko mite dake, bimango ba dakjagringao, ba gisiko olakkigija kakkete rakkianian an∙chingni grikgipa ka∙saani Jihovana ong∙a (ian gnigipa ge∙etani);
3. Isolni bimungna mande ra∙ani – Uni bimung aro cholon (gittamgipa ge∙etani);
4. Uni neng∙takani aro olakkiani sal – Sabbathko mande ra∙ani (brigipa ge∙etani);
5. Ma∙a paako mandera∙ani (bongagipa ge∙etani);
6. Mandeni janggirangko mandera∙ani (dokgipa ge∙etani);
7. Bi∙a ka∙aniko mandera∙ani (snigipa ge∙etani);
8. Sakgipinni gamrangko mandera∙ani (chetgipa ge∙etani);
9. Sakgipinrangni bimungko mandera∙ani (skugipa ge∙etani); aro
10. An∙tangtangko mandera∙ani jedakode an∙tangnasan chanchiaianichi an∙chingni cholonko dag nangatgipa ong∙jachina (chikkunggipa ge∙etani).

Jisu indake aganaha: “Angna ka∙saode, indide Angni ge∙etanirangko manibo” (Johan 14:15; aro 1 Johan 4:20,21). Indake kakketgipa katta maniani Jisuna ka∙saani aro mandera∙aniko mesokani ong∙a; songsulrangna an∙chingni simsakaniko bil gnanggipa ka∙saanichin mesokgipa ong∙a.