---
title:  Sinaio Songgigrikani
date:   16/08/2025
---

### Antigimikni Lessonna Poraiani

Reo. 19:1–20:17, Para. 21:3, Deut. 5:6–21, Jakob 1:23–25, Rom. 3:20–24, Rom. 10:4.

> <p>Mingani Pod</p>
> “Egyptrangna Angni dakaniko na∙simang nikaha, aro maikai Anga do∙gamdotrangni grangrango na∙simangko bilbite na∙simangko An∙tangona rimbaaha. Aro da∙o na∙simang Angni ku∙rangko manichongmotode, aro Angni niamko rakkiode, indide na∙simang pilak jatna bate Angni man∙kamani ong∙gen: maina a∙gimik Angnin ong∙a: aro na∙simang angna kamalrangni songnok aro rongtalgipa jat ong∙gen. Ia kattarangan Israelni dedrangna Angni agananirang ong∙a.” (Re∙o.19:4–6).

Isol Israelrangko Egyptoniko jakgitelatani ja∙mano Ua uamangko bachina dilangaha? Uan Ku∙rachakgimin A∙songonama? A∙ako toani gita niatgenchimode uan ong∙a indiba Sastroni bak gita niatgenchimode ong∙ja. Isol An∙tangan iana aganchakaha: “Egyptrangna Angni dakaniko na∙simang nikaha aro maikai Anga na∙simangko bilbite na∙simangko An∙tangona rimbaaha” (Reo. 19:4). Indake Sastroni gita poraie sing∙anina aganchakani Isolni miksonge nangnikchenggipako parape∙ata: chong∙motan, Jihova uamangko An∙tangona rimbaaha.

Jensalo mande Isoloni chel∙angaha, Ua uamangko sandiaha aro An∙tangona okampilaha. Ning∙tugipa bebeko dakmesokani Eden Barion donga, jensalo Adam aro Hoba Isolni kosako papko ka∙aha, Uni ge∙etaniko rakkijaha aro Uoni dongnuaha. Ua An∙tangan a∙bachengaha aro indine okamaha: “Na∙a Bao?” (Aba. 3:9). Ua pangnan skanggipa ja∙kuko de∙aha. Jisu gisik nange aganaha: “Pilak gamgipa aro bal jrimgiparang Angona re∙babo, Anga na∙simangko neng∙takatgen. Angni pakripeko an∙tangtangni gitoko gatbo, aro Ango skibo; maina Anga sontol aro gisiko ongipa; unon na∙simang an∙tangtangni janggina neng∙takaniko man∙gen” (Mati 11:28, 29).

Isol an∙chingoniko pilakkon okamenga; an∙chingni jringjrotni man∙gni an∙chingni aganchakaosa pangchakgipa ong∙a.