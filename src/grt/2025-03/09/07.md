---
title:  Chanchidapani
date:   29/08/2025
---

Ellen G⸳ Whiteni ki∙tap, Patriarchs and Prophets oniko “The Law Given to Israel,” jak 310-314 rangko poraibo.

Namgijan gapgipa a⸳gilsako an⸳ching janggi tangenga, jeon an⸳ching an⸳chingni janggi tanganio uni changbee tol⸳naparangni a⸳sel saknaaniko man⸳naba donga, uarangna aiao inmanna nang⸳ja. Sawarang an⸳chingoni darangba duk ong⸳aniko aro saknaanirangko u⸳igijagipa donga? Iarang pilakan papni a⸳sel ra⸳baako man⸳ahama jeon an⸳ching da⸳alo ga⸳akgimin paparigipa a⸳gilsako janggi tangna gita nangenga? Uan da⸳alo rasong gribee an⸳chingni janggi tangani bak ong⸳naba donga. Indioba Isol an⸳chingna uarangko mikkangchakna gita bilko on⸳aha.

“Ka⸳sachakbegipa Jokatgipara je somoio an⸳ching dakchakaniko nanga ua somoi tiktakosa dakchakaniko watatgen. Salgini ramara uni ja⸳gamrangchi rongtalatako man⸳aha. An⸳chingni ja⸳arangko matatgipa bu⸳su ge⸳antian Uni ja⸳arangko matatchengaha. Je chisolkon ripechina gita an⸳chingko okamahachim, uko Ua an⸳chingna skangan ripeaha. Gitel an⸳chingni janggirangna tom⸳tomaniko on⸳na gita, neng⸳nikanirangko ong⸳china on⸳aha. Dukni somoiara Isolni manderangna kenbegnigipa dake niani ong⸳gen; indiba ua somoian bebera⸳gipa sakantina ka⸳donge nidona nangani somoi ong⸳gen, aro unon bebera⸳achi ua an⸳tangko teng⸳suduulenggipa ku⸳rachakani sundareko nikna man⸳gen.”—Ellen G⸳ White, The Great Controversy, jak 633.

**Chanchigrikna Sing⸱anirang:**

`Jihova ua songsarek manderangko Israelni a∙songoniko rikgalataha, aro basakobade uamangko bon∙kimitatsrangaha ine agananiko manderang ra∙chakna bang∙a ritcha bilsirangna neng∙beani ong∙aha. Indioba, Isolni ka⸳saanira kakket bichalko mesokani ong⸳a aro Uo ka⸳dongchakna skie ra⸳na maikai an⸳chingara man⸳gen? Iarang ong⸳ahaomangba maikai Isolni ka⸳saaniko aro kakket bichalko ua ong⸳a obostarangara paraka?`

`Jisuni ka⸳saani kattarang, chong∙motan, nang⸳ni bobilna aro nang⸳ko mitchigiparangnamangba ka⸳sabo aro Salgio donggipa Paa maikai chu⸳sokgipa ong⸳a, uandaken na⸳simangba chu⸳sokgipa ong⸳bo ine ge⸳etaha (Mati 5:48)⸳ Maina Jisuara uarangko ge⸳etani kosako ge⸳etanirangko on⸳aha? Na⸳simang chu⸳sokgipasan ong⸳ainabe, indiba salgio dongipa Paa maikai chu⸳sokgipa ong⸳a, uandaken chu⸳sokgipa ong⸳bo ine inaniara maiko miksonga aro maiko an⸳chingna aganengachim?`

`Na⸳simang niamni ning⸳o ong⸳ja indiba ka⸳saani ning⸳osa ine watata Paulni aganania maiko miksongachim (Rom⸳ 6:14)? Maidakgipa ramarang gita an⸳ching niamrangko jakkalsretna man⸳a?`

`Bichal ka⸳a aro a⸳jak sokani bidingo maia dingtanggrikani donga?`