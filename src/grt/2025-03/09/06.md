---
title:  A⸳jak Sokani
date:   28/08/2025
---

> <p></p>
> “Ka⸳sarang, pangnaba an⸳tangna a⸳jak sokna chanchinabe, indiba uarangko Isolni ka⸳onangani salona donbo, maina sea gnang, a⸳jak sokna Angnisa, Anga una on⸳skagen ine Gitel agana.” (Rom. 12:19; Deut. 32:35 koba nibo).

`Maidakgipa ku⸳rachakani aro ge⸳etaniko ia podrango nika, aro maikai uarangara nangrimani donga?`

Gitelni kakket bichal ka⸳aniko ra⸳bajaskalde tik ong⸳gijanin dongaigen, skang gitcham Israelni chasongo niamrangko jakkalani aro dos donggipa mandeko tiktak dake sasti on⸳na rai on⸳aniara bichal ka⸳giparangni daito ong⸳achim. Indiba uamang skanggipa chong⸳mot sakkiko nangchengachim. Jisuni somoio niamko skigiparangni neng⸳nikaniara ian je, uamang an⸳tangtangni namnika gitasa a⸳jak sokani bidingo niamrangko jakkalaiaha. Uarangko dakani a⸳sel, niamni ja⸳pang jekon ja⸳rikna gita nanggenchim uarang ra⸳ongkate galako man⸳aha, a⸳bachenggipa miksonganiko jakkalsretaha. Uni bitede, uamang niamni beng⸳giminrangnasa warachakaniko dakaiaha.

`Mati 6:4, 6; Mati 16:27; Luk 6:23; aro 2 Tim. 4:8 rangko poraibo. Ia podrango Jisuni on⸳pilskaani aro sasti on⸳ani gimin nikanirango an⸳chingna maiko agana?`

Jisu on⸳pilskaani aro sasti on⸳ani niamrangni kosako matnanganiko dakjaha. Niamni gitade bichal ka⸳ani nangchongmotgipan ong⸳achim; uan janggi tanganio nangchong⸱motgipa bakan ong⸳achim. Indioba, darang mandeba saksan an⸳tangni ska gita bichal ka⸳aniko dake, katchario, aro niamchi so⸳otatchina me⸳asana ba me⸳chiknaba daknade, man⸳taijawachim. Baditan ua an⸳chingnade bichal ka⸳aniko gongeatna altuabeani ong⸳a! An⸳chingni ska gita an⸳ching saknaatskana man⸳ja. Badiaba namgijarangko agannaba donga, indiba uko bichal ka∙ram noko nichina, uan bichal ka⸳giparangni dakna nanggni kam ong⸳a.

Ia kattarango Jisu salgio donggipa Paa maikai chu⸳sokgipa ong⸳a, uandaken an⸳chingba ong⸳na nanga ine skiani ong⸳a. Maikai an⸳chingara Isol gita an⸳tangko cbu⸳soksranggipa ong⸳atna man⸳gen? An⸳tangna chanchigija ka⸳saanian Isolni cholon gita dakpaani ong⸳a. Ua an⸳tangko ja⸳rikgiparangna maikai bobilna ka⸳sana nang⸳a aro an⸳tangko a⸳rikgiparangna bi⸳chakna nanga uarangko skiaha. Chong⸳mot chu⸳soksranggipa ong⸳anide ka⸳saani, kema watani aro ka⸳sachakanian (Luk 6:36), uarangko man⸳na kragijagipanaba uarangko dakanian ong⸳a. Ia dakgni niamrang, aro uarangko kamchi chu⸳sokatania, uan Isolni cholonko teng⸳chakaniko mesokani ong⸳a.

`Maidakgipa ramarang gita, salprakprako, ka⸳sana skie ra⸳na man⸳gen jekon an⸳chingna ge⸳etahachim? Maina uara pangnan an⸳tangko an⸳tangna siatani baksa nang⸳rimani donga?`