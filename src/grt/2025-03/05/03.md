---
title:  Be∙en Bimangko An∙sengatani
date:   28/07/2025
---

`Reo. 12:1–20 ona poraibo. Israelrang Egyptko watangna skang Mose aro Aaron-na maidakgipa u∙iataniko Isol on∙aha?`

Isol, Mose aro Aaronko Egyptoni re∙ongkatangna gita tom∙chimonganiko dakna u∙iataniko on∙enggen ine darangan chanchienggen: uan jokanina maidake tarina nangachim, dingtangmancha bilsi re∙anggiparangna, ma∙gipa aro bi∙sarangna aro indake gipinrangnaba aganaha ine na∙simang chanchinaba donga. Indiba Isolni u∙iatani mairongpilgipa ong∙skaaha: Ua Watachanganiko maidake manina nangachim, uni giminsa aganskaaha. Minggipin kattachi agangenchimode, pioknasienggipa Jihovako olakkinasa uamangni nisan ong∙na nangaha. Uni ja∙man pilakan somoi gita ong∙bagenchim.

Nokdangprakan mamungkon rusie gimaatgijasa mes bi∙sako tarisona nangaha. Sakantian an∙tangtangni bakko cha∙na nangaha, aro nokdang chu∙gimik mesko cha∙na amjaode, uamang nokdang gipin baksa damsan cha∙aniko cha∙na nangachim.

`Reo. 12:13, 14 ko poraibo. Bon∙kamgipa rang∙kare re∙baon Jihova uamangna maiko daknasiengachim? Iarang pilakan maiko dakjagringsogipa ong∙a?`

Re∙ongkataniko bilsiantian manina nanggipa ong∙a, batanggimin obostarango pagitchamrangna Isol maiko dakaha, uko gisik ra∙anisan ong∙aija indiba da∙aloba Isolni jakgitelataninaba ong∙a. Ian dolprakna gitalgipa u∙ie ra∙ani ong∙a.

Pod 12 aro 13 o, Watchangani miksonganiko talate on∙aha: Isolni bichalchi nisiatani “Israelrangko watchanggen” indake uamang “Watchanganiko” maniaha. Ia katta minggni kattarangchi kadimgimin ong∙a “Watchangani” maina do∙gacholo mes bi∙sani an∙chichi tokgipa Israelni nokrang nisiataoni “watchanga” ko man∙aha aro an∙chiara janggi aro jokatani chin ong∙achim. Ibri kattao, Watchangani ingipa kattana Pesach ine jakkala jeni ortoan “watchangani” ine ong∙skaa.

Watchanganiko manianiara sakanti Israelrangko bilakgipa aro ka∙sachakgipa Isolni Uni manderangni palo kam ka∙aniko gisik ra∙atgipa ong∙achim. Ia maniani uamangni songnokko ma∙siatna dakchakan baksa uamangni toromni gita bebera∙aniko mohor su∙gipa ong∙aha.

`Batanggimin somoirango Isolni namako dakanina gisik ra∙ani aro mikkangchiba Ua nang∙na namako dakgen ine ka∙donganiara maina nangchongmotgipa ong∙a?`