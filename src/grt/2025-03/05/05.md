---
title:  Chakkiko On∙rikrikangani
date:   30/07/2025
---

An∙chingni dedrang, Isolko aro Uni ka∙sae simsakaniko maidake ma∙sina man∙gen, ine Gitko segipa aganaha: “Nang∙ni kamrangko chasongsa chasong gipinna mitele minggen, aro nang∙ni bilaka dakanirangko aganprakgen” (Git. 145:4). Nokdang ge∙sa nokdang ge∙gipinna Isolni gimin, Uni maironggipa kamrangna aro Uni skianirangko agane on∙na nanga, indake Sastroni gimin ma∙sianiko chasongrangna on∙rikrikangna nanga.

`Reo. 12:24–28 ko poraibo. Iano maidakgipa nangchongmotgipa kattako bikotaha?`

Ma∙a paarangan Israelrango skanggipa skigiparang ong∙a aro Re∙ongkatani golpoko uamangni dedrangrangna aganrongachim. Ian batanggimin itihasni golpoko agana gita ong∙gija ru∙utbea salrangna skang ong∙ahaoba uamang an∙tangni chagronggimin gitasa mesokna nangachim. Ia manianiko dakanichi, uamangni pagitchamrang baksa an∙tangtangko ma∙siate itihasko an∙tango done ua gita ong∙na nangachim. Pagipa indake aganrongaha: “Anga Egypto ong∙achim, anga Egyptrangni isolrangko amaniko aro rang∙karerangni ga∙akaniko nikaha, aro anga jakgitelako man∙ahachim.” Re∙ongkata ki∙tapo, dedrangrangni watchangani gimin sing∙anina ma∙a paarang maidake aganchakna nanga, uko changgni u∙iataniko dakaha (Deut. 6:6–8 aro Reo.13:14–16 rangko nibo).

Egyptoni Israelrangni jakgitelanina kusi ong∙e manianiko dakchina ge∙etaniko on∙on uamang Egypton ong∙kuengachim ine ma∙sie ra∙na gamchatgipa ong∙a. Ia chu∙gimik maniania bebera∙ani kamoni ong∙aha. Uamangni ge∙etaniko man∙ani ja∙mano Piokgipako “manderang tugope olakiaha” (Reo. 12:27) aro uni ja∙mano uamang Watchanganina ge∙etaniko maniangaha.

Deuteronomy ki∙tapo Israelrangna uamangni golpoko indakgipa bewalo aganchina ge∙etaha jedakode uamang an∙tangni songreani gitan an∙tangtango donna man∙gen. Manderangni indake agangipa kattani ku∙rangko aro uamangni da∙o chagronganina gisik nanganiko niatbo: “ ‘Aro na∙a nang∙ni Isol Jihovani mikkango aganchake agangen, Aramni mande brange gimanasigipa angni pagipa ong∙achim; aro ua Egyptona ong∙onange uno songdongpaaha, mande bang∙jachim; aro ua uano jat sa dal∙gipa, bilakgipa aro bang∙gipa ong∙pilaha. Aro Egyptrang an∙chingna namgijaniko dakaha, aro an∙chingko duk on∙aha aro an∙chingni kosako rakgipa kamko donaha; aro an∙chinga an∙chingni pagiparangni Isol Jihovao grapaha, aro Jihova an∙chingni ku∙rangko knaaha, aro an∙chingni duk man∙aniko aro kam ka∙aniko aro onia dakaniko man∙ako nikaha…’ ” (Deut. 26:5-9).

Aroba Watchangani golpoko bi∙sarangna agantaitaie ma∙a paarang Isolni uamangna aro manderangna dakaniko gisik ra∙atpiltaina namen dakchakgipa ong∙aha. Ia aganani, agangipana aro knagipana dal∙gipa katta gita ong∙a.