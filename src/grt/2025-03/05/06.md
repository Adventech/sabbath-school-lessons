---
title:  Isolni Bichal
date:   31/07/2025
---

`Reo. 12:29, 30 o, Egyptni dejakrarangko Isolni so∙otani gimin seaniko poraibo. Isol maina dejakrarango so∙otaha? (Ibri. 11:28 koba nibo).`

Egyptona bon∙kamgipa rang∙kare dejakrarango ga∙akdapaha. Ian Egyptni pilak miterang aro tol∙napgipa miterangko olakkigipa pilak nokdangni kosako Isolni bichal ga∙akdapaha, jean gamchatgijagipa miterang ong∙e manderangni gisikni skaniko, aro kenaniko mesokgipa ong∙a.

Ia miterang manderangko jokatna amja ine skanggipa rang∙karean mesokaha. Uamangni gamchatgijani da∙alo nikna man∙gipa ong∙bataha, chikkunggipa rang∙karemitingo Egyptrangna dal∙batsranggipa obostako ra∙bagipa ong∙aha.

“Egyptni apalbegipa songnok jolgimik nokprakni mikkim onatako man∙aha. Kalimgiparangni chrikani aro duk ong∙anirang balwao gapako man∙aha. Raja aro dongtimgiparang, sripgimin mikkangrang baksa aro ja∙a moanirang, kenbeanichi jagoke chadengaha.”—Ellen G. White, Patriarchs and Prophets, jak 280.

Pharao Egyptni bon∙kamgipa bil aro isolko mesokgipa ong∙a, aro uni dejakra isolni depante ine chanako man∙aha. Bi∙sarangko chel∙chakgipa Isis ong∙a ine bebera∙aha; Heqet mite me∙chik ong∙a jean me∙chikko bi∙sa man∙ani somoio dongtima; aro Min bi∙sa ba∙atani isol ong∙achim. Iarangni gisepo uano bang∙a bi∙sa ba∙atani Egyptni isolrang dongachim. Ia pilak isolrang tanggipa Isolni mikkangode bilgrigipa ong∙aha. Mose aganaha: “ ‘Miterangni gisepo sawa nang gita ong∙a, O Jihova? Sawa nang gita rongtalao rasong chaatako man∙gipa, mitelao kenani ong∙pila, dil∙dil ong∙gniko dakgipa ong∙a?’ ” (Reo. 15:11). Jethro ja∙mano indine sakki on∙dapaha: “ ‘Da∙o anga u∙ia, Jihovaan pilak miterangna dal∙bata; oe, iani gimin, chongmotan jeni gimin iamangna uamang gangbinge dakaha’ ” (Reo. 18:11).

Reo. odhai 1 ni gita, Israelrangko bilgriatna, komiatna aro kratcha∙atna atchigital bi∙sarangko so∙otna Pharao ge∙etaha. Da∙o Isolni sasti on∙ani Egyptni dejakrarango nangeaha. Mande jeko sata, uamangko ukon raa.

An∙chingni baseani aro cholonrang obostarangko ra∙bagipa ong∙a. Aro ka∙begipa kakket bebeni katta, jekon an∙ching ma∙siachim, uan an∙ching an∙tangtangsan ia ong∙gijagipa kamoni re∙bagipa obostarangchi saknaako man∙rongja. Sakgipinrangba aro basakobade bang∙a gipin dosgrigiparang saknaaniko man∙ronga. Indake papni obostarang ong∙a.

`Maidakgipa cholchi na∙a sakgipinrangni papna saknaaniko man∙aha? Ba sakgipinrang maidake nang∙ni papni gimin saknaaniko man∙aha? An∙chingni ka∙donganiara maiosan mangmang donga?`