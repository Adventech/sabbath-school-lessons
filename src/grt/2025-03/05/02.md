---
title:  Rang∙kare Te∙sa Dongengpiti
date:   27/07/2025
---

Amos katchinikgipa indake aganaha “ ‘Beben Gitel Jihova, Ua An∙tangni nokkol katchinikgiparangna An∙tangni ning∙tua mangsonganiko parakatgijade mamungkoba dakjawa’ ” (Amos 3:7), aro Mose katchinikgipachi Ua Pharaona mikkangchi minggipin re∙baenggipani gimin parape∙ataha. Pharaona rakgipa mikrakataniko on∙aha. Ian gaora de∙anina, cha∙bokanina aro mite olakkianina bichalsan ong∙a, jean Egypt a∙songna dal∙gipa obosta ong∙aniko ra∙bagipa ong∙aha.

`Reo. 11:1–10 rangko poraibo. Egypt a∙songna bichalko ra∙bana skang maidakgipa mikrakataniko Isol on∙aha?`

Egypt a∙songna Isol sal gittam andalani somoiko on∙aha (Reo. 10:22, 23), jedakode ong∙gipa obostani gimin uamang chanchina aro uarangni miksonganiko u∙ina man∙gen. Ua bon∙kamgipa mikrakataniko bon∙kamgipa somoio kakketko dakna cholko on∙aha.

Indiba Reo. 11:8 o, Mose “ka∙onangbee Pharaoni mikkangoni re∙ongkatangaha” ine janapaha. Maina Mose ka∙onange re∙angaha? Maina ua obostani ong∙nasiengako ma∙siaha ine ong∙na man∙a, aro Pharaoni ka∙tong rakani gimin chikkunggipa rang∙kare dosgri manderango nangchakenasiengachim.

Aroba chikkung nomborara Sastroni dakjagringanio gamchatgipa ong∙achim. Chikkung nombor chu∙gimik ba chu∙sokgipa ong∙aniko mesokgipa ong∙a. Egyptrango ga∙akgipa mingchikkung rang∙kare-ara Uni chu∙gimik bichal ka∙aniko aro sasti on∙aniko mesokani ong∙a.

Isol bichal ka∙gipa ong∙a, aro Ua gaora de∙aniko, kragija bichal ka∙aniko, mande baseaniko, chubate ra∙aniko, kal∙stapaniko, ka∙namgijaniko, aro an∙tangnasan chanchianiko namnikjachim. Ua saknaa man∙gipachipak, kal∙stapa man∙gipa, aro a∙rik sanalako man∙gipachipak chaka. Isol kakket bichalko on∙gen jean Uni ka∙saaniko minggipin dake parakgipa ong∙a (Git. 2:12, Git. 33:5, Git. 85:11, Git. 89:14, Git. 101:1, Isa. 16:5, Jer. 9:24).

An∙chingba ama dipet ka∙sagipa aro kakket bichal ka∙gipa ong∙na krengna nanga. Indioba an∙ching tu∙beaona neng∙raen je cholchiba ga∙akna man∙gipa ong∙a. “Ka∙sara” ni gimin kakketgijanirangna an∙ching ra∙chakainaba donga jerangkon srongatna nangachim. Ba, an∙ching ka∙saninggija ingipa gita bichal ka∙naba man∙a. Ia minggni bewal ba rokom namade ong∙ja. Indioba ian nambatgipa ong∙a: “O mande, ua nang∙na namako mesokaha; aro kakket daka, ka∙sachakaniko namnika aro nang∙ni Isol baksa onao re∙ruraana agre Jihova nang∙oniko maiko am∙a?” (Mika 6:8).

`An∙ching chu∙sokgipa kraa kamko dakna man∙jaengon, maina ka∙sachakanio ong∙e gualaniko dakanian kakket bichal ka∙anina bate nambatgipa ong∙a?`