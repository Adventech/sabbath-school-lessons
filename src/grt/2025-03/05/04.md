---
title:  Pesach
date:   29/07/2025
---

`Reo. 12:17–23 rangko poraibo. Ia gitalgipa manianio an∙chi maidakgipa kamko ka∙aha?`

Boli on∙gipa matburungni an∙chian ia manianio mongsonggipa ong∙aha. Jerangan ia ale manianio bakko ra∙a, uamang so∙otgimin mesni an∙chiko nokrangni do∙gacholo nongna nangachim. Indake Isolo ka∙donganiko aro an∙chichi pindapagrigiparangni chagrongnasienggipaoniko Ua naljokatgen ine bebera∙e mesokani ong∙achim.

Ian nama kattani bilakaniko mesokgipa ong∙a. Watchangani mes mamung dake simtekgipa ong∙na nangja maina ian Jisu Kristoko mesokgipa ong∙a, “Isolni Mes Bi∙sa a∙gilsakni papko ra∙anggipa!” (Johan 1:29) ong∙a. Matburungni an∙chi nangchongmotgipa kamko ka∙aha: ian chel∙chakaniko aro siani somoio tangpilaniko dakjagringsogipa ong∙a.

“ ‘Aro an∙chia na∙simangni dongram nokni kosako na∙simangna chin ong∙gen: Anga an∙chiko nikode, na∙simangko Anga watchanggen, aro Egypt a∙songko Angni dokon na∙simangko gimaatna na∙simangni kosako mamung duk ong∙jawa’ ” (Reo. 12:13).

Pilak nama kattan Watchanganiko manianio nangegipa ong∙a maina ian nokkol itaoniko jakgitelate Ku∙rachakgipa A∙songona re∙angasan ong∙aija indiba Jisu Kristoni an∙chingni paprangna sichakani aro Uni an∙chichi pindapgipa sakantinan Uni jokatani dongpaanikoba mesokgipa ong∙aha.

Ritcha bilsirangni ja∙mano Paul ia manianiko niatpilaha, aro ua indake seaha: “Wanti gitchamko tale galbo, maikai tom∙a gita ong∙gen, maina na∙simang wanti gri ong∙a. Maina an∙chingni watchangani, chong∙motan Kristo, boli on∙gimin ong∙aba ong∙aha” (1 Kor. 5:7).

Wantiko dingtang dingtang rokomni pitako tarina jakkalaha. Sastroo skanggipa changna janapon, Egyptoni re∙ongkatbaani attamo wantigri pitako tarianio bak donganiko nikna man∙aha. Wantiko uamangni nokrangonikoba ra∙galna nangachim (Reo. 12:8, 15–20; Reo 13:3–7). Ia miksonge seanio, wanti papko mesokgipa chin ong∙a (1 Kor. 5:6–8); uni gimin iako Watchangani alani antio jakkaljachim.

Wantigrigipa pita papgrigipa Jokatgipako dakjagringgipa ong∙a, jean pilak dakmajoanirangko chee an∙chingna An∙tangni janggiko on∙chakaha (Johan 1:29, 1 Kor. 5:7, Ibri. 4:15). Bang∙a “esob” ko an∙chio sim∙bolaha, jean Isolni ka∙saanichi rongtalataniko dakjagringgipa ong∙a (Git. 51:7). Kan∙dike aganode, Pesach-chi, Jisuni piokani kamko parape∙aha.

`Maidakgipa kakketanina Jisuni an∙chiko nangaha, Isol An∙tangan, an∙chingna an∙chi on∙e papni namgijaniko maidake mesokaha?`