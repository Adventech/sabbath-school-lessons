---
title:  “Ka⸱sapae, Nang⸱ni Rasongko Angna Mesokbo”
date:   16/09/2025
---

Sonani matchu bi⸱sako dake olakkie ga⸱akani ja∙mano, Mose Isolni manderangna mol⸱molchakaniko dakaha aro Ku⸱rachakgimin A⸱songona soke dilangkuchina mol⸱molaha. Uaba ning⸱tubate Gitelni gimin u⸱ibatna nang⸱nikaha.

`Reo. 33:18–23 rangko poraibo. Maikai Isolara Moseni mol⸱molanina Uni rasongko nikna gita aganchakaniko on⸱aha?`

“Ka⸱sapae, angna Nang⸱ni rasongko mesokbo,” ine Mose Isolo bi⸱aha. Uni ka⸱sachakanio, Gitel An⸱tangni rasongko una parakaha. Indioba, jensalo Moseni mol⸱molani gimin aganchakaniko on⸱engon, Isol una An⸱tangni “rinok rinok dakani gimin mesoknaba ku⸱rachakaha.” Isolni rasongara Uni rinok rinok dakanian ong⸱achim, uan Uni cholonba ong⸱achim. (Ellen G. White, The Acts of the Apostles, jak 576; Christ’s Object Lessons, jak 414, 415; Prophets and Kings, jak 313).

“Namgipa gunko Isolni an⸱tangni dedrangna on⸱anian Isolni rasong ong⸱a. Ua me⸱a aro me⸱chikrangko indake chubatgipa namani gadangona sokaniko nikna gita nang⸱nika.”—Ellen G. White, The Acts of the Apostles, jak 530. Uni rasonga papirangni gisik pil⸱e an⸱pilaniko ra⸱chakanikoba, (Prophets and Kings, jak 668 koba nibo) aro uamangko dingtangatna pilak nanganirangko on⸱aniba ong⸱a. Apsan somoion, jensalo an⸱ching an⸱chingni janggi tanganirango Uni cholonko teng⸱chake Uni gimin sakgipinrangna u⸱iataniko on⸱skaanian “Uni rasongo an⸱chingni rasongba ong⸱paa.”

Ia Isolni cholonko teng⸱chakengon, Uni namani, Uni ka⸱sachakbegipa ong⸱ani, aro rinok rinok dakaniko, an⸱chingni janggi tangani kamrango uarangko nikna man⸱gipa ong⸱na nang⸱a. Ua rama gita, an⸱ching a⸱gilsakna pattianirangkosan on⸱aigipa ong⸱aijawa indiba a⸱gilsakna seng⸱aniba ong⸱na cholko man⸱gipa ong⸱bagen. Paulni aganani gita: “Maina anga chanchia, Isol chingni watatarangko signirang gita ja⸱mangipa dake parape⸱aha; maina chinga a⸱gilsakna, chong⸱motan sa⸱grerangna aro manderangnaba, niani ong⸱aha.” (1 Kor. 4:9). Ia indakgipa nikaniko on⸱ania an⸱chingna janggi tanganirangko on⸱a aro kamo miksongani aro gisiko re⸱bagnigipana noksa dake mesokaniko on⸱soani ong⸱a. Rom. 2:4 o, Paul indake aganaha, “Isolni rinok rinok dakania nang⸱ko gisik pil⸱aniona dilani ong⸱a.” Gisik Rongtalgipani manderango kam ka⸱e uamangni paparigipa namgijaniko u⸱iatani aro jokataniko nangenggiparang ong⸱a ine u⸱iatanian an⸱chingni Gitelni, rinok rinok dakani, aro namgipa cholon ong⸱a. Jensalo an⸱ching chisolko niaton, uano sawa donga (Gitel an⸱tangan) aro maina Ua uno dongaha—maina Ua an⸱chingna ka⸱saa aro iasan mangmang an⸱chingko jokatani rama ong∙a ine u∙ia—aro an⸱ching dal⸱batsranggipa Uni rinok rinok dakaniko aro Uni cholon parape∙aniko man∙a.

`Badita chang na⸱a chisolko niatna gita somoiko re⸱atrongenga aro uara nang⸱na Isolni cholonni gimin mai skianiko on⸱aha?`