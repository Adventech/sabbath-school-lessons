---
title:  “Ka⸱sapae, Angna Nang⸱ni Ra⸱songko Mesokbo”
date:   13/09/2025
---

### Ia Antini Lessonna Poraiani

Reo. 33:7–34:35; Deut. 18:15, 18; Johan 17:3; Rom. 2:4; Johan 3:16; 2 Kor. 3:18.

> <p>Mingani Pod</p>
> “ ‘Aro Jihova uni mikkango re∙pakaha, aro indine aganprakaha, Jihova, Jihova, ka⸱sachakgipa aro ka⸱sagipa, ka⸱onangna ka⸱singipa, aro ka⸱sachakbegipa aro bebe ong⸱begipa Isol: hajalni hajalna ka⸱sachakako rakkigipa, namgijako aro ge⸱etaniko pe∙ako aro papko watgipa; aro uan namgijana sastiko on⸱gija watgijagipa, pagiparangni namgijana dedrangni kosako aro chasong gittam aro chasong brina sasti on⸱gipa’ ” (Reo. 34:6, 7).

Isol baksa re⸱ruraanio an⸱ching dal⸱rorona nang⸱a. Dal⸱roroa gride, an⸱ching sigimin gitasa ong⸱aia. Watata Pitor indake agana: “Indiba an⸱chingni Gitel aro Jokatgipa Jisu Kristoni ka⸱sara aro u⸱ianio dal⸱rorobo. Una ra⸱song, da⸱oba aro jringjrotni salona ong⸱china. Amen.” (2 Pit. 3:18). An⸱ching dal⸱rorona skaniba dongna nangchong⸱mota. An⸱ching salantion Isolni universityo ong⸱a, jeon pangnaba matchotchipani dongja indiba skie ra⸱ani bakon ong⸱engkua. Dal⸱roroani gadangprakon, Kristona an⸱tangko bimang dingtang ong⸱atchina na⸱a nokchakode, na⸱a chu⸱soksranggipa ong⸱aniona sokna man⸱gen.

Skulni gimin chanchiatbo. Poraienggipa chatro chatrirang uamangni skanggipa skie ra⸱anio ritchasaona channa gita skie ra⸱ahaode, uamang gipin gadango skie ra⸱na gita chu⸱onggipa u⸱ie ma⸱sianiko man⸱aha, indiba ia apsan gadangni u⸱ianirang chubatgipa gadangonade ong⸱kuja, ua dal⸱gipa poraia skie ra⸱anionade chu⸱sokgijanikosa mesokaikua. Uarang an⸱chingni Isolni ka⸱sachakanio aro Uni u⸱ia ma⸱sianio dal⸱roroanimung apsan ong⸱a. An⸱chingni nambatroroani gadango, an⸱chingni songreanio Kristo jedake ong⸱achim undaken an⸱chingba ong⸱na man⸱gen.

Ia antio an⸱ching Mose, Isolni u⸱iataniko man⸱e, ua maikai Isol baksa re⸱ruraaha, uarangko poraigen.