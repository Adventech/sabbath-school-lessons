---
title:  Chanchidapani
date:   19/09/2025
---

Simsakbee Ellen G. Whiteni segipa ki∙tap, Patriarchs and Prophets oniko “Idolatory at Sinai,” jak 327–330 rangko poraibo.

Andalsimsimgipa salo, pagipa aro depante cathedralona roangaha. Uamangni kelkirangni nitogipa glassrangko niatengon Sastroni somoio dingtang dingtang ong⸱anggimin obostrangko noksa dake nikataha, rang⸱san salni teng⸱ani glass gita manderangona teng⸱protbae uamangni gisepo teng⸱chakeaha. Chongipa me⸱a bi⸱sa pagipao sing⸱aha: “Apa, ua manderangara sawarang?” Pagipaba Kristianrangni gimin, Kristoni gimin ba sninggiparangni gimin inditanade u⸱igipa ong⸱jachim indiba ta⸱rake indake aganchakaniko on⸱aha: “Uamang Kristian manderang ong⸱a.” Ia ching⸱begipa noksa depanteni gisiko dongkamaha. Salsao me⸱a bi⸱sani skigipa klasso indine sing⸱aniko dakaha? “Bi⸱sarang, Kristianrangara sawarang, na∙simang ma⸱siama? Chongipa me⸱a bi⸱sa cathedralchi uamangni roanganiko gisik ra⸱ataha aro indine agananiko on⸱aha: “Anga u⸱ia; Kristianrangde teng⸱sugipa manderang ong⸱a.” Apsandake, Jisuba an⸱tangni sninggiparangna indine aganaha “Uandake na⸱simangni seng⸱a teng⸱suchina, maikai uamang na⸱simangni nama kamko nike na⸱simangni salgio donggipa Paako rasong cha⸱atna man⸱gen.” (Mati 5:16). Teng⸱sugipa manderangsan mangmang dingtangataniko ra⸱baanio ja⸱pang ong⸱aigen.

**Chanchigrikna Sing⸱anirang:**

`“An⸱ching an⸱tangtangko Isolni mikkango onatgiparang ong⸱genchimode, aro ka⸱sachakgipa aro sontolgipa aro rinok rinok dakgipa ka⸱tong aro ka⸱sachakbegipa ong⸱genchimode, da⸱alo changsasan golpoaienggipa kakket ong⸱gipa kattani gimin chang ritchasa golpo ka⸱anirang donggnokchim.”—Ellen G. White, Testimonies for the Church, vol. 9, jak 189. Ian mairongpilgipa aro bil gnanggipa nama katta ong⸱a. Maikai an⸱chingni cholon, kamrang, janggi tanganirangara sakki on⸱anio saksa sakgipinni kosako dingtangatna man⸱ani bil dongachim, uarangko maikai iano agana?`

`Reo. 34:6, 7 ko Niam Gitchamoni Johan 3:16 ine agana. Maina?`

`Reo. 34:6, 7 o pangchake, saoba mande nang⸱ko nang⸱ni Isolara sawa ine nang⸱o sing⸱gipana, maikai na⸱a Isolni An⸱tangko parape∙ani gimin agane on⸱na man⸱gen?`

`Klasso, Kristoko bebera⸱a ine ku⸱rachakgipa manderangni gisepo maikai cholon aro kamrangara uamangni Gitel baksa re⸱ruraanio dingtangatna man⸱ani bil donga, uarangko chanchigrikbo.`