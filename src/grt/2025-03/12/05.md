---
title:  Isolni An⸱tangko Parape∙ani
date:   17/09/2025
---

`Reo. 34:1–28 rangko poraibo. Mosena Isol An⸱tangni rasongni gimin maidake parakaha?`

Mose sakkini rong∙pleng dotgniko ra⸱e Un baksa ong⸱na gita somoiko man⸱aha (Reo. 32:19). Sinai A∙briona ua Isolko grongna changsnina kingking re⸱angengaha. Uni batanggimin somio doanganiko ia odhai podrango janapaniko nikna gita man⸱a: (1) Reo. 19:3, 7; (2) Reo. 19:8, 14; (3) Reo. 19:20, 25; (4) Reo. 20:21, Reo. 24:3; (5) Reo. 24:9, 12–18; Reo. 32:15; (6) Reo. 32:30, 31. Mose pringwalnin uni doanganiko a⸱bachengaha.

Mose da⸱ode Uni rasongarigipa cholonna tarimangimin ong⸱ahachim. Isolni cholonni nitogipa ong⸱anian an⸱tangko parape∙anio nambatsranggipa parape∙ani ong⸱aha. Isolara sawa ong⸱a uko nambatsrange mesokaniba ong⸱aha; Sastroni somoi jolgimikon Uara sonani kilding gita ong⸱aha. (Chan. 14:18, Neh. 9:17, Git. 103:8, Joel 2:13, Jona 4:2). Johon 3:16 o, niam gitchamoniko ra⸱e parape∙aniko on⸱taiaha. Nangchongmotgipa biaprango, Sastroko segiparang, changni chang tanggipa Isol ong⸱ani, an⸱tangko parape∙ani, jedakode Uni cholon gimin altuae ma⸱sina gita man⸱gen, uarangni bidingo jakkalaniko dakaha.

Jensalo Mose ong⸱ronggijagipa, gital, aro aiao inmangipa Isolni bimungni gimin u⸱iataniko man⸱ahaon, ua sko choknoke olakkianiko dakaha. Jensalo an⸱ching Isolni simsakani, ka⸱sachakani, duk ong⸱chakani, rinok rinok dakani, kakket dakani, kema watani, rongtalani, aro sronggipa bichalko ka⸱ani gimin nimraka gita ma⸱sianiko man⸱on, an⸱chingba Una gisik nangatako man⸱a. Uan jensalo an⸱ching Uni ong⸱ronggijagipa namgipa gunni gimin mandera⸱na dal⸱nika, unon Una ka⸱sana gita an⸱ching a⸱bachenga, je ka⸱saanian an⸱chingko Una dang⸱dike on⸱na aro katta manina dilani ong⸱genchim. An⸱ching ka⸱sara, maina Uan an⸱chingna ka⸱sachengaha. (1 Johan 4:19).

An⸱tangko parape∙anio, Isol Mosena An⸱tangni manderangna aiao inmanirangko dakgen aro Ku⸱rachakgimin A⸱songona soke dilgen ine ka⸱dongataniko on⸱ani ong⸱aha. Gipin a⸱songrang Uni bilko aro kenbeani kamko nikna nanggen ine ku⸱rachake, Ua uamang baksa ku⸱monggrikaniko gital daktaiaha. “ ‘Aro Ua aganaha, nibo, Anga ku⸱monggrikani niamko daka, nang⸱ni pilak manderangni mikkangon Anga dil⸱dil ong⸱gniko dakgen, jeko a⸱gilsak gimiko, aro pilak jatrangni gisepo dakkuja; aro pilak manderang, jerangni jatchio na⸱a donga, Jihovani kamko nikgen; maina jeko nang baksa anga daknasia, uan kenbeani ong⸱a.’ ” (Reo. 34:10).

Indioba, Israelni dedrang Isolko katta manigipa aro mingchikkung rongtale on⸱gimin ge⸱etanirangko uamangni silrorognina uamang uko ja⸱rikna gita nangskagenchim. Unikoa Mose Ku⸱monggrikaniko setaichina sing⸱aniko dakaha, jean be⸱atako man⸱ahachim (Reo. 34:27, 28).