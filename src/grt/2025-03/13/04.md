---
title:  Torom Tambuko Rikani
date:   23/09/2025
---

`Reo. 36:8–39:31 ona poraibo. Na⸱a ia rongtalbee u⸱iatanirangko on⸱ani gimin maiko chanchia? Isolni pilakni gimin an⸱chingna simsakani bidingo uaranga maiko an⸱chingna skia?`

Mose simsakbee torom tambuko rikaha, aro uko rikna gita u⸱iatanirangko ua Sinai A⸱brio man⸱ahachim jekon namedake jakkalna gitaba nanggenchim. Sastroni podrang mingprakprak indake aganaha:

(1) Torom tambu dingtang dingtang ba⸱rarang, pordarang, aro bakrang gnangchim (Reo. 36:8–38); (2) Niam sunduk (Reo. 37:1–9); (3) Mesokani pitako donani mej (Reo. 37:10–16); (4) Gasako donchakani (Reo. 37:17–24); (5) Cha∙chat so⸱chakani ganchi (Reo. 37:25–29); (6) Homni ganchi (Reo. 38:1–7); (7) Su⸱srangchakani sorea (Reo. 38:8); (8) Sa⸱ra (Reo. 38:9–20); aro (9) Torom tambuni bosturang (Reo. 38:21–31). Reo. 39 o ephod, chelo pa⸱ani, kamalrangni ganding chindingrangni giminba agankuanganiko dakaha.

Torom tambuo kam ka⸱aniaranga nama kattani miksonganiko, aro chu⸱gimik Isolni Jokatna daksamsoaniko u⸱ina dakchakani ong⸱aha. Ma⸱manti uano manianirangan iarangko mesoka (1) Maikai Isol papko mitchia aro maikai papna kamko ka⸱a (2) Maikai Ua gisik pil⸱gipa manderangko jokata, (3) Namgijagiparangni man⸱gnia maia, aro (4) Ua maikai rasongarigipa mikkangchiko bobil gri rakkigen, uarangko mesoka.

Minggni dingtang dingtang bilsio torom tambuo manianirangko dakaha indiba minggnian apsan namen kamrango nang⸱rimani dongachim: uan salantio aro bilsio changsa ong⸱achim. Ia minggni kamrangan maikai Isol papko bon∙ataha aro papirangko jokata, uko dakmesokani ong⸱aha. Torom tambuo kam ka⸱ani salantion, Isol gisik pil⸱gipani paprangko wataha aro ka⸱sachakbee jokataniko uamangna on⸱aha ine ka⸱dongataniko on⸱ani ong⸱achim. Ia jokatani boksisko ra⸱chaksona gita, boli on⸱aniko dakna nanganiba dongachim, aro ua boli on⸱aniranga Jokatgipa Messiako mesoksoani ong⸱achim, jeni an⸱chian “an⸱chingni paprangko rongtalatani ong⸱genchim” (1 Johan 1:7). Papna kemako bi⸱ani aro Kristoni Rongtalaniko ra⸱chakanian on⸱anirangni giseponi jatchigipa ong⸱achim (Git. 32:1, 2). Ia ramarang gita, papigipa mandeni gisik pil⸱ahanina kema wataha ine ka⸱dongatani ong⸱achim aro Jokatanio katchana gita man⸱achim.

Bilsini kamode, bilsio changsa torom nokko rongtalatani somoiosan ka⸱aiachim, uan maikai Isol papko bon⸱kimatsrangna kamko ka⸱a, aro papni neng⸱nikaniko maikai namataha, aro papgrigiparangna mikkangchina ka⸱dongataniko on⸱aniko dakmesoke mesokani ong⸱skaachim (Levi 16, Johan 1:29). Da⸱ode, ia Kristoni minggni torom tambuo kam ka⸱aniranga minggipin Kristoni an⸱chingna kam ka⸱enganiko (Ibri. 7:25) aro namgijani neng⸱nikarangni gimin bon⸱kamgipa namataniko ra⸱baaniko mesokskaani ong⸱aha (Dan. 7:13, 14, 22, 27; Dan. 8:14; Para. 21:4).

Torom tambuara Isolko olakkiani, Una rasongko on⸱ani, aro Uko mitelani biap ong⸱achim. Olakkiani uan Isol baksa nangrimgrike donganiko name rakkie ripingangkuani ong⸱a, jean an⸱ching bebera⸱giparangko ua karimaniona okamaha.