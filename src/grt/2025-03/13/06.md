---
title:  Jisu Mande Baksa Dongpaa
date:   25/09/2025
---

`Johan 1:14 ko poraibo. Maikai Kristoni mandeni bimango ong⸱aniko torom tambu baksa tosusagrikna man⸱gen?`

Jisuni Mandeni bimango ong⸱ania namen ning⸱tuani ong⸱aha jekon science-oba talatsokgijani ong⸱a jekon jringjrotni salrangnan skie ra⸱aniko dakangkugen. Watata Johan Kristoni gimin indake aganaha, An⸱tangko an⸱chingni be⸱en bimang gita ong⸱aniko ra⸱e, Ua an⸱ching baksa ma⸱sina altuagipa ong⸱en dongpaenga ine mesokaha. Jisu Niam Gitchamo Isolna rokom bimango ong⸱aha, jean torom tambuo Israelni dedrang baksa Sinaio aro bakrao uamangni songremiting somoirangoba dongpaahachim.

Uni mandeni bimango ong⸱mitingo, Jisu dongchakanio manderang baksa ong⸱aha. Mairongpilgipa dakna am⸱gijako dakani ong⸱aha! “Immanuel, Isol ching baksa ong⸱a” ine ka⸱donganiko on⸱na gita an⸱chingoni saksa gita, jringjrotna Isol ong⸱gipa an⸱chingona re⸱baaha.

Mati 18:20 o, Jisu indine aganaha je, jeo sakgni aro sakgittam, Angni bimungo tom∙a, unon Anga uamangni gisepo gnang. Kristo Gisik Rongtalgipachi an⸱ching baksa ong⸱enga. Kristo An⸱tangko ja⸱rikgiparangko an⸱tang baksa chapchap ong⸱e nangrimchina okama: “ ‘Nibo, Anga do⸱gacholo chadenge dokdika. Saoba Angni ku⸱rangko knae do⸱ga oode, Anga uona napanggen, aro Anga un baksa, aro uaba Ang baksa cha⸱gen’ ” (Para. 3:20).

`Para. 21:1–3 ona poraibo. Maiko an⸱chingna iano aganaha?`

Gital Jerusalem salgioni a⸱gilsakona ra⸱onbaako man⸱gen ine Johan an⸱chingna parakaniko dakaha: “Nibo, manderang baksa Isolni dongchakani, aro Ua uamang baksa donggen, aro uamang Uni manderang ong⸱gen, aro Isol An⸱tangan uamang baksa ong⸱gen, aro uamangni Isol ong⸱gen” (Para. 21:3). Gital Jerusalemode torom nok dongjawaha (Para. 21:22) maina pilak songjinmani bakrangan, Isolni dongpaaniosa ong⸱aigenok. Songjinmani gro, gipeng, aro ro∙ani apsan ong∙gen (Para. 21:16) aro ian torom tambuo Rongtalbatsranggipa dringni bimangni gro gipeng, aro pilakni gitan apsan ong⸱a. Jringjrotnan a⸱gilsakara pap, siani, aro saknaanigri ong⸱genok, aro an⸱ching pangnan Isolni dongpaanio dongkamgnok.

`Jisu maiko an⸱chingna ku⸱rachakmanaha uko niatengon, maikai an⸱chingara bon⸱kamaona kingking mangrake chadengna skie ra⸱na man⸱gen?`