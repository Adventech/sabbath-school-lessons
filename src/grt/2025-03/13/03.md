---
title:  On⸱anirang aro Gisik
date:   22/09/2025
---

`Reo. 35:4–36:7 ona poraibo. Maia gamchatgipa skie ra⸱aniko da⸱alo an⸱ching ianoniko skie ra⸱na man⸱gen?`

Bang⸱bea gamchatgipa bosturangko torom tambuko rikna gita nanggenchim, aro uko rikanio Isolni manderangni jaksrsambee uamangni ka⸱tong gimikchi sikbee aro ku⸱si ong⸱a gnang on⸱aniosa chu⸱sokanikode man⸱aigenchim. Uamang sona, rupa, pitol, aro tangsim, aro gitchakmrang, aro gitchak aro mosina seengipa, aro dobokni kimil, aro rong gitchakchi sim⸱gimin mes biparangni bigilrang, aro shittim bol, aro joiton bolni to, aro nongani, aro similgipa cha∙chatna moslarang, aro ephodna aro chelo pa⸱anina onyx ro⸱ongrang, aro chatani ro⸱ongrangko ra⸱bana gita nangachim.

Isol bang⸱bee Israelni dedrangna uamangni Egypt a⸱songoni re⸱ongkatbachengon Egyptni manderangni bang⸱bee on⸱anirangchi pattiahachim. Da⸱ode uamang on⸱anirangko on⸱na aro Isolni ka⸱sachakbegipa ong⸱ani gimin aro bilakgipa dilgipa ong⸱anina aro uamangni ka⸱tongo kam ka⸱anirango Uni rasongona chu⸱sokatahani gimin mitelpilaniko mesokna gita namgipa chol ong⸱ahachim.

Manderang Moseni aganaha gitan kusi ong⸱been on⸱anirangko bang⸱bee ra⸱batokaha: “ ‘Manderangan ua dakani kamna nangana agre bang⸱en ra⸱baenga’ ” (Reo. 36:5). Uni gimin, Mose on⸱anirangkon dontongatna nangpilaha “maina pilak kamko ka⸱na uamangna bang⸱ahachim, aro nangana baten bostu dongahachim (Reo. 36:7).

Gisik Rongtalgipani dilani gita, Isolni nangnikani aro bilko on⸱ani gita tiktak ong⸱en torom tambuko rikaha. Bezalel, Aholiab, aro gipingrang Isolni gisikchi gapatako man⸱tokaha, (Reo. 35:31), jeni miksonganian, uamango chu⸱onga gitan changa sapanirang, u⸱iani, aro pilak kamrangko ka⸱na gita chu⸱onggipa u⸱ianirangko man⸱tokaha ine mesokani ong⸱aha. Uara Isolni Mosena mesokgimin gita tiktak ong⸱e rikna nanggipa dal⸱begipa dakna nang⸱gni kam ong⸱ahachim. Uara dingtang dingtang manderangni dakna man⸱ani bil aro changa sapanirangko nangrimate kam ka⸱atania Gisik Rongtalgipani dingtangmancha on⸱ani giminsa ong⸱aha, jekon torom tambuko rikanio kamo rakkina nanggenchim. Gisikchi gapatako man⸱ania montol dake man⸱gakaiani kam ong⸱jaha aro uara dingtangmancha seng∙telgipa manderangko nanggen indake ong⸱jaha. Isolni kamko chu⸱sokatna gitade, Isol Uko ja⸱rikgiparangna Uni miksongani gita aro namedake chu⸱sokatchina bilko on⸱a.

`Gisik Rongtalgipachi gapatako man⸱on, maidakgipa gisikni on⸱anirangko na⸱ara man⸱aha? Gisik ra⸱bo je, jensalo nang⸱ni janggi tanganio na⸱a Gisikni biterangko dal⸱roroatna on⸱a, unosan mangmang Gisikni on⸱anirang nang⸱ko silroroatna man⸱aigen (Gal. 5:22, 23).`