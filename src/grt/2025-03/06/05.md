---
title:  Bebera∙a Gnang Mikkangchi Ja∙ku Ga∙ani
date:   06/08/2025
---

`Reo. 14:13–31 rangko poraibo. Uamangni bebera∙a grioba Isol Israelni dedrangna maiko dakaha?`

Maina Mose gisik ka∙tong gimikchi Isolo aro Uni Kattao bebera∙aha, aro ua manderangko ka∙dongataha. Neng∙nikani somoio kam ka∙china gita ua mingbri nangchongmotgipa kattarangko parakaha:

1. “Da∙ken∙” (Reo. 14:13). Skanggipa didianian Jihovao ja∙dongani ong∙a, maina ia ramasan kenaniko amna man∙gipa ong∙a. Bebera∙giparang Isolni jako ong∙a ine Isaia ia kakketaniko an∙chingko gisik ra∙ataha, aro uamang jensalo Uko uamangni Jihova aro Gitel ine ra∙chakahaon, Ua uamangna kamko ka∙gen: “Da∙ken maina anga nang baksa gnang; kengoknabe maina anga nang∙ni Isol ong∙a. Maina anga Jihova nang∙ni Isol nang∙ni jakrako rim∙e nang∙na agangen, da∙ken anga nang∙ko dakchakgen” (Isa. 41:10, 13).
2. “Tom∙tom chadengbo” (Reo. 14:13). “Tom∙tom chadengani” mitu-mitu agananiko dontonge dal∙a ong∙ataniko miksongasan ong∙aija indiba Jihovao ka∙dongani aro Uni bil gnange dangdikaniko senganiba ong∙a maina Ua dakchongmotgen.
3. “Jihovani na∙simangna da∙alo jokataniko dakgniko nibo” (Reo. 14:13). An∙chingni bebera∙ani dal∙rorona, Isolni dilgipa ong∙e dilaniko ma∙siani nangchongmota aro Uni dakchakanina mitelaniko man∙na kragipa ong∙a. “Nika” inanian mikron oaniko miksonga. Isolsan cheaniko, naljokaniko aro jokataniko on∙na man∙gipa ong∙a. Isol pangnan an∙chingna ong∙a, tik somoio nanganiko on∙gipa ong∙a.
4. “Jihova na∙simangna dakgrikchakgen” (Reo. 14:14). Ian Isolni dakgniko mesokaha: Ua An∙tangan An∙tangni manderangna dakgrikaha. Sko bikrokan iani bebe ong∙aniko bon∙kamgipa sakki on∙gipa ong∙a, an∙chingna jringjrotni janggiko on∙na chisolsako Kristo Satanko amaha (Johan 5:24; Ibri. 2:14; Para. 12:10, 11). Ja∙mano, Egyptrangba Israelrangna Jihovaan dakgrikchakaha ine u∙iaha (Reo. 14:25).

Mosena Isolni ge∙etani sranggipa ong∙a: “Re∙angaibo.” Isol Uni ja∙ku de∙aniko ja∙kuprakprak oprakaha: (1) Sa∙gre aro aramni krong Israelrangni tambuni mikkang ong∙e re∙aha aro uamangni janggilchi chadengaha, jean uamangko Egyptrangni sipai kotokrangoniko chel∙chakaha; (2) bebera∙achi Mose sagalni kosako an∙tangni jakko snilataha; (3) Jihova sagalko bak ka∙aha aro bilakgipa balwachi ran∙ataha; aro (4) Uan ran∙gipa a∙a gita Israelrangko a∙ga paksachina sokataha. Egyptrang mamungkoba u∙igija uamangko man∙pilna krengaha, maina uamang Isol An∙tangni mandena aiao inmananirangko dakenga ine nikjaha; uamang ru∙utkujana kingking nikjaha jekon uamang Reo. 14:25 o ku∙rachakaniko parakaha.