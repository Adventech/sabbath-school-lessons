---
title:  Mose aro Miriamni Git
date:   07/08/2025
---

Egyptni pilak sipairang bikpilatako man∙aha aro Pharaoko man∙chape darangba jokna man∙jaha (Git. 136:15 ko nibo). Ian Egyptrangna gisik nangatgipa amako man∙ani aro Isolni manderangna chu∙gimik cheani ong∙skaaha. Uamangni itihas jolgimik aro ia salonaba, Jihudirang ia golpoko gisik ra∙atkuaha.

`Reo. 15:1–21 rangko poraibo. Moseni Gito maidakgiparang donga?`

Ia gito Jihovako de∙mitelaha maina Ua bilakgipa matgrik ong∙e Uni manderangko warachakgipako amataha. Gitelan uni Isol ong∙a, aroba uni bilakani, git aro jokani ong∙a ine janape Mose an∙tangan ia gitni gimin talataha. Darangba Ugita dongja, “Sawa Nang gita rongtalao rasong chaatako man∙gipa, mitelao kenani ong∙pila, dildil ong∙gniko dakgipa ong∙a?” (Reo 15:11).

Moseni Git chu∙gimikan Isolni gimin ong∙a, Uara sawachim aro Uara maiko dakenga, uarangni gimin agangipa ong∙a. Uni manderangna mairongpilgipa kamna Jihova chuatako, de∙mitelako aro rasong on∙ako man∙a. Mitelani aro olakkiani Isolni an∙chingna namaoni re∙bagipa ong∙a. Uni ka∙saako gamchate ra∙ani gisikni gita bilake janggi tanganio nangchongmotgipa ong∙a. Isolni kakket ka∙saaniko gamchate ra∙aha aro rasong on∙aha maina Ua An∙tangni piokgimin manderangko dilgen aro Uan rongtalao donggipa biapona dilanggenchim. Isol torom nokko Uni man∙rikani a∙brio songdimgen ine agansoaha (Reo. 15:17), ia pilakan Zion-na skang mesokenggipa ong∙e Jerusalemni torom noknaba ong∙a.

Para. 15:2–4 o piokako man∙giparang Moseni gitko aro Mes Bi∙sani gitko ring∙aha. Iarang salgio maidake gam∙enggen, na∙a chanchichipe niahama? Ia de∙mitelani Isolni Dal∙anina aro mairongpilgipa kamrangna ong∙a, Isolni Uni kakketanina aro kakket bichalrangna de∙mitelbo aro Isolko Uni kakket kamna aro Uni rongtalanina de∙mitelanio maikai ong∙genchim?

Gitni bon∙kamgipa ritingko nibo. “Maina pilak jatrang re∙bae nang∙ni mikkango olakkigen; maina nang∙ni kakket dakanirangko parak ong∙ataha.” Uan hajal bilsirangna sasti on∙ako man∙kugijagipa namgijarangna aro sinjeta man∙giparangna pilak Isolni bichal ka∙anirango mesokaha aro a∙songrangoni pioka man∙giparang ua bichalrangna Uko de∙mitelgen.

`Isol kakketgipa ong∙ode siani ja∙mano janggi tangani dongnaba donga ine Immanuel Kant aganaha. Ia aganania maina kakket ong∙a, aro nichaksoenggipa bichal salsao sokbagen ine an∙ching maidake ka∙dongna man∙gen? Na∙a maidake ka∙donganiko salbana man∙gen?`