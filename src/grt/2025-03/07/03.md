---
title:  Do∙bekrot aro Manna
date:   11/08/2025
---

Rasonggrie, ia songreani golpoo changni chang bobil dakpilani dongaha. Manderang namgija dake batanggimin salrango Isolni bilakgipa jakchi dakchakaniko aro uamangni neng∙nikanirangna Uni namataniko manderang namgija dake gualaha. Da∙o ong∙enggipa neng∙nikanirangchi uamangni bon∙kamgipa miksongani aro uamangna mairongpilgipa ku∙rachakanina mikandalatako man∙aha.

`Reo. 16:1–36 rangko poraibo. Maidakgipa a∙sel Israelrangko jerikitaona sokataha aro uaranga maiko ong∙ataha?`

Ian nangchongmotgipa nina nanggipa ong∙a je, Sastroo dakmajoanirang cha∙anioni re∙baaha. Eden Bario ga∙akaniara nama namgijako u∙iatani beng∙gimin bolni biteko cha∙anio nangeaha (Aba. 2:16, 17; Aba. 3:1-6). Jisuko bakrao dakmajoanio∙Satanni Uko skanggipa dakmajona krenganiara cha∙anichi ong∙aha (Mati 4:3). Esau cha∙anina bamatgijanichi dejakrani man∙gniko gimaataha (Aba. 25:29-34). Israelrangna katta manigijania cha∙ani aro ringanina ong∙bataha! Re∙baenggipa chasongna Mose indake gisik ra∙ataniko dakaha:

“Cha∙ani mangmangchi mande tangja, indiba Jihovani ku∙sikoni ong∙katgipa pilakchi mande tanga” (Deut. 8:3).

Beben Manna, Isolni Israelna bakrao bilsi 40-na songremitingo salgioni on∙gipa cha∙ani ong∙a. Ia on∙anichi Uan Ong∙atgipa aro pilakkon On∙gipa ong∙a ine uamangna skianiko on∙aha. Aroba Isol An∙tangni aiao inmangipa bilchi manna-ko on∙e snigipa sal Sabbathko maidake rakkina nanga, uko mesokaha.

Antiprakon mingbri aiao inmangipa ong∙aha:

1. Sal bongana Isol salanti mannako on∙aha;
2. Sukrobar salo, chang∙gni mannako on∙aha;
3. Sukrobar saloni Sabbath salona manna nosto ong∙atako man∙jaha; aro (4) Sabbath salo manna ga∙akjaha. Isol ia aiao inmananiko manderangna ong∙ataha jedakode uamang Sabbath salko gisik ra∙gen aro Isolni namaniko ua salo manigen. Isol indine aganaha: “Jihova Sabbathko on∙aha ine gisiktango donbo” (Reo. 16:29).

`Manderang cha∙na skaaha. An∙ching cha∙na ska gnang ong∙atako man∙aha. A∙aoni bang∙beao cha∙ani Isolni an∙chingko cha∙atna skanikosan parakja indiba an∙chingni cha∙enggipako namnikanikoba mesokaha. Ia mairongpilgipa cha∙aniko on∙ani maidake nosto ong∙atgipa ong∙na man∙a?`