---
title:  Rong∙brakoni Chi Joka
date:   12/08/2025
---

Bakrao na∙a chiko bang∙en nanga. Manderang jegrikgipa aro Uo ka∙donggijagipa aro Uni chiko on∙na amaniko dake nigenchimoba Isol ia neng∙nikanina simsakaha. Uamangni bebera∙gijanichi uamang Egyptona re∙angpilna mangsongaha.

`Reo. 17:1–7 rangko poraibo. Maidakgipa skianiko manderang ia ong∙gipa obostaoniko skie ra∙na man∙aha?`

Ia biapko Mose Massah, mingaha jeni ortoan “dake niani,” aro Meribah, jeni ortoan “jegrikani” ine ong∙a. Uamang bebera∙jagenchimoba Gitel uamangna chiko on∙aha. Ia minggni bimungrang Israelrangko Isolko dake nijachina aro Un baksa jegrikjachina gisik ra∙atani ong∙aha (Ibri. 3:7, 8, 15). Uamang Isolko nikna man∙gipa sakkirangchi Uni donganikosan ong∙aigija Uni Bil aro Uni sason ka∙aniko nikgenchimoba uamangni gisepo Isolni donganiko sing∙pilaha.

“Mose ro∙ongko dokaha, indiba aramrangni krongo donggipa, Moseni sambao chadenggipa, aro tanggipa chiko jokatgipara Isolni Depantesa ong∙achim. Mose aro me∙aparangsan ong∙gija, indiba tom∙gimin mande jinma chel∙beao chadengaha, Isolni rasongko nikaha; indiba aramrang jitako man∙genchimode uamang Uni kenbegnigipa teng∙anichi so∙otako man∙genchim.”—Ellen G. White, Patriarchs and Prophets, jak 298.

Chiara janggiko mesokgipa ong∙a maina chigri janggi dongna man∙ja. An∙chingni be∙enno donggipa ja∙dilrang chiko nanga. An∙ching an∙tangtango ritchaoni 60 bakrangchi chi gapgipa ong∙a. An∙chingni grengni mitam bakrang chirang donggipa ong∙a. Indake bakrao uamangna chiko on∙aniara Isol Israelrangni nanganirangna simsaka ine dakmesokgipa ong∙a jedakode uamang Uo ka∙dongna man∙gen. Indioba uamang katta manina nangachim.

Banga ritcha bilsirangni ja∙mano, Paul, 1 Kor. 10:4 o, bebera∙giparangna Israelrangni bakrao chagrongania dingtangman∙chagipa ong∙a ine gisik ra∙ataniko on∙aha. Kristo An∙tangan uamangko dilasan ong∙ja indiba uamangna chikoba on∙aha (Git. 78:15, 16) aro gipin gisikni aro be∙enni gita nanganirangkoba on∙aha. “Ua Rong∙brakara Kristoan ong∙a” ine Paul aganaha. Uamangna Kristoan janggiko Ong∙atgipa aro jringjrotni janggiko on∙gipa ong∙a. Rong∙brak gita pangkamgipa ong∙e Uni manderangko mang∙rake Isol dilaha. Sakprakan Uo ka∙dongna man∙gen maina Ua Uni ku∙rachakaniko dakgijagipa ong∙ja.

`Da∙o nang∙ni Isolo ka∙dongna man∙giparang maiarang ong∙gen? Uni skanina na∙a maidake pakwataniko dakna skie ra∙e Uni somoio kam ka∙anina senggipa ong∙na man∙gen? Iara maini gimin pangnan altue dakna man∙gipa ong∙ja?`