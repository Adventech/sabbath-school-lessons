---
title:  Ka∙gipa Chirang
date:   10/08/2025
---

Sastroo agananio, dingtang dingtang bimango kam ka∙anirang dingtang dingtang nama aro namgija cholonrangchi mesokgipa ong∙a, aro an∙ching melapruanirangna, biaprangna, somoina aro namgija manderangna sepangbate simsake dongna nanga. Indioba, golpoo nangchongmotgipade naljokaniko aro skiadapaniko skie ra∙anian ong∙a.

Nikanirang re∙angon, Isol neng∙nikaniko namatgipa aro tom∙tomatgipa ong∙a ine nikna man∙gen indiba Uni kam manderangni bebera∙gijanichi neng∙nikaniko ra∙bagipa ong∙a. Uamangni changni chang mitu mitu inanichi aro katta manigijanichi, Ibrirang rakbegipa neng∙nikaniko ba dukniko chagrongna nangaha. Uamang an∙tangtango bang∙a neng∙nikaniko uamangni bebera∙gijanichi aro gisik pil∙gijanichi ra∙baaha.

`Reo 15:22–27 rangko poraibo. Sagal Gitchakko batangani ja∙mano skanggipa aiao inmangipa kamko ong∙atanina maidakgipa nikaniko on∙aha?`

Israelrangko skanggipa dake nianiara chiko ringna skanichi ong∙achim, jeon rakbeani, ding∙ani aro ran∙krekgipa a∙gisini bangbanggipa biapo ong∙achim. Salgittamna songreani ja∙mano, manderang bon∙kamao chiko man∙aha, indiba ian ringtogipa ong∙jachim. Mara-ni orto “ka∙gipa” ine ong∙a maina ua chi ka∙gipa ong∙achim, aro Israelrangni Gitelni simsakanio bebera∙ani ta∙raken jajaatako man∙aha. Indioba Isol ka∙saa gnang ta∙raken skanggipa aiao inmangipa kamko bol cheksichi ong∙ataha. Ian am∙bolchi ong∙ja indiba Gitelsa chiko chiatgipa aro ringtoatgipa ong∙ataha. Manderang nangchongmotgipa skianiko skie ra∙na nangengachim: (1) Gitelni somoina chakchike sengsoani, aro (2) Isol mande jat baksa nangrimesa kamko ka∙achim.

Indioba, Israelrangni dedrang bang∙akon nengrae ra∙aha aro Isolni uamangna dal∙begipa aiao inmangipa kamna gualaha je Uni kamna da∙omangmang ringmitelaniko dakahachim: “Miterangni gisepo sawa nang gita ong∙a, O Jihova? Sawa nang gita rongtalao rasong chaatako man∙gipa, mitelao kenani ong∙pila, dil∙dil ong∙gniko dakgipa ong∙a?” (Reo. 15:11).

Aro uamangni jerikitani ja∙manoba, Egyptrangona re∙bagipa “mamung sabisirangko” Israelrangni kosako ra∙bajawa ine Isol ku∙rachakaha (Reo. 15:26). Ua uamangko chel∙chakgen. Uamang Una kakkete bebera∙ao donggenchimosa ia pilakkon nikna man∙genchim.

`Maidakgipa dake niani aro neng∙nikanirang an∙tangni kosakona na∙a ra∙baaha? Na∙a Un baksa bakrimgenchimode, nang∙na Isol dakgen ine ma∙sianio maidakgipa ka∙dimeataniko nang∙na ra∙baa?`