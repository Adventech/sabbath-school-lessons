---
title:  Jethro
date:   13/08/2025
---

Moseona uni obitegipa Jethro re∙baaha jekon Reul ineba okamachim (Reo. 2:18). Jethro an∙tang baksa Moseni jikgipa Zipporah aro sakgni depanterangko rimbaaha. Uamang re∙baenga ine Mose ma∙sion ua rimchaksona re∙ongkatangaha.

`Reo 18:1–27 rangko poraibo. A∙songni itihaso maidakgipa dal∙gipa ja∙ku ga∙ani dongaha?`

Jethro re∙baaha maina ua Israelrangna Isolni aiao inmangipa naljokatani kam ka∙aniko knaaha. Mose Jethrona pilakkon talate on∙aha. “Pharaona aro Egyptrangna Jihovani dakgimin pilakkon, aro ramao man∙gimin pilak dukrangko, aro Jihovani uamangko jokatanirangko aganaha” (Reo. 18:8).

Isolni namanina aro Uni manderangna mairongpile kam ka∙anina Jethro Isolko de∙mitelaha aro aganaha, “Pharaoni jakoniko na∙simangko jokatgipa, Egyptrangni jakni ning∙oniko manderangko jokatgipa Jihova namchina. Da∙o anga u∙ia, Jihovaan pilak miterangna dal∙bata; oe, iani gimin, chongmotan jeni gimin iamangna uamang gangbinge dakaha” (Reo. 18:10, 11).

An∙chingni iano nikna man∙aniara Isolni Uni manderangni gisepo maidake kamko ka∙a uko a∙gilsakna dakmesoke kakketgipa Isol ong∙e Uni manderangna maiko dakna ama Una sakki on∙gipa ong∙na nangachim.

Apsan somoion Jethro kakketgipa Isolni gimin ma∙sie, ua an∙tangba Isolni manderangna maikoba on∙na skaha: chong∙motan, seng∙gipa aro namgipa ku∙pattianiko on∙na skaaha. Mose kragipa niamo pangchake kam ka∙ani bewalko bikotna nangachim. Ua on∙kanggipa, kakketgipa bichal ka∙gipa aro ka∙dongna man∙gipa mandeko nangachim. Kam ka∙anio nanggiparangko Jethro sulsul seaha: (1) Isolna kengipa mande; (2) ka∙dongna man∙gipa mande; (3) kakketgijanichi man∙dapanina mitchigipa mande. Namgipa cholon baksa kam ka∙na amgipa manderangko dingtang dingtang hajal, ritcha, sotbonga aro chikkung dolrangni kosako dilgipa ong∙na donna nangachim. Indake Moseni nirokanio boja ritchengatako man∙genchim aro ua dal∙gipa neng∙nikanirango miksongna man∙genchim. Indake manderang name dangdike on∙ako man∙genchim. Jethroni seng∙bee ku∙pattianiko Mose ra∙chakaha (Reo. 18:24) aro nirokgipa kamrangna dilgiparangko donaha (Deut. 1:9–18).

`Bilsi re∙anggiparangko Mose kamoniko dongale an∙tangni janggi tanganina simsakchina aganna man∙achim? Ua indake dakjaha. Uni skarangoniko an∙ching maidakgipa nangchongmotgipa skianiko skie ra∙na man∙gen jean Ibri mandeba ong∙jachim?`