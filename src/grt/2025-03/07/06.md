---
title:  Pita aro Chijanggi
date:   14/08/2025
---

`1 Kor. 10:11 rangko poraibo. Ia ong∙gipa obostarangko serikanina Paul maidakgipa a∙selko on∙aha?`

Israelrangna ong∙gipa pilak obostarang Kristoko ja∙rikgiparangna mikrakatani aro dakmesokani ong∙a ine Paul talataha aro apsangipa neng∙nikanirangko gelna dakchakgipa ong∙an baksana uamang ia dakmesokarangoniko skie ra∙na man∙genchim. Ian an∙chingna meligipa u∙iatani ong∙a, an∙ching jean “bon∙kamgipa chasongo” janggi tanggipa ong∙a. Isol Uni manderangko uamangni bebera∙anio “bilni, aro ka∙saani, aro gisik namaniko” (2 Tim. 1:7) jedakode uamang kakketgipa basee ra∙aniko dakna aro Uni skianirangko ja∙rikna man∙gen. Jisuan gitalgipa janggiko Ong∙atgipa ong∙a (Johan 14:6), aro Uasan an∙chingko diingtangatna man∙a. “Tanggipa boli, rongtala, Isolni namnikgni gita….Aro a∙gilsak gita ong∙panabe; indiba na∙simang Isolni namnikako, Una namgipa aro namnikgni aro chu∙sokgipa, ine u∙ina gita, gisikni gital dakanichi bimang dingtang ong∙bo” (Rom. 12:1, 2).

Ja∙mano, Uni dangdike on∙anio Jisu Niam Gitchamoniko lessonni golpoko ra∙aha, dingtangman∙cha manna aro chi, jerangni noksako ra∙e An∙tangni kakketani gimin skiaha jean Israelrangko bakra gita dilbagipa ong∙achim.

`Johan 4:7–15 aro Johan 6:31–51 rangko poraibo. Kristianrangna iano maidakgipa kakketaniko parape∙aha?`

Samariani me∙chikma Jisu una darangonikoba man∙na amgijagipako on∙aha ine ma∙siaha. Ning∙aoni tom∙tomanina, ka∙srokana, aro katchaanina okkriani Isoloni re∙bagipa ong∙a aro indake Isolsan chu∙ongatna man∙gipa ong∙a (Git. 42:1, 2).

Ja∙mano mannao pangchake, Jisu Mose ong∙ja, Isolsa manderangna on∙aha ine talataha. Uni ja∙mano Jisu uamangna aganaha: “Anga janggini cha∙ani; Angona re∙bagipa okkrijawa” (Johan 6:35). Uan Janggini Cha∙ani ine Jisu chang∙gnina agantaiaha (Johan 6:35, 41, 48).

Jedake manna bakrao “salgioni cha∙ani” ong∙aha (Johan 6:31, 32), indaken rong∙brakoni chi Kristoni uamangni ringna skaniko namatna on∙gipa ong∙achim. Be∙enni bakrangni nalsachi, pita aro chiba gisikni gita nangchongmotani donggipa ong∙a, maina Jisu Kristoan “janggini cha∙ani” (Johan 6:35, 48) aro “tanggipa chimik”(Johan 4:10,11,14; Johan 7:37,38) ong∙a. Uosan an∙ching an∙chingni gisikni gita ringna skaniko aro okkrianiko kakketo namatna ama.