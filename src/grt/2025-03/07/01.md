---
title:  Pita aro Chijanggi
date:   09/08/2025
---

### Antigimikni Lessonna Poraiani

Reo. 15:22–16:36, Aba. 3:1–6, Reo. 17:1–7, 1 Kor. 10:4, Reo. 18:1–27, 1 Kor. 10:11.

> <p>Mingani Pod</p>
> “Aro Jihova Mosena aganaha, basakona kingking na∙simang Angni ge∙etanirangko aro Angni niamrangko manina jechaknasia? Nibo, Jihova na∙simangna neng∙takaniko on∙ahani gimin ua nasimangna sal gnini cha∙aniko dokgipa salo on∙aha; na∙simang sakantian biaptangtango dongbo, snigipa salo darangba biaptangoni re∙angjachina. Aro manderang snigipa salo neng∙takaha” (Reo. 16:28–30).

Egypt-ko watbaani ja∙mano Israelrang Ku∙rachakgimin A∙songona u∙igija songreangaha. Manderang rakbegipa bil aro bakrogipa ja∙achi re∙e songreaniko chagrongaha, aro uamang mande jinmana gitalgipa skianirangko dakna nangaha. Gitel uamangko dilaha aro simsakaha aro Ua uamangni dal∙roroanio dakchakaha, indiba uamang cholon namataniko, chakchikaniko, on∙kanganiko, Gitelo ka∙donganiko aro bamaniko skie ra∙na nangaha.

Mose nikna man∙gipa dilgipa ong∙a, aro manderang chegipa ong∙na gitade Uko aro Uni dilaniko ja∙rikna nangachim. Ian uamangko damsan songdonge, ku∙monge aro dakchakgrike donganiko nangchongmotgipa ong∙ataha. Mikkangchi bang∙a champenganirang aro ra∙bianirang sokbagenchim. Indake uamangni gisikni gita dal∙roroani indakgipa ra∙bianirangko maidake mikkangchaka aro ra∙bianirang dal∙ahaon uamang Mosena maidake aganchaka, uarango pangchakaha.

Chinese manderangni aganrongbewalo aganani gnang, “Hajal chel∙beaniko songreanio ja∙kusa ga∙aoni a∙bachenggipa ong∙a,” ian uamangna obosta re∙baanio kakketgipa ong∙achim, aro uamang ja∙kuantina Gitelni rama dilanina pangchakgipa ong∙na nangachim. Duk ong∙bee, uamang nengragipa skie ra∙anirangko dakjaha ine an∙ching nikna man∙a.

Indiba sawa iarangko dakaha?