---
title:  Isolni An∙chingna Ning∙tubegipa Ka∙saani
date:   20/01/2025
---

Tosokna amsokgijagipa Isolni mandena ning∙tubegipa ka∙saaniko Hoseao parakaha. Isol katchinikgipa Hoseako indine ge∙etaha, “ ‘Na∙a re∙ange an∙tangna dari dakanirangni jikko, aro dari dakanirangni dedrangko ra∙bo; maina a∙song Jihovaoni ekange dari dakrongbea’ ” (Hos. 1:2). Ja∙mano, Hosea 11 o, Isolni An∙tangni manderang baksa nangrimaniko mesoka, indiba ian ka∙sabegipa pagipani an∙tangni detangna ka∙saani baksa toe agananio talataha.

`Hosea 11:1–9 ona poraibo. Isolni ka∙saaniko aro Uni manderangna Uni simsakani bewalko ia podrangrang maikai talatna dakchaka?`

Isolni An∙tang manderangna ka∙saaniko ma∙a paani detangna ka∙saani baksa tosusaaha. Sastroo, bi∙sana rama re∙na skianiko; ka∙sabegipa detangko jakpongo rimako; an∙sengataniko aro nanganirangna on∙ako; aro basakobade, An∙tangni manderangna rinok rinok ka∙sae simsakaniko skina jakkalaha. Sastroo indineba aganaha je, mande an∙tangni dapanteko ba∙a gita Isolara An∙tangni manderangko ba∙aha (Deut. 1:31). “An∙tangni ka∙saaon aro An∙tangni ka∙sachakaon, Ua uamangko piokaha” aro “skangni pilak salrango Ua uamangko de∙tome ra∙aha” (Isa. 63:9).

Isolni kimkimgipa kakket ong∙aoni bikpile, Uni manderangare changni chang kakket ong∙jaha, indake dakachi uamang Isolko jitpakatenga aro an∙tangtangona bichalko ra∙baenga aro Uko namen gisik saatenga. Isol ka∙sachakgipa ong∙a, indiba mamungdakeba kakket bichalko watgalja. (Mikkangchi ra∙gnigipa lessono an∙chingni niknasienga gita, ka∙saani aro kakket bichal ka∙ani apsan re∙rima).

Na∙a basakobarang ok dongtojapile mainaba namen gisiko suk ong∙gijanirang dongahama? Iandakgipa dongtogijanian Uni manderangni kosako Isolni ning∙tubegipa suk ong∙gijana toe aganani ong∙a. Ka∙tongko ding∙chaoatgipa aro ka∙sachakaniko ong∙atgipana jakkalgipa toe aganani kattarangan Isolna aro manderangnaba jakkalaha.

Ia toe aganani, chong∙motan, ka∙sachakaniko ong∙atgipa (kamar), iako Solomonni mikkango me∙chik sakgnini obostao jakkalaha, jeon uamang sakgnian apsan bi∙sako an∙tangni ine kange ra∙engachim. Jensalo bi∙sako bakgni dake den∙sotchina ge∙etahaon (iako agananio bi∙sako saknaatna inede ua miksongjachim), chong∙motgipa ma∙gipani ka∙tongo nangchakeaniko iano nikna man∙a (1 Raja. 3:26; Aba. 43:30 koba nisusabo).

`Ia lesson maiko talatengachim, ma∙a paa ong∙giparangde u∙igen. A∙gilsakni darang ka∙saanian tosusana a∙bachengja. Isolni an∙chingna ka∙saani ong∙chongmotaniko u∙ina iara an∙chingko maikai dakchaka, aro ia u∙ie ra∙aoniko an∙chingara maiko skie ra∙na man∙gen?`