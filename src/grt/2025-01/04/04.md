---
title:  Jisuni Ka∙sachakani
date:   21/01/2025
---

Niam Gitalo, Niam Gitchamo gitan, apsan toe agananiko Isolni ka∙saaniko talatna gita jakkalaha. Paul Pagipako “Ka∙sachakani Paa, aro pilak ka∙dimeani Isol” (2 Kor. 1:3) ine agana. Paul Eph. 2:4 o indine agandapangkuaha je, Isolara “ka∙sachakao gam gnanggipa” ong∙e manderangko piokaha aro “ka∙sara bang∙beachi Ua an∙chingna ka∙saaha.”

Adita toe agananirango, Kristo An∙tangan ning∙tubegipa kattarangko jakkale Pagipani ka∙saaniko mesokaha (Mati 18:27, Luk 10:33, Luk 15:20). Aro Isolni ka∙sachakaniko Niam Gitchamo aro Niam Gitalo mesokgipa apsan kattarangko duko ga∙akgiparangna Jisuni ka∙sachakaniko talatna Nama Kattarangni ki∙taprangoba jakkalaha.

`Mati 9:36, Mati 14:14, Mark 1:41, Mark 6:34, aro Luk 7:13 rangko poraibo. Mati 23:37 koba nibo. Manderangni duko ga∙akengon, Kristoni uamangna ka∙sachakani bewalko ia podrangara maikai talataniko daka?`

Nama Kattarangni ki∙taprango changni chang, Kristo duko ga∙akgipa manderangna ka∙sachakaha ine talata. Aro Ua uamangna ka∙sachakmangmangaijaha indiba manderangni nanganikri kamkoba ka∙aha.

Aro oe, Jisu An∙tangni manderangna kalimaba kalimaha. Songjinmako Uni nigamatmitingo, Kristoni mikrono mikchi ong∙anirangko chanchiate nibo—“ ‘Do∙bimani an∙tang bi∙sarangko grang ning∙o ganggopa gitan, Anga nang∙ni dedrangko basikbachang chimongna skahachim, indiba na∙simang sikjachim!’ ” (Mati 23:37). Iano an∙ching nikna man∙a je, Kristoni kalimaniara Niam Gitcham jolgimiko Isolni kalimani baksa namen melia. Bebeko agangenchimode, bang∙a skia man∙giparang indine agana je, do∙bimani an∙tang bi∙sana simsakani bidingo toe aganania Ancient Near East jolo Isolnasan jakkalachim. Iano, bang∙an ia toe agananiko Deut. 32:11 o janapgipako miksonga ine agana jeon do∙bimani an∙tang bi∙sarangna simsakenga gita Isolni simsakaniko miksongachim.

`Jisu An∙tangna agre an∙chingna Isolni dal∙gipa ka∙sachakaniko mesokgipa dal∙bata dongja—jean An∙tangko an∙chingna on∙chake dal∙batsranggipa ka∙saaniko dakmesokgipa ong∙achim. Kristo Isolni chu∙sokbatsranggipa dakmesokgipasan ong∙aijaha. Ua mandeniba chu∙sokbatsranggipa dakmesokgipa ong∙aha. Kristoni janggi tangani gita, Isolni ka∙saanikosan skiprakaigija indiba kamrangchiba mesoke gipinrangni nanganirangna simsakna gita an∙chingara maikai Uko ja∙rikna man∙gen?`