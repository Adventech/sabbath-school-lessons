---
title:  Ka∙sachakbegipa aro Ka∙sabegipa
date:   23/01/2025
---

Sastroni Isolde ka∙sachakbegipa aro ka∙sabegipa ong∙a, aro iarangko Jisu Kristoni janggi tanganio nambee dakmesokangaha. Isol ka∙sachakbegipa ong∙a (Isa. 63:9, Isa. 4:15 rangko nisusabo), An∙tangni manderangni dukrangchi namen sa∙chakaniko man∙a (Bichal Ka∙giparang 10:16, Luk 19:41), aro knatimna, knachakna, aro ka∙dimeatna sikgipa ong∙a (Isa. 49:10, 15; Mati 9:36; Mati 14:14).

`1 Kor. 13:4–8 rangko poraibo. Maikai ia podrangara gipinrang baksa nangrim melianio, Isolni ka∙sachakaniko aro Uni aiao inmangipa ka∙saaniko teng∙chakna gita an∙chingko okamenga?`

1 Kor. 13:4–8 o talatgipa ka∙saaniko mesokgipa manderang baksa an∙ching ripeng melina ska. Indiba baditana kingking an∙chingara indakgipa mande ong∙na jotton ka∙a? An∙ching chakchikgiparang ong∙na aro rinok rinok dakgipa ong∙na man∙ja; an∙ching mikbugija ong∙e dongna, cha∙chippilgijagipa ong∙na, ka∙namgijagipa, ba an∙tangnasan chanchiaigipa ong∙jana man∙ja. An∙ching an∙tangtango iandakgipa ka∙saaniko mesokna man∙ja jean “pilakkon chaka, pilakkon bebera∙a, pilakkon ka∙donga, pilakkon chakchika. Ka∙sara pangnaba tipja” (1 Kor. 13:7, 8). Indakgipa ka∙saaniko an∙chingni janggi tanganio mesoknade Gisikni bitechisan mangmang man∙aigen. Aro Isolko mitelbo maina Gisik Rongtalgipa, Isolni ka∙saaniko, bebera∙achi Kristo Jisuo dongkamgiparangna rudapa (Rom. 5:5).

Isolni ka∙sachakachi aro Gisik Rongtalgipani bilchi, mai bewalo Isolni ka∙saaniko an∙ching mesokasan ong∙aigija, indiba pangnan toromigipa aro namgipa ka∙saaniko mesokna man∙gen? Skanggipao, kragipa dakna nanggnide Isolko olakkianian ong∙a jean ka∙sara ong∙a. Gnigipao, gipinrangna jaksrambee Isolni ka∙saaniko mesokna nanga. An∙ching an∙chingni Kristian bebera∙anio ka∙dimeako man∙e dongaina nangja indiba gipinrangko ka∙dimeatnaba didiako man∙na nanga. Bon∙kame, an∙ching iakoba u∙ie ra∙na nanga je, an∙ching an∙chingni ka∙tongrangko dingtangatna man∙ja, indiba Isolsan mangmang ukode dingtangatna man∙gen.

Uni gimin, hai an∙ching gitalgipa ka∙tongko on∙china Isolo bi∙na—rongtalgipa aro ronggrikgipa ka∙saaniko on∙china jean nama aro ning∙oniko bebuko ra∙galgen.

An∙chingni bi∙ani indine ong∙china, “Gitel na∙simangkoba saksa sakgipinna aro pilakna ka∙sao batatchina aro suakatchina; an∙tangni pilak rongtalgiparang baksa an∙chingni Gitel Jisuni re∙baao, ua maikai an∙chingni Isol aro Paani mikkango rongtalao jemangija na∙simangni ka∙tongrangko kimkimatna man∙gen” (1 Thess. 3:12, 13).

`Maini gimin an∙tangnasan chanchiaianina aro ka∙tongrangni namgijanina aro an∙tangna sianichisan mangmang indakgipa ka∙saaniko parakani chol ong∙a? An∙tangna sianiko sina gita an∙chingara maidakgipa basee ra∙anirangko dakna man∙gen?`