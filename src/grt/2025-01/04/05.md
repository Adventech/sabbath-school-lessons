---
title:  Sanalgipa Isol?
date:   22/01/2025
---

Sastroni Isolde “ka∙sachakgipa Isol” ong∙a. Ibri ku∙siko, Isolko elraḥum (Deut. 4:31) ine agana. “El” ingipa kattani ortoara “Isol” ine ong∙a aro raḥum ingipa kattara ka∙sachakani (raḥam) ingipa kattana dingtang katta ja∙pangoni ra∙gimin ong∙a. Indiba Isolko ka∙sachakgipa Isol inesan okamaijaha indiba sanalgipa Isol, elqana’ ineba aganaha. Deut. 4:24 o indine agana, “ ‘Maina nang∙ni Isol Jihova cha∙minokgipa wa∙al; Ua sanalgipa Isol [elqana’].’ ” (Deut. 4:24, Deut. 6:15, Josh. 24:19, Nah. 1:2 rangko nibo).

`1 Kor. 13:4 o indine paraka je, “ka∙sara miknengja.” Iara maikai indake ong∙na man∙a, indide, Isolara “sanalgipa Isol” ma? 2 Kor. 11:2 ko poraibo aro Sastro jolgimiko janapgimin gita Isolni manderangni Una kakketgijani bidingo namedake chanchie nibo (Git. 78:58 ko nibo). Isolni “sanalgipa Isol” ong∙ani bidingo ia podrangara mai u∙ie ra∙na nanganiko on∙a?`

Isolni sanalaniko bang∙a somoion ma∙sisreta. Na∙a sakoba sanalgipa segipa ba jikgipa ine ingenchimode, ian mitele agananide ong∙jaengnaba donga. Bang∙a ku∙sikrangon sanala ingipa kattade namgija bewalo miksongbata. Indiba, Sastroode, Isolni sanalaniko namgija bewalo miksongja. Ian ka∙sabegipa segipani an∙tang jikgipa baksa nangrimna gita rongtalgipa skaniko miksonga.

Ka∙saani kosako sanalani rokom dongengon (1 Kor. 13:4), 2 Kor. 11:2 o janapgimin gitade namgipa aro rongtalgipa sanalani donga (2 Kor. 11:2). Isolni sanalanide rongtalgipa rokom ong∙a aro iani bidingo aganengon, uan Isolni An∙tang manderangna ning∙tubegipa ka∙saaniko miksongbata.

Isolni An∙tangni manderangna ka∙oksianiara (qana’) Uni uamangna ning∙tubegipa ka∙saaoni ong∙baa. Isol An∙tangni manderang baksa dingtangmanchagipa nangrimaniko dakna ska. Uan uamangni Isol ong∙na nanga. Indioba, bang∙a changon, Isolko ka∙namgijagipa ka∙sagipa ong∙a jeni ka∙saanian samsadingdingsa ong∙aia ine agananiko daka (Hosea 1–3, Jer. 2:2, Jer. 3:1–12 rangko nibo). Uni gimin Isolni sanalani ba ka∙oksianiara mamung dakeba draatachi man∙gipa ong∙ja, indiba manderangni kakket ong∙gijanichi aro denggu dakani gimin ong∙bagipa ong∙a. Isolni sanalaniara mandeni sanalanio donggipa namgijagipade dongskaja. Ian mamungdakeba mikbuanide ong∙ja indiba pangnan An∙tangni manderang baksa dingtangmanchae nangrimna aro uamangni namanina miksonggimin ong∙a.

`Isolni an∙chingna mesokgipa ia apsangipa namgipa sanalaniko an∙chingara maikai gipinrangna mesokna gita skiako man∙na amgen?`