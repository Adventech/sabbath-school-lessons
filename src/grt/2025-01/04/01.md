---
title:  Isolara Ka∙sabegipa aro Ka∙sachakbegipa Ong∙a
date:   18/01/2025
---

### Ia Antini Lessonna Poraiani

Git. 103:13, Isa. 49:15, Hos. 11:1–9, Mati 23:37, 2 Kor. 11:2, 1 Kor. 13:4–8.

> <p>Mingani Pod</p>
> “ ‘An∙tangni sa∙tipni depantena ka∙sachakjana gita me∙chik an∙tangni sok cha∙gipa bi∙sako gualna amama? Oe, iamang gualnaba donga, indiba Anga nang∙ko gualjawa’ ” (Isa. 49:15).

Gisik moanirangko namja aro gelna nanga ine chana. Mitam manderangnade, gisik moanirangara nangchongmotgipa chanchianirang ong∙ja, aro indake, namgipa me∙a aro me∙chikko “gisik moa gnanggipa” ine aganja. Skangni mitam Greek philosophyo, jean an∙tangni gisikko rakkina man∙achim, uan mandesal ong∙gipa ong∙a ine chana.

Ra∙rikna man∙gijagipa gisikni chanchianirang neng∙nikani ong∙na man∙a. Indiba, Isol mandeko gisikni bil baksa ong∙ataha, aro Isol An∙tangko Sastro jolgimikon ning∙tubegipa chanchianirangko dakgipa ong∙a ine mesokaha. Isol ning∙tubea chanchianirangko chagrongna man∙ode, indide, gisikni chanchianiranga namgija ong∙na man∙jawa—maina Sastroni Isolde namen namgipa ong∙a aro gisik gnanggipa ong∙a.

Bebeko agangenchimode, nitobegipa bebeni kattarang gnang jekon chimongna nanga jean Isolni an∙chingna ning∙tubee ka∙saaoni ong∙baa, indiba ian, pangnan mikrakatani baksa re∙baa je, Isolni ka∙saani chu∙soksranggipa ong∙genchimoba, iako manderangni chagronggipa gisikni chanchianirang baksa apsan ong∙a ine chanchina nangja.