---
title:  Ma∙ani Ka∙saaninaba Bata
date:   19/01/2025
---

Haida mandeni chagronganio dal∙batsranggipa ka∙saanide ma∙a paani degipana ka∙saanian ong∙gen. Isolni manderangna aiao inmangipa ka∙saaniko ma∙a paani detangna ka∙saani baksa toe Sastroo pangnan jakkaljringa, ian mandeni nitobatsranggipa aro ning∙tubatsranggipa ka∙saaninade namen dal∙bata ine mesokani ong∙a.

`Git. 103:13, Isaia 49:15, aro Jer. 31:20 rangko poraibo. Isolni ning∙tugipa ka∙saani aro rokomni gimin iarangara maiko talata?`

Ia podrango janapgimin gitade, Isolara an∙chingko An∙tangni ka∙sabegipa dedrangrang ine chana, namgipa ma∙gipa aro pagipani detangna ka∙saa gita Ua an∙chingna ka∙saa. Indiba, Isaia 49:15 o talatani gita, a∙gilsakni ma∙gipaba “an∙tangni sok cha∙gipa bi∙sako gualna” man∙a indiba Isol pangnaba An∙tangni dedrangrangko gualja, aro Uni ka∙sachakani pangnaba tipja (Kalimani. 3:22).

Ka∙sachaka ingipa kattana Ibri katta raḥam ingipako jakkalaha jean bang∙a podrango Isolni suakgipa ka∙sachakaniko miksongachim, uan sa∙tip ingipa kattana jakkalgipa rehem oniko ra∙aha ine bebera∙a. Uni gimin Sastro u∙igiparang indine talataha je, Isolni ka∙sachakania “ma∙ani sa∙tipni ka∙saani” gita dakgipa ong∙a. Beben, ian mandeni ka∙saaninade namen bata, aro ma∙ani bakgitchak atchidaldalna ka∙saanaba bata.

Jer. 31:20 o janapgimin gita, Uni kosako bobil dake chakatoba aro Uko duk ong∙atoba, Isolara An∙tangni ku∙mikchetgimin manderangko “ka∙sara depante” aro “ka∙sagipa bi∙sa” ine chana. Indake ong∙genchimoba, Isol indine parakaha, “Angni ka∙tong una ka∙paka” aro “Anga una ka∙sachongmotgen.” Kosako, Isolni ka∙sachakanina (raḥam) jakkalgipa kattana iano, ka∙sachaka ine pe∙skaaha. Minggipin, “Angni ka∙tong una ka∙paka” ingipa kattako indine pe∙skana man∙gen, “Angni be∙enni bak una ka∙oksia.” Ia talatanian Isolni ka∙saaniko talatna ning∙tubegipa katta ong∙a jean Isolni An∙tangni manderangna ning∙tubegipa ka∙saaniko miksongachim. Uamang kakket ong∙jaoba, Isolara An∙tangni suakgipa ka∙saaniko An∙tangni manderango on∙kua aro ka∙dongsogijani nalsaona kingkingan iako daka.

`An∙ching mitamrangnade, Isolni ka∙saaniara ka∙sagipa pagipa ba ma∙gipani ka∙saa gita apsananga ine u∙ianio ka∙dimeani ong∙a. Indiba, mitam manderangde indake chanchina neng∙niknaba donga maina uamangni ma∙a paarang ka∙saninggipa ong∙jaenggen. Isolni ka∙saaniko uamangna parakna maia gipin cholrang gnang?`