---
title:  Ka∙saani Niam
date:   23/03/2025
---

Isolni niamara niam mangmangsan ong∙aija, ian Isolni niamara nangrimaniko parakaniba ong∙a. Iako an∙ching Ge∙eta Ming Chikkungo nikna man∙gen. Ge∙eta Ming Chikkungni mongsonggipa niamrangko Eden Bario tik dake donmanahachim, je niamrangan ka∙saani niamrang ong∙a jean Isol aro manderangni gisepo aro manderang an∙tangtangni gisepo sason ka∙gipa ong∙genchim.

Reo. 20 o janapgimin gita, jensalo Ge∙eta Ming Chikkungko rong∙plengo seahachim, uarangko Israelna on∙anio ku∙monggrikaniko dakna gita on∙aha. Ge∙etanirangko Jihovani manderangko Egyptoniko jokatani ja∙manosa seaha, aro ge∙etanirangara Isolni ka∙saanio aro Uni jatna ku∙rachakanio pangchakaha (Reo. 6:7, 8 aro Levi. 26:12). An∙ching iako nikna gita man∙gen je, Ge∙eta Ming Chikkungko bakgni dake sualaha jean mandeska baksa aro Isol baksa nangrimaniko silroroatna miksonggimin ong∙a.

`Reo. 20:1–17 ona poraibo. Ia minggni niamrangko, chong∙motan, Isolna ka∙saani aro gipinrangna ka∙saaniko ia podrangara maikai talata?`

Skanggipaoni brigipa ge∙etaniranga manderangni Isol baksa nangrimani bidingo ong∙a aro bongagipaoni chikkunggipa ge∙etaniranga manderangni saksa sakgipin baksa nangrimani bidingo ong∙skaa. Isol baksa aro saksa sakgipin baksa an∙chingni nangrim-melianiara Isolni niammung melina nanga.

Niamni ia bakgnian Jisuni agangipa dal∙batsranggipa ge∙eta minggni ong∙a—“ ‘ “Nang∙ni pilak ka∙tongchi, aro nang∙ni pilak janggichi, aro nang∙ni pilak gisikchi nang∙ni Gitel Isolna ka∙sabo” ’ ” (Mati 22:37 ko Deut. 6:5 baksa nisusabo) aro “ ‘ “Na∙a an∙tang songsulna an∙tangna gitan ka∙sabo” ’ ” (Mati 22:39 ko Levi. 19:18 baksa nisusabo).

Skanggipaoni brigipa ge∙etanirangara Isolna an∙chingni pilak ka∙tongchi, janggichi, aro gisikchi ka∙saani cholrang ong∙a, aro bangki ming dok ge∙etanirangara an∙tangtangni songsulna an∙tangna gitan ka∙saani cholrang ong∙a. Jisu iako rongtalbee talata je, ia dal∙batsranggipa ka∙saani ge∙eta minggniara niam baksa karimgimin ong∙a. “ ‘Ia ge∙eta minggnion darang niam aro katchinikgiparangni agana pangchaka’ ” (Mati 22:40).

Indide, Isolni niam chu∙gimikan Isolni ka∙saanio su∙songgimin ong∙a. Isolni ka∙saani aro niamara ekna man∙gijagipa ong∙a. An∙ching bang∙a changon manderangni indine agananiko knaa, An∙ching niamko rakkina nangjaha, an∙ching Isolna ka∙sana aro saksa sakgipinrangna ka∙sanasan nangaiaha. Maini gimin indake chanchianiara ortogrigipa chanchiani ong∙a?

`An∙ching Ge∙eta Ming Chikkungoni mingsakoba pe∙ode maikai an∙chingara Isolna aro sakgipinna ka∙saaniko mesokna man∙gen?`