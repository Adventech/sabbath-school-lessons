---
title:  Pilaknaba Bate, Saksa Sakgipinna Ka∙sagrikbo
date:   27/03/2025
---

Ka∙saanian niamko chu∙sokani ong∙genode, indide Isolni niamko namgija kamrangko gelachisan mangmang rakkina man∙aija. Ka∙saani niam jekon Sastroo chu∙gimikan parape∙ahachim, namgijako gelna mangmangsan ge∙etaniko dakaijaha, indiba niamara Isolni ka∙saaniko gipinrangna parakna gita nama kamrangko ka∙china didiatanikoba dakaha—ian gipin mondolini memborrangna ong∙aija indiba a∙gilsakni pilak manderangna on∙aha jemangan chong∙motgipa Kristianni sakkiko namen nangtokengachim.

`Jakob 2:1–9 ona poraibo. Maia nangchongmotgipa kattako iano on∙aha?`

Iano, Jakob bilakbeen songsalo kakketgija bichal ka∙aniko matnangaha, dingtangmanchae, kangalko mandera∙gijaniko aro mitam man∙e cha∙giparangni onia dakaniko janapaha. Unikode, songsulna ka∙sachina niamko gisik ra∙ate, indine aganaha je, ia niamko na∙a chu∙sokatode, indide, “na∙simang name daka” (Jakob 2:8).

Ellen G. White indine talatahaha: “Mandena ka∙saaniara Isolni ka∙saaniko a∙gilsako mesokani ong∙a. Ia ka∙saaniko ge∙songna, nokdang ge∙sanni dedrang ine an∙chingko ong∙atna miksongani ong∙a jedakode rasongni Raja an∙ching baksa damsan ong∙gen. Aro jensalo Uni indingipa watgrikani kattarang chu∙sokahaon, ‘Anga maikai na∙simangna ka∙saaha, na∙simangba indaken ka∙sagrikbo’ (Johan 15:12); aro jensalo Uni ka∙saaha gitan an∙chingba a∙gilsakna ka∙saahaon, indide Uni kam an∙chingnade chu∙sokaha. An∙ching salgina kraaha; maina an∙ching an∙chingni ka∙tongrango salgi dongaha.”—Ellen G. White, The Desire of Ages jak 641.

Jensalo Kristoni a∙gilsakna ka∙saaha gita an∙chingba a∙gilsakna ka∙saahaon–unode an∙chingara salgini kraaha. Ian mairongpile Jisuni sninggipa ong∙anio bilakgipa kattarang ong∙a!

Jisu An∙tangko ja∙rikgiparangna indine ge∙etaha “ ‘Jedake Anga na∙simangna ka∙saaha, na∙simangba ka∙sagrikbo’ ” (Johan 13:34). Jisu indineba aganprakaha: “ ‘Na∙simango ka∙sagrika gnangode, uachi pilakan na∙simangko Angni sninggiparang ine u∙igen’ ” (Johan 13:35). Ka∙saaniara Kristian bebera∙anina namen mongsongbatgipa ong∙a maina Isol ka∙sara ong∙a (1 Johan 4:8, 16). Aro jemangan Isolna ka∙sara ine aganode saksa sakgipinna ka∙sana nanga (1 Johan 3:11; 4:20, 21).

1 Pitor 4:8 o, Kristianrangna indine ku∙pattia: “Pilakna skang na∙simango ka∙sagrikbea ong∙bo; maina ka∙sara bang∙a paprangko pindapa’” (Ibri. 10:24 aro 1 Thess. 3:12 rangkoba nibo).

`Kristoni a∙gilsakna ka∙saaha gitan an∙chingba a∙gilsakna ka∙sakaani gimin chanchibewalaniko dakbo. Kristianni chu∙soksranganiko nambate u∙ina iara an∙chingna maikai dakchakgen aro an∙chingara maikai jringjrotni janggina kraatako man∙a? Sabbath salo klassona nang∙ni aganchakaniko ra∙babo.`