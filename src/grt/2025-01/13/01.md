---
title:  Ka∙saaniara Niamko Chu∙sokatani Ong∙a
date:   22/03/2025
---

### Ia Antini Lessonna Poraiani

Reo. 20:1–17; Rom. 6:1–3; Rom. 7:7–12; Jer. 31:31–34;Mati 23:23, 24; Jakob 2:1–9.

> <p>Mingani Pod</p>
> “Sakanti sakgipinna ka∙saana agre pilaknaba mamungkoba gro nangnabe; maina sakgipinna ka∙sagipa niamko chu∙sokataha” (Rom. 13:8).

Man∙dikatako on∙gipa membor saksani gimin chanchianiko dakengon, church boardoni saksa pamongna indine aganaha, “An∙ching ka∙sachakao pangchake chanchianiko be∙atna man∙jawa.” An∙ching man∙jawama? Isol aro Isolni niamko ia mandeni u∙iania maidaken ong∙enggenchim, pamong aiao inmanaha. Gualaniko dakgipa manderangni gimin chanchianiko dakengon, ka∙sachakanian mongsonggipa ong∙na nanga. Ka∙sachakanian ka∙saani bak ong∙a, aro Rom. 13:8 o an∙chingna agana je, sakgipinna ka∙sagipaan niamko chu∙sokataha.

Ka∙saanian niamko chu∙sokataha ong∙ode, indide niamko ka∙saaoni ma∙eke chanchijana an∙ching simsakbena nanggen. Sastroo, ka∙saani aro niam apsan re∙rima. Niamko on∙gipa ka∙sara ong∙a, aro Isolni niamara ka∙saani niam ong∙a. Ian, Ellen G. White ni melie aganangimin gita, Isolni cholon ong∙a (Christ’s Object Lessons, jak 305 ko nibo).

Isolni niamara an∙chingni silroroanina Uni ge∙etgiminrang aro skianirang ong∙a. Jedake Isol An∙tangko talataha gita, Isolni niamara, ka∙saaniko parakgipa ong∙a.