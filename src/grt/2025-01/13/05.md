---
title:  Ka∙sara Niamko Chu∙sokatgipa Ong∙a
date:   26/03/2025
---

Ka∙saani aro niamni gisepo donggipa nangrimaniko gatdape aganna man∙ja. Bebeko agangenchimode, Sastroo janapgimin gita, ka∙sara niamko chu∙sokatgipa ong∙a.

Rom. 13:8–10 o, Paul indine skia je, “Sakgipinna ka∙sagipa niamko chu∙sokataha” (Rom. 13:8). Bongagipaoni chikkunggipa ge∙etaona gimikko janapani ja∙mano, Paul indine aganaha je, “Pilakkon ia kattao man∙gopa, chong∙motan, ‘Nang∙ni songsulna an∙tangna gitan ka∙sabo’ ” (Rom. 13:9). Bebeko agangenchimode, Paul rongtalbee iako skiaha, “Ka∙sara niamko chu∙sokatani ong∙a” (Rom. 13:10). Piltaie, Gal. 5:14 o, Paul indine talataha, “Maina niam gimik ia katta mingsaon chu∙sokahaaaaa, chong∙motan iano, ‘An∙tang songsulna an∙tangna gitan ka∙sabo’ ” (Gal. 5:14). Indiba niamko chu∙sokatgipa ka∙saaniara maidakgipa ka∙saanisa? Indakgipa ka∙saanikoara maidake nika?

`Mati 23:23, 24 rangko poraibo. “Niamni jrimbatarang” ara maia? Deut. 5:12–15 aro Isaia 58:13, 14 rangko poraibo. Ia podrangara niam (mongsongbate Sabbath ge∙etani) aro kakket bichal aro jokatna Isolni kamni gisepo donggipa nangrimaniko maikai talata?`

Jisu “niamni jrimbatarang” ko “kakket bichal aro ka∙sachaka aro bebera∙ani” ine talata. Aro mongsongbate, mingsa niamna—Sabbathna—an∙ching Sastroo iako nikna man∙a je, Sabbathan jokanina aro kakket bichalmung namen nangrimaniko mesokgipa ong∙a.

Deut. 5 o, Sabbath niamara Isolni Israelko nokkol itaoniko jokatanio nangrimgimin ong∙a. Chong∙motan, Sabbathara a∙gilsakko ong∙ataniko gisik ra∙na mangmangsan ong∙aijaha indiba Sabbathara nokkol itaoni aro onia dakako man∙aoni jokataniko gisik ra∙aniba ong∙a. Aro Sabbath salo an∙tangni namnikako dakgija indiba Isolo katchaaniko dakchina okamanio (Isa. 58:13, 14), ian, gipinrangna ka∙saani kamrangko ka∙aniko aro kakket bichalko dakaniko—chong∙motan namako dakani, okkrienggipana cha∙aniko on∙ani, nokgri jamgri ong∙giparangna simsakaniko miksonga (Isa. 58:3–10 rangko nibo).

Ia pilak skianirangko on∙mano, jemangan ka∙saachi niamko chu∙sokatna skode, paprangnasan jajrengaigija, indiba pap ka∙aniko gimaatnaba simsakna nanggen. Ka∙saachi niamko chu∙sokatanio, niamko rakkie pap ka∙aniko gelanikosan miksongaija indiba ian nama kamrangko dakanikoba man∙chapa—chong∙motan, ka∙saani kamrangko dakengon kakket bichal aro ka∙sachakan baksa dakanian ong∙a. Isolna kakket ong∙anio ian niamko pe∙gija, kakket ong∙e rakkiana baten ong∙a.