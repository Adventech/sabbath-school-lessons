---
title:  Niam aro Ka∙sachakani
date:   25/03/2025
---

An∙chingni nikbagimin gita, niam aro ka∙sachakaniara mingsa minggipinko dongpenggipa ong∙ja. Indiba uarangara dingtang dingtang kamrangko Isolni ka∙saani aro kakket bichalmung melie kam ka∙a. Niam aro ka∙sachakani gisepo dal∙bea dingtanggrikani donggenchimode, skangni Israelrangko jajaatgnokchim, jemangan niamko Isolni dal∙bea ka∙sachakaniko mesokachi Isolni on∙aniko nikahachim. Wilwilao donggipa jatrangni “isolrang” chanchina changja aro namen agansona man∙gijagipa ong∙a, indake manderangko “isolrangni” skaniko u∙iagri ong∙e ong∙atengon, Sastroni Isolde namen rongtalbee An∙tangni manderangna An∙tangni ska aro namnikako ge∙eta aro agana. Aro jean Uko namnikatgenchim, uan An∙tangni manderangni namgninasa ong∙a.

Indiomangba, niam an∙chingko paponiko jokatna man∙ja ba mandeni ka∙tongrangko dingtangatna amja. A∙selde, an∙chingni paparigipa bimang ong∙ani gimin, an∙ching gisikni ka∙tongko an∙tangtango donsrena nangenga.

`Jer. 31:31–34 rangko poraibo. Gitalgipa ka∙tongko Isolni an∙chingna on∙na ku∙rachakani gimin iara maiko skia? Kristoni Nikodemusna agangipa kattarang baksa iako nisusabo jekon Johan 3:1–21 rango gital dake atchitaiani gimin aganachim. (Ibri. 8:10 koba nibo).`

Ge∙eta Ming Chikkungko, rong∙pleng dotgnio Isol An∙tangan seaha (Reo. 31:18), indiba niamko Isolni manderangni ka∙tongrangoba sena nangachim (Git. 37:30, 31). Isolni ka∙saani niamara kosakogipana ong∙ja indiba ning∙ogipa an∙chingni cholonrangna ong∙a. Isolsan mangmang An∙tangni niamko mandeni ka∙tongrango sena man∙aia, aro iako dakna gita Ua An∙tangni ku∙monggrikgimin manderangna ku∙rachakaha. (Ibri. 8:10 ko nibo).

An∙ching an∙tangtangko niamko rakkiachi jokatna man∙jawa. Indiba ka∙sachakachisa an∙chingara bebera∙achi jokatako man∙gen, ian an∙chingoni ong∙ja, indiba Isolni on∙anisa ong∙a (Eph. 2:8). Jokatako man∙na an∙ching niamko rakkija; jokatako man∙ahani giminsa an∙chingara niamko rakkia. Ka∙saaniko man∙na an∙ching niamko rakkija indiba an∙ching ka∙saako man∙ahani giminsa rakkia, aro indake an∙ching Isolna aro gipinrangna ka∙sana skani donggen. (Johan 14:15 ko nibo).

Iani gisepon, niam an∙chingni papko mesoka (Jakob 1:22–25, Rom. 3:20, Rom. 7:7), Piokgipako nanga ine an∙chingna mesoka (Gal. 3:22–24), nambatsranggipa janggi tangani cholrangko an∙chingna mesoke on∙a, aro Isolni ka∙saani cholonko parape∙a.

`Bichalni salna nang∙ni ka∙donganiara maia? Nang∙ni ka∙donganiara nang∙ni bimchipe aro kakket ong∙e niamko rakkiaoma ma Kristoni toromi ong∙anioma, badiagipa nang∙ko pingopa? Isolni niamni dakna man∙gijani gimin nang∙ni aganchakania maiko agana?`