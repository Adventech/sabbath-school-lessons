---
title:  Niamara Rongtala aro Kakket Ong∙a aro Nama
date:   24/03/2025
---

Ka∙saanian Isolni niamni pangchakani ong∙a. Jensalo Isol niamko rakkia, Ua ka∙saanikoba rakkia. Iani giminsa Jisu papirangko jokatna sichakaha jedakode Ua an∙chingna ka∙sachakaniko on∙engon Ua niamkoba rakkina man∙gen. Indake Ua kakketgipa ong∙na aro bebera∙giparangna, kakket ong∙a ine rai on∙gipaba ong∙na man∙a (Rom. 3:25, 26). Mairongpilgipa ka∙saaniko mesokani ong∙a! Mandeko piokani kamo niamara gimaatako man∙ja, indiba batesa chu∙sokata.

`Rom. 6:1–3 aro Rom. 7:7–12 rangko poraibo, mongsongbate pod 12 ko gisik nange poraibo. Kristoni simanahaoba, ia podrangara niamni gimin an∙chingna maiko aganenga?`

Ka∙sachakani aro piokani kam niamko gimaataha ine mitamrang bebera∙oba, Paul indine agananio namen rongtalbea je, papo an∙ching janggi tangangkuna nangja jedakode ka∙sachakani baririkrikgen. Jemangan bebera∙achi Kristoo dongkamachim, uamang “Uni siao napbolako man∙aha” aro indake an∙tangtangko papo sigimin aro Kristoo tanga ine channa nanga.

Isolni niamde pap ong∙ja, indiba papko aro an∙chingni papi ong∙aniko an∙chingna mesoka. Uni giminsa, oe, “niam rongtala, aro ge∙eta rongtala, aro kakket aro nama” (Rom. 7:12). Ua pilakkon paraka, chong∙motan, janggi jokna gita an∙chingni nangbeani, aro piokaniko paraka—je janggi jokani aro piokaniara Kristochisan mangmang man∙aiachim. Uni gimin, “an∙ching bebera∙achi niamko indin ong∙aiatama? Ong∙jachina. Indiba an∙ching niamko mangrakata” (Rom. 3:31).

Niamko gimaatna Kristo re∙bajaha indiba chu∙sokatnasa jekon niam aro katchinikgiparango ku∙rachakmanahachim. Indake, Ua sinjetbate indine aganaha je, “ ‘A∙a aro salgi gimajana kingking, pilakan ong∙jaskal niamoni ontimintiba gimajawa’ ” (Mati 5:18).

Isolni niaman Isolni rongtalaniko miksonga—chong∙motan, Uni chu∙sokbatsranggipa ka∙saani, kakket ong∙ani, namani, aro bebegipa cholonko miksonga (Levi. 19:2; Git. 19:7, 8; Git. 119:142, 172). Iani bidingon, iara namen nangchongmota je, Reo. 31:18 o janapgimin gita, Isol Ge∙eta Ming Chikkungko rong∙pleng dotgnio An∙tangan seaha. Rong∙plengo segimin ong∙e, ia niamrangara Isolni dingtangna man∙gijagipa cholonna aro Uni rongtalgipa sorkarina sakki ong∙a jekon ka∙saanio a∙bachengataha—ian dal∙begipa dakgrikanio mongsonggipa ja∙pang katta ong∙a.

`Maikai niam aro ka∙saani gisepo donggipa ia nangrimaniara Jisuni indingipa kattarangko nambate u∙ina gita an∙chingko dakchakgen, “ ‘Angna ka∙saode, indide na∙simang Angni ge∙etanirangko manibo’ ” (Johan 14:15)?`