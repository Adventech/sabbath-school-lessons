---
title:  Isol Jaksrambee Ka∙saa
date:   28/12/2024
---

### Ia Antini Lessonna Poraiani

Reo. 33:15–22; Hosea 14:1–4; Para. 4:11; Johan 17:24; Mati 22:1–14; Johan 10:17, 18.

> <p>Mingani Pod</p>
> “ ‘Anga uamangni an∙pilanganirangko an∙sengatgen, Anga uamangna jaksrame ka∙sagen; maina Angni ka∙onanga uoni an∙pilaha’ ”(Hosea 14:4).

Jisuni agansogimin gita (Mati 26:34), Pitor Jisuko changgittamna kingking jechakahaoba, ia jechakaniranga ianon bon∙aijaha. Chakatpilani ja∙mano, Jisu Pitoro indine sing∙aha, “ ‘Iamangna bate na∙a Anga ka∙sabatama?’ ” Ua Una aganaha, “ ‘O Gitel, anga Nang∙na ka∙sara ine Na∙an u∙ia.’ ” Ua uko aganaha, “ ‘Angni mes bi∙sarangko nirikbo.’ ” Ua uko pil∙e intaiaha, “ ‘Na∙a Angna ka∙saama?’ ” Ua Una aganaha, “ ‘O Gitel, anga Nang∙na ka∙sara ine Na∙an u∙ia.’ ” Ua uko aganaha, “ ‘Angni mesrangko nirokbo.’ ” Ua uko changgittamgipao inaha, “ ‘Na∙a Anga ka∙saama?’ ” Uni changgittam, ‘Na∙a Angna ka∙saama’ ine inana Pitor gisiko duk man∙e aganaha, “ ‘O Gitel, pilakkon Na∙a u∙ia; anga Nang∙na ka∙sara ine Na∙an u∙ia.’ ” Jisu uko aganaha, “ ‘Angni mesrangko nirikbo’ ” (Johan 21:15–17). Jedake Pitor Jisuko changgittamna jechakahachim, uandaken, Jisu—“Na∙a Angna ka∙saama?” ine sing∙anichi—Pitorko changgittamna gisikni gita gital dakataha.

Pitorni obostaoni an∙chingni obostarang dingtanggenchimoba, niamde apsanaia. Chong∙motan, Pitorna Jisuni sing∙gipa sing∙anian nangchongmotgipa sing∙ani ong∙chongmota, jekon Isol an∙ching sakantikon an∙chingni melia somoio aro biaprango, “Na∙a Anga ka∙saama?” ine sing∙enga.

Pilakan ua sing∙anina an∙chingni aganchakanio pangchaka.