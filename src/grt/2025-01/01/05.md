---
title:  Okamako Man∙giminrang Bang∙a, Indiba Segiminrang Bang∙ja
date:   01/01/2025
---

Isol An∙tangni ska aro namnikao manderangna ka∙samangmangaijaha, indiba Una ka∙saskana Ua uamangkoba okama. Chong∙motan, uamangna jakgitele baseaniko dake Isolni ka∙saaniko ra∙chakna ba jechakna Isol uamangna on∙aha jekon Kristoni bia ka∙ani alaniona okamani gimin toe agananio nikna man∙achim.

`Mati 22:1–14 ona poraibo. Ia toe aganani miksonganiara maia?`

Bia ka∙ani alani gimin Kristoni toe agananio, raja saksa an∙tangni depantena bia ka∙aniko daksoaha aro an∙tangni nokkolrangko “Bia ka∙aona okamsoa manderangko okamchina” watataha “indiba uamang re∙bana sikjaha’ ” (Mati 22:2, 3). Changsana baten raja an∙tangni nokkolrangko watatahachim, indiba uamang uni okamanina gisik nangjaha, aro namjabate, uamang uni nokkolrangko rim∙e uamangko so∙otaha (Mati 22:4–6).

Ja∙mano, an∙tangni nokkolrangko so∙otgiparangna dakna nanggniko dakmano, raja an∙tangni nokkolrangna indine aganaha, “ ‘Bia ka∙ani taria ong∙aha, indiba okamsoa manderang kraja. Uni gimin na∙simang rama bibrarangona re∙ange nika kakketko bia ka∙aona okambo’ ” (Mati 22:8, 9). Bia ka∙ani ganding donggijagipako a∙palchina galatani ja∙mano, jean bia ka∙ao dongpana rajaoniko bia ka∙ani gandingko ra∙na nanganiko mesokachim, Jisu ia toe agananiko indingipa orto gnanggipa kattarangchi matchotataha, “ ‘Okama mande bang∙a, indiba segimin bang∙ja’ ” (Mati 22:14).

Iara maiko miksonga? Bon∙chotao jemangan “segimin” ong∙aha, “seokgimin” ong∙achim, uamangara bia ka∙aona Gitelni okamako ra∙chakgiparang ong∙a. Ia toe agananio, jolgimikon, “okama” ingipa kattana Greek katta kaleo ko jakkalaha, aro bon∙chotao “segimin” ong∙nade okamaniko jakgitele baseaniko dakgipasa ong∙gen.

Bebeko agangenchimode, Isolara sakprakprakkon bia ka∙aona okamenga. Indiba, an∙chingoni jeba Isolni ka∙saaniko jegalsona man∙a. Ka∙sana gita jakgitelaniara nangchongmotani ong∙a. Darangni kosakoba Isolde An∙tangni ka∙saaniko draatjawa. Indine aganna dukni ong∙a, Isol baksa ka∙saao nangrime janggi tanganiko an∙ching jechakna man∙a.

Okamako ra∙chakgiparangan “segimin” rang ong∙a. Isolna ka∙sagiparangnade, an∙chingni chanchisokgijagipa aiao inmangiparangko Isol daksoaha. Changsatai, ian ka∙saani baksa re∙chapbagipa jakgitelani aro ka∙saani bidingo sing∙ani baksa re∙baa.

`Na∙ara bia ka∙aona okamaniko ra∙chakahama aro bia ka∙ani gandingko ganahama?`