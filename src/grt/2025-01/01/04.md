---
title:  Ka∙saaniko Jaksrame On∙aha
date:   31/12/2024
---

Changni chang bobil dake chakatgenchimoba, Isolara An∙tangni ka∙saaniko Israelni kosakosan jaksrambeen on∙angkuaijaha, indiba an∙ching papirang ong∙genchimoba, Isolara an∙chingni kosakoba ka∙saaniko on∙angkuaiaha. An∙ching Isolni ka∙saaniko man∙na kraja, aro mamung dakeba man∙jawachim. Isolde an∙chingko nangjachim. Sastroni Isolde mamungkon nangjachim (Wat. 17:25). Isolni nang∙na ka∙saani aro pilak manderangna ka∙saaniara Uni skaoni aro namnikaonisa ong∙aha.

`Para.4:11 aro Git. 33:6 rangko nisusabo. Ia podrangara a∙gilsakko ong∙atanio Isolni jakgitelani bidingo maiko agana?`

Isol ia a∙gilsakko jaksrambee ong∙ataha. Aro iani giminan, pilak rasong, mandera∙ani aro bilna Isol kragipa ong∙a. Isol a∙gilsakko ong∙atna mamung nangani dongjachim. A∙gilsakko ong∙atna skangan, Isolara Isolgrimni gisepo donggipa nangrimgimin ka∙saanio katchaaniko man∙aha.

`Johan 17:24 ko poraibo. A∙gilsakni ong∙bana skang, Isolni ka∙saani gimin iara an∙chingna maiko agana?`

An∙tangni ka∙saaniko parakna Isol ong∙atgiminrangko nangja. Indiba, Uni cholonara ka∙saa ong∙ani gimin, Isol a∙gilsakko ong∙ataha jedakode ong∙atgiminrang baksa ka∙saaniko sualna aro nangrimna man∙gen.

An∙tangni jaksramgipa ka∙saaniko on∙na ia a∙gilsakko Isol jaksrambee ong∙ataijaha, indiba jensalo mande jat Edeno pap ka∙ahaoba aro an∙ching sakprakan pap ka∙ahaoba, Isolara manderangna ka∙saangkuaiaha.

Edeno papo ga∙akani ja∙mano, Adam aro Hoba Isolni ka∙saaniko man∙na mamungkraani dongjahachim. Indiba Isol, jean “An∙tangni bilni kattachi pilakkon rakkie” (Ibri. 1:3), An∙tangni dal∙a ka∙saani, aro ka∙sachakanichi uamangni janggirangko rakkiaha aro ka∙saao An∙tangona mandeko nampilataniko dakna ramako dakaha. Aro ua nampilataniko dakanio an∙chingkoba man∙chapa.

`A∙gilsak ga∙akgimin obostao aro namgijanian gapanio ong∙engon, Isolni ia a∙gilsakna ka∙sakuenganiara Uni ka∙saani aro cholonni bidingo an∙chingna maiko aganenga? Ia bebeni kattara Una ka∙saskana an∙chingko maikai didiatgipa ong∙na nangchongmota?`