---
title:  Ka∙dongsoarangni Nalsaona Kingking
date:   29/12/2024
---

“Na∙a Angna ka∙saama?” inesan Isol an∙chingko sing∙aijaha indiba Isol An∙tangan mande sakpraknan ka∙saa aro jaksrambee ka∙saa. Beben, Ua nang∙na aro angna jaksrambeen ka∙saa aro an∙chingni chanchisoana baten mande sakantinan ka∙saa. Aro An∙tangni manderangna itihaso Ua dakmesokahani gimin ia ka∙saaniko an∙ching u∙ia.

`Reo. 33:15–22 rangko poraibo aro ia podrangni miksonganiko chanchibewalbo. Ia podrang, aro mongsongbate, pod 19 o, Isolni skani aro ka∙saani gimin maiko paraka?`

Pilakan gimaaha ingipa gita nikmanpilaha. Egyptoniko Isolni An∙tang manderangko aiao inmanbee jokatani ru∙utkujaon, Israelni manderangara Isolni kosako bobil dake chakataha aro sonachi tarigimin matchu bi∙sako olakkiaha. Jensalo Mose a∙brioni ong∙onbaahaon, uamangni daka kamko nikeaha, aro Niam Ming Chikkungni rong∙plengko ua galonataha aro uko bnekataha. Uamangni kosako Isolni on∙na miksonggimin pattianirangko man∙na manderang ka∙dongagri ong∙ahaoba, aro uamang ia ku∙rachakgimin pattaianirangko man∙na krajahaoba, Isol uamang baksa songgigrikaniko dakangkuaina miksongaha.

Reo. 33:19 o indine agana, “ ‘Anga Angni pilak namarangko nang∙ni mikkango re∙pakatgen, aro Anga Jihovani bimungko nang∙ni mikkango aganprakgen, aro Anga jena ka∙sachakgen, una Anga ka∙sachakgen.’ ” Isol mitamna ka∙sachaka aro mitamna ka∙sachakja ine ia podni miksonganiko bang∙a somoion ma∙sisreta. Indiba ia podni miksonganide indakede ong∙jachim, Isol mitamna ka∙sachaka aro mitamnade ka∙sachakja inede miksongjachim. Indakede Isol kam ka∙ja. Ianoni bikpilgipa skianiara, Isol mitamko jringjrotnan gimaatna miksongsoaha ine skianian ong∙a.

Indide, Isolara iano maikosa aganskaenga? U∙ina nangchongmotanide ian, Isol indine parakenga je, pilakkon Ong∙atgipa ong∙e, Ua man∙na kragijagipa manderangnaba, ka∙sachakaniko jaksrambee on∙na Uo bil donga. Aro indake, sonani matchu bi∙sako olakkianichi bobil dake chakatgenchimoba, Ua iano An∙tangni manderang, chong∙motan, man∙na krajagenchimoba, Israelna ka∙sachakaniko on∙enga.

Ian bang∙a obostaoni, mingsa obosta ong∙a jeon Isolara An∙tangni ka∙saaniko mesokaha aro ka∙dongsoani nalsaonan mesokaha. Ian an∙ching sakantinan namgipa katta ong∙a, ong∙jama?

`Nang∙ni ka∙dongsogijanio, Isolara maikai An∙tangni ka∙saaniko parakaha aro mesokaha?`