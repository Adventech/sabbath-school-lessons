---
title:  Chanchidapani
date:   03/01/2025
---

Ellen G. Whiteni ki∙tap, Christ’s Object Lessons oniko “ ‘To Meet the Bridegroom,’ ” jak 405–421 rangko poraibo.

“Isolni gimin ma∙sisretani andalanian a∙gilsakko ganggopengachim. Uni cholonni gimin u∙ianiko manderang gimaatengaha. Uko ma∙sisretaha aro Uni giming pe∙sretaniko dakaha. Ia somoio Isoloni man∙gipa kattako aganprakna nanga, katta jean bilakgipa ong∙gen aro jokatani bil donggen. Uni cholonko u∙iatna nangenga. A∙gilsakni andalaniona Uni rasongko teng∙suatna nangenga, je seng∙anian Uni namani, ka∙sachakani, aro bebe ong∙achim.

“Ia kamkon katchinikgipa Isaia kattachi indine seaha, ‘O na∙a Jerusalemna nama kattarangko agangipa, rake inwatbo; inwatbo, da∙ken; na∙simangni Isolko nibo ine Judani songjinmarangna aganbo. Nibo, Gitel Jihova bilakgipa gita re∙bagen, aro uni jakpong una sason ka∙gen; nibo un baksa uni on∙ani gnang, aro uni mikkango uni on∙skaani donga.’ (Isa. 40:9, 10).

“Jemangan Chawarini re∙baako nisengsoengachim, manderangna ‘Na∙simangni Isolko nibo’ ine aganna nanga. A∙gilsakna ka∙sachakani bon∙kamgipa seng∙ani ja∙dilrangko, ka∙sachakani bon∙kamgipa nama kattako on∙na nanga, ian Uni ka∙saani cholonko parakani ong∙a. Isolni dedrang Uni rasongko mesokna nanga. Uamangni janggi tanganio aro cholono uamangna jekon Isolni ka∙sachakani dakahachim, uko parakna nanga.

“Toromi ong∙ani Salni seng∙ani nama kamrango teng∙suna nanga—chong∙motan, bebeni kattarango aro rongtala kamrango teng∙suna nanga.”—Ellen G. White, Christ’s Object Lessons, jak 415, 416.

**Chanchigrikna Sing∙anirang**:

`1. Isol dongja ine inana bate namjabatgipade Isol an∙chingko mitchia ine inanian ong∙a. Ia katta ong∙bebegenchimode baditan an∙chingni dongenggipa a∙gilsakara dingtanggipa biap ong∙genchim?`

`2. Da∙alo an∙chingni a∙gilsako, maini gimin Isolni cholonni bidingo bang∙bea ma∙sisretani gnang? Isolni ka∙saani cholonko rongtalbate manderang nikna man∙china gita dingtang dingtang cholrangni gimin chanchibewalaniko dakbo.`

`3. Isolni cholonni bidingo da∙alo aganprakna nanggipa kattara maia? Isolni ka∙saani chong∙mot ong∙aniko namedake u∙igijagipa mandena na∙ara ia kattako maikai talatgen? Uni ka∙saani aro Uni aiao inmangipa cholonni ong∙chongmotaniko mesokna mai sakkiko na∙ara on∙na man∙gen?`

`4. Isolni ka∙saani gimin aganania mingsa ong∙a. Ua ka∙saaniko an∙chingni janggirango parakani aro teng∙chakania minggipin ong∙skaa. An∙chingni samtangtango donggiparangna Isolni ka∙saaniko parakna gitara maiarang “rongtala kamrang” ong∙gen?`