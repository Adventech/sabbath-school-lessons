---
title:  PoraianKa∙sapiljaoba Ka∙saaha
date:   30/12/2024
---

Ga∙akgimin mande jatna Isolni agansokna amgijagipa Uni ka∙saani sakkiko Hoseani golpoo nikna man∙a. Isol katchinikgipa Hoseana indine ge∙etaha, “ ‘Na∙a re∙ange an∙tangna dari dakanirangni jikko, aro dari dakanirangni dedrangko ra∙bo; maina a∙song Jihovaoni ekange dari dakrongbea’ ” (Hos. 1:2). Israelni kakketgijani aro torom til∙ekani kamko dakengon, Hosea aro uni kakketgijagipa jikgipara Isolni An∙tangni manderangna tanggipa toe aganani ong∙na nangaha. Uan, man∙na kragiparang ong∙jagenchimoba, uamangna Isolni indin on∙gimin ka∙saani golpo ong∙a.

Beben, Isol kakketgipa aro ka∙sagipa ong∙genchimoba, manderangara Uni kosako changni chang bobil dake chakataha. Sastroo changni chang serikgimin gitade, kakketgijagipana Isolara ka∙sakuaia ine Uni gimin talataha. Ua An∙tangni manderangko chu∙soksrangen aro kakket ong∙en ka∙saaha, indiba uamang Uko mandera∙jaha aro gipin isolrangko olakkiskaaha, indake Uko namen duk ong∙ataha aro nangrimaniko be∙ataha jekon namatpilna man∙jawaha ingipa gita nikpilahachim.

`Hosea 14:1–4 ona poraibo. Ia podrangara Isolni An∙tang manderangna kimkimgipa ka∙saani bidingo maiko paraka?`

Uni manderangni Uni kosako changni chang bobil dake chakatani ja∙mano, Isol indine parakaha: “ ‘Anga uamangni an∙pilanganirangko an∙sengatgen, Anga uamangna jaksrame ka∙sagen’ ” (Hos. 14:4). “ ‘ Anga uamangna jaksrame ka∙sagen’ ” ingipa kattarango “jaksrame” ingipa kattana Ibri katta nedabah ko jakkalaha jeni miksonganian mamung ra∙rikpilanigrian on∙aha ine miksongachim. Ian torom noko olakkianio, indin on∙anirangna (free-will offering) jakkalgipa apsan katta ong∙a.

Hoseani ki∙tap jolgimiko, aro Sastro jolgimikon, Isolara An∙tangni manderangna Uni aiao inmanbegipa bimchipaniko aro ka∙sachakaniko mesoka. Changni chang uamang an∙tangtangni ka∙sagiparangona an∙pilangtaitaioba, aro ku∙mikchetaniko pe∙oba, je nangrimanikon namatna man∙jawaha ine nikpilgenchimoba, Isolara An∙tangni skanikodake uamangni kosako An∙tangni ka∙saaniko on∙aha. Manderang Isolni ka∙saaniko man∙na krajaha; uamang pilak a∙kanganiko jegalaha aro uarangna simsakjaha. Indiba Isolara uamangni kosako mamung draatagrian ka∙sakuaiaha. Iano aro gipin Sastroni bakrangoba, Isolni ka∙saaniko jakrambea aro draatagrian ka∙sakuaia ine mesokaha.

`Bang∙a manderangan Isolni gimin indine chanchia je, Uara namen chel∙bea aro ka∙namgijagipa sason ka∙gipa aro bichal ka∙gipa ong∙a. Kakketgijagipani kakkete ka∙sajaoba, ka∙sakuaigipa Isolni bidingo talatanirang, Isolko dingtang bewalo u∙ie ra∙na gita iara nang∙na maikai dakchaka? Isol baksa nang∙ni nangrimaniko dingtange u∙iskana iara maikai dakchaka?`