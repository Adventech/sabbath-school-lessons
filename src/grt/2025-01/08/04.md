---
title:  Isolna Ka∙sana
date:   18/02/2025
---

Isol bilakbatsranggipa ine agananio, Ua chanchisokgijagipakoba Ua dakna ama inede miksongja. Indake, manderang Una ka∙saa ine Isol aganna man∙ja. Jakgitele maikoba dakanio kimkime dakgija ong∙na man∙ode, indide, ian sakoba jakgitele maiko dakna gita ong∙na amgijani ong∙a. Kan∙dike agangenchimode, an∙chingni nikbagimin gita, aro iako agantaitaina nanga—An∙tangko ka∙sana Isol darangkoba draatna man∙ja, maina draatgenchimode, uan ka∙saani ong∙jaha.

`Mati 22:37 aro Deut. 6:4, 5 rangko poraibo. Jakgitele basee ra∙ani bilni gimin ia podrangara maiko skia?`

Dal∙batsranggipa ge∙etani, chong∙motan, Isolna ka∙sachina ge∙etani, iako sakki on∙a je, beben Isol sakantikon Una ka∙saaniko nangnika. Indiba gimikande Isolna ka∙sagipa ong∙ja. Indide maini gimin Isolara gimikkon Una ka∙sachina kam ka∙ja? Changsatai, uan ka∙saani gimin ong∙a maina ka∙saako man∙na gita ka∙saaniko indin jakgitelen on∙na nanga.

`Ibri. 6:17, 18 aro Titus 1:2 rangko poraibo. Isolni gimin ia podrangara maiko skia?`

Chanani 23:19 o indine agana, “ ‘Isol mande ong∙ja, tol∙e aganna gita.’ ” Isol pangnaba tol∙ja (Titus 1:2); Isol pangnan An∙tangni kattako rakkia aro ku∙rachakaniko pangnaba pe∙ja (Ibri. 6:17, 18). Maibakai Isol maikoba ku∙rachakaha ong∙ode ba maikoba dakna An∙tangko on∙kangode, Uni mikkangchi dakgni kamko ua ku∙rachakani rim∙rika.

Iani miksonganide ian je, jena kingking Isol An∙tangni namnikaoni bikpile manderangna basee ra∙china jakgitelaniko on∙a, manderangni baseania Isolni skao ong∙na man∙ja. Isol manderangna jakgitele baseani bilko on∙na An∙tangan miksongaha ong∙ode, manderang an∙tangtangni jakgitelaniko Isolni skaoni bikpile baseaniko dakna bil man∙a. Rasonggribee, bang∙a manderangan uamangna on∙gimin jakgitele baseani bilko ia bewalo jakkalaha, aro indaken bang∙a obostarang ong∙aha jean Isolni skaoni bikpil ong∙achim.

`Isolni namnikgijako na∙a maikoba dakmanahama? Jakgitele baseani bilni ong∙bebeaniko—aro kenbegnigipa sastirangni bidingo iara maiko skia?`