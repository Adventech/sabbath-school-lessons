---
title:  Jakgitele Baseani, Ka∙saani, aro Isolni Simsakani
date:   15/02/2025
---

### Ia Antini Lessonna Poraiani

Luk 13:34; Jer. 32:17–20; Ibri. 1:3; Deut. 6:4, 5; Eph. 1:9–11; Johan 16:33.

> <p>Mingani Pod</p>
> “ ‘Maikai na∙simang Angon tom∙tom donganiko man∙gen, uni gimin Anga iarangko na∙simangna aganaha. A∙gilsako na∙simang duk man∙bea, indiba ka∙dongbo, Angan a∙gilsakko amaha’ ”(Johan 16:33).

Simsakani ingipa kattara ia a∙gilsako Isolni kamko talatna jakkala. Isolni simsakani gimin an∙ching maidake chanchiachim, ian an∙chingni Isol baksa, sakgipinrang baksa an∙ching maikai nangrime janggi tanga, aro namgijagipa kamni neng∙nikani bidingo an∙chingni chanchianikri, dal∙bea dingtanggrikaniko ong∙ata.

Isolni simsakani bidingo Kristianrang dingtang dingtang dake ma∙siani donga. Mitamrang indine bebera∙a je, Isol An∙tangni bilko maiaba bewalo jakkala jean pilak ong∙a obostarangni jekai ong∙enga, uandaken ong∙china jakkalaha. Sawa jokatako man∙gen aro sawa gimagen, uarangkoba Ua basee daka! Indakgipa chanchianio, Isolni kapsogiminna agrede manderang mamungkon jakgitele basena man∙ja. Bebeko agangenchimode, je manderangan indake bebera∙achim, indine jera ra∙a je, mandeni skanirangkoba Isolsa sason ka∙a.

Indiba Sastroni sakkirango iako mesoka je, Isolde indake dakja. Batesa, Ua manderangna jakgitele baseaniko on∙a, inditan jakgitele baseaniko on∙aha je, manderang (aro sa∙grerang) Uni skaoni bikpile baseaniko dakna man∙aona kingking on∙aha. Papo ga∙akani itihas, aro uni namgijanirang, iarangan ia jakgitele baseaniko jakkalsretani biterang ong∙a ine sakkiko on∙a. Jakgitele baseani bilko jakkalsretachi ra∙bagipa ong∙a obostako namatna gita mandeko jokatna miksonganiko dakaha.