---
title:  Pilakkon Sasono Dongipa An∙chingni Isol
date:   16/02/2025
---

“Isol pilakkon sasono dongipa ong∙a,” ine saksa pamong an∙tangni middle skulni dolna skiaha. “Iani miksonganide, Ua pilakkon sasono dona.” Saksa chatro jajae indine sing∙aha, “Indide angni achakni sioba Isol pilakkon sasono donama? Mainasa Isolara angni achakko so∙otaha?”

Ia sing∙anina aganchakna jotton ka∙anio, pamong indine aganchakaha: “Ian aganchakna rakbeani ong∙a. Indiba basakobade indakgipa obstarangko chagrongna gita Isol an∙chingna on∙a jedakode mikkangchi iana batgipa obostarangko an∙ching chagrongna amgen. Angni achak sion, baditan anga duk man∙beahachim, anga gisik ra∙ata. Indiba iako chagronganichi, ja∙mano angni ambitangni sion, anga ia rakbatgipa obostako chagrongna amaha. Sing∙anina aganchakaniko man∙ahama?”

Adita ru∙ute mamungkoba aganchakgija dongani ja∙mano, ia chatro indine aganchakaha, “Indide angko mikkangchina tarisona gita angni ambitangni sina skang Isolara angni achakko sichina on∙ahama?”—Marc Cortez, quoted in John C. Peckham, Divine Attributes: Knowing the Covenantal God of Scripture (Michigan: Baker Academic, 2021), jak 141.

Manderang basakobade indake chanchichipa je, ong∙gimin pilak obostarangan Isolni namnika gitan ong∙aha. A∙gilsako ong∙gimin obosta pilakan Isolni namnika gitan tik tak ong∙aha. Maina Isolara bilakgipa ong∙a. Indide, maikaisa Isolni nangnika gita ong∙gija obostarang ong∙na ama? Uni gimin, je obostaba ong∙ja maina, baditan ua obosta namgja maina, ian Isolni ska ong∙aha. Ia skiani indine skiaha.

`Git. 81:11–14; Isaia 30:15, 18; Isaia 66:4; aro Luk 13:34. Isolni ska chu∙sokama chu∙sokjama, ia podranga maiko agana?`

Isol An∙tangni man∙na skako man∙na nanga ine bang∙a manderang bebera∙engon, Sastroo dingtang golpoko aganskaa. Changni changan Sastroo Isolni skani chu∙sokgijaniko janapaha. Chong∙motan, ong∙gimin obostaranga Isolni nangnika gitade bikpil ong∙skaaha. Bang∙a obostarangon, Isol rongtalbeen aganaha je, ong∙gimin obostaranga Uni nangnikaoni bikpil ong∙aha. Ua An∙tangni manderangna maikoba skaaha, indiba uamang minggipinko baseskaaha. Isol An∙tangan indine kalimaha: “ ‘Angni manderang Angni ku∙rangna nachil songjachim. . . . Aiao, Angni manderang Angna nachil songgenchimode, Israel Angni ramarango re∙ruragenchimode! Uamangni bobilrangko Anga bakan bamatgenchim’ ” (Git. 81:11, 13, 14).

`Isolni ska gita pilakan ong∙enga ine skiani bidingo chanchibewale nibo. Indakgipa skiania maidakgipa neng∙nikanirangko ong∙atgen?`