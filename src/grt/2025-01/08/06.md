---
title:  Kristo A∙gilsakko Amaha
date:   20/02/2025
---

Pilakan Isolni nambatsranggipa miksongani gita obostarang ong∙genchimode, indide mamung namgijanian dongjawachim, indiba ka∙saani aro nangrimanini chu∙soksranggipa katchaanisan dongaignokchim. Bon∙chotaode, ia a∙gilsakara Isolni nambatsranggipa miksongani gita gital daktaiako man∙gen. Iani gisepon, An∙tangni manderangni jakgitele basee ra∙anikri Isol An∙tangni skaniko chu∙sokatna kam ka∙enga.

Cake baking ka∙susaani gimin chanchiate nibo jeon baking ka∙susaanio bak ra∙giparang dingtangmanchagipa bosturangko jakkalna nanggenchim, indiba uamang gipin bosturangkoba on∙dape an∙tangtangni namnikgipa cake-ko tarina man∙genchim. Bon∙chotaode, jekon cake tarigipa cake-ko tarina gita bosturangko jakkalahachim ba jakkaljahachim, uarango pangchakesa uni tarigimin cake-ko porika ka∙e nigen.

Apsandake, manderangni jakgitele basee ra∙ani bilko mandera∙na Isol miksongahani gimin, bang∙a bosturangan jekon a∙gilsakni itihaso jakkalahachim, uaranga Isolni basegimin ba namnikgiparangde ong∙jaha indiba uaranga Uni namnikaoni bikpilgipasa ong∙skaa.

Iani bidingo aganengon, Isolni simsakanide samsadingding ong∙gipa ong∙ja, Isolan ong∙enggipa obosta pilakkon sasono dona inede ong∙ja. Indiba ian samgnini melianichisa Isolni simsakanio nanga. Ia a∙gilsako mitam obostarangko Isol ong∙china gita on∙aha, indiba mitam ong∙a obostarangde manderangni jakgitele baseanio pangchakanikrisa ong∙baaha. Isolni nangnikgijagipa bang∙a obostarangan ong∙angaha.

`Johan 16:33 ko poraibo. Neng∙nikanirangko chagrongengon, ia podara an∙chingna mai ka∙donganiko on∙a?`

Mongsongbate, dukni somoio ba dake niani somoio, manderangni bebera∙aniara moako man∙naba donga maina uamang kakketgijagipa bebeo rim∙kingkingaha aro indine chanchiaha je, Isol uamangko duk aro dake niaoniko jokatna nanggen. Indiba Jisu an∙chingna namen dingtanggipa golpoko aganskae, An∙tangni sninggiparangna mikrakataniko dakaha aro indine aganaha je, uamang dake nianirangko aro dukko ia a∙gilsako chagrongna nanggen, indiba uamangna ka∙dongani gnang maina Kristo a∙gilsakko amaha (Johan 16:33).

Dukrangko aro dake nianirangko an∙ching chagrongengon, ian Isolni an∙chingna nangnikani ong∙a inede miksongja. An∙ching pangnan dal∙bata noksako gisiko donna nanga: chong∙motan, dal∙begipa dakgrikaniko gisiko done chanchina nanga. Indioba, an∙ching ka∙dongna man∙a je, namgijani kamranga namanina nangchongmotani ong∙jaoba, Isolara namgija obostarangoniko namako ra∙bana man∙a. Aro an∙ching Isolo ka∙dongchakode, Isol an∙chingni dukrangkomangba An∙tangona salbana man∙a aro gipinrangna simsakskana aro ka∙sachakna Ua an∙chingko didiatna man∙a.