---
title:  Pantokrator (An∙chingni Bilakgipa Isol)
date:   17/02/2025
---

Sastro jolgimikon, Isolni aiao inmangipa bilko mesokaha. Uni bilko aro aiao inmanbegipa kam ka∙ani chansokpilgijagipa obostarangko Sastroo janapjolaha. Indiba indake ong∙engon, Isolni nangnikgijagipa bang∙a obostarangan ong∙aha.

`Para. 11:17, Jer. 32:17–20, Luk 1:37, aro Mati 19:26 rangko poraibo. Ibri. 1:3 koba niatbo. Isolni bilni gimin ia podrangara maiko skia?`

Ia podrang aro gipinrangba iako skia je, Isolara namen bilakgipa ong∙a aro Ua An∙tangni bilchi a∙gilsakko rakkienga. Beben, Parape∙a ki∙tapo changni chang Isolko “O Gitel Isol, Bilakbatgipa” ine janapaha (mesokna gita Para. 11:17 ko nibo; aro 2 Kor. 6:18, Para. 1:8, Para. 16:14, Para. 19:15, Para. 21:22 rangkoba nisusabo) aro “Bilakgipa” (pantokrator) ine pe∙skagimin kattara “Bilakbatsranggipa” ine miksonga. Isol bilakbatsranggipa ine aganania kattarangchisan agana ong∙ja, indiba Isolni An∙tangni bilko jakkale An∙tangni manderangko bang∙a obostao aiao inmanbee jokataniko ba ia a∙gilsako aiao inmanpile kam ka∙anioba mesokaha.

Indioba, Isol “bilakbatsranggipa” ong∙a ine aganengon, ian Isol jekoba ka∙na man∙aia inede ong∙taija. Sastroo iako skia je, maikobade Isol ka∙na man∙ja; mesokna gita, 2 Tim. 2:13 o indine paraka je, Isolde “An∙tangko jechakna amja.”

Bang∙a Kristianrang indine ra∙chaka je, Isolara bilakbatsranggipa ong∙a, miksonganide, jean Uni skaoni bikpil ong∙ja, uarangkode pilakkon Isolara ka∙na bil gnang—chong∙motan, jean Isolni cholon bewal baksa meliachim, uarangko jekoba dakna ama. Mitamrangko Isol dakna man∙ja maina uaranga Uni ska baksa melijani gimin ong∙a jekon an∙ching Gethsemane bario Kristoni bi∙anio nikna man∙achim. Beben Kristo indine aganaha je, “Isolna pilakan dakna amani ong∙a’ ” (Mati 19:26), indiba Ua Pagipao chisolo datkapako man∙na skang indineba bi∙aha, “ ‘O Apa, ong∙na man∙ode, ia ringchakani Angoni chel∙angchina; indiba Angni namnika gita ong∙gija, Nang∙ni namnika gitan ong∙china’ ” (Matt. 26:39).

Beben, chisolo duk chakaoniko Kristoko jokatna Pagipao bil gnangchim, indiba papirangko jokatna kamko ka∙anio Ua iakode dakna man∙jaha. Ianoniko mingsako ba minggipinkosa dakna nangaiaha, minggnikon daknade man∙jaha.

`Sastro iakoba skiaha je, Isolde sakantikon jokatna ska (mesokna gita, 1 Tim. 2:4–6, Titus 2:11, 2 Pit. 3:9, Ezek. 33:11 rangko nibo), indiba gimikande jokatako man∙jawa. Jakgitele baseani ong∙chongmotaniko aro jakgitele baseani bilko man∙gipa manderangni kosako Isolni bilni nalsao ong∙ani bidingo iaranga maiko skia?`