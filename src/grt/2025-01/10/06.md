---
title:  Sima-Arirang aro Niamrang
date:   06/03/2025
---

Dal∙begipa dakgrikania mongsongbate Isolni cholonni kosakosa ong∙enga, jekon Isolni namani, kakket bichal ka∙ani, aro Uni sorkarini kosako diabol tol∙e matnangahachim. Ian a∙gilsak salgisako jera ra∙ani case gita ong∙a.

Iandakgipa dakgrikanikode bilchi namatna man∙jawa, indiba ianade dakmesokanikosa nanggenchim.

Bilongbegipa matnanganiko bilo donggipani kosako ra∙baaha ong∙ode, nambatgipa cholde, matnanganiko jakgitele dakchina, mikkang nigija, parake am∙sandianiko dakachisan mangmang chena man∙aigenchim. Ka∙saan gapgipa sorkarini kosako ka∙namgijagipa matnanganirangko dakaha ong∙ode, iako altue ampatchini ning∙o done watgalna nangjawa.

Dal∙begipa dakgrikaniko aro namgijagipa kamrangni bidingo u∙ina gita iarangna maina gisik on∙na nanga? Isol ku∙rachakaniko dakgenchimode, Uara pe∙genchimma? Pe∙jawa. Baditana kingking Isol dakgrikani niamrangko rakkia, Uni mikkangchi dakgnigipa kamko ra∙rikako man∙gen. Indake ong∙engon, mitam namgijanirang indakmitingo andalani songnokni ning∙o ga∙aknaba donga.

`Mark 6:5 aro Mark 9:29 rangko poraibo. Bebera∙ani aro bi∙ani baksa Isolni kamni melianiko ia podrangara maiko mesoka?`

Ia minggni obostarango, adita sima-arirang ba dakgrikani niamrang donga gita nika, jerangan bilakbee bebera∙ani aro bi∙ani baksa nangrimani gnang. Gipin bakrango an∙ching bang∙bea sakkiko nika je, bi∙anian ia a∙gilsako dingtangataniko ra∙bana man∙a, indake Isolni kam ka∙aniko nikna chol oa gita ong∙a jekon, bi∙jaode man∙jawachim. Indiba an∙ching ia gualaniko dakna nangjawa je, bi∙ani aro bebera∙anisan mangmang dongaia jenan Isol aganchakna ama. Haida gipin bang∙a a∙selrangba dongkuenggen jerangni gimin an∙ching u∙ijachim.

Ian dakgrikani niamrangni bidingo an∙chingni nikbagimin baksa namen melia. Jena kingking Isol maiaba on∙kanganiko daka ba dakgrikani maiaba niamrangko rakkia, Uni mikkangchi dakgnigipa kam ra∙rikako man∙gen. Indake ong∙engon, mitam namgijanirang andalani songnokni ning∙o ga∙ake dongnaba donga.

`Rom. 8:18 aro Para. 21:3, 4 rangko poraibo. An∙chingni u∙igijanirang bang∙en donggenoba, an∙ching Isolo ka∙dongchakna man∙a maina Ua nambatsrangako u∙ia, nambatsrangako an∙chingna nangnika, aro namgijako bon∙kimitatsranggen aro jringjrotni katchaaniko ra∙bagen ine ia podrangara nang∙na maikai ka∙donganiko on∙a?`