---
title:  Jobni Obosta
date:   04/03/2025
---

Jobni ki∙tapo, dal∙begipa dakgrikani bidingo ong∙chongmotgipa aiao inmangipa ong∙a obostarangko an∙chingna on∙aha.

`Job 1:1–12 aro Job 2:1–7 rangko poraibo. Dal∙begipa dakgrikani-ni maidakgipa oprakgimin niamrangko iano an∙ching nika?`

Bang∙bea u∙ina nanggnirangko ia podrangoniko man∙na amgen. Skanggipao, salgio chanchirimani donga gita nika, aro ian Isol aro Satanni gisepo agangrikanikosan ong∙aija; gipin a∙gilsakoni manderangkoba iano man∙chapa.

Gnigipao, maiaba gitcham meligrikgijani donga gita nika, maina Jobni gimin Isol Satano sing∙aniko dakaha. Maina Jobni gimin sing∙aha? Ia sing∙aniara ong∙enggipa dakgrikani bidingo niatgenchimode, orto gnangbata.

Gittamgipao, Isol Jobko toromigipa, kakketgipa, aro Isolna kengipa ine parakahaon, Jobara Isolni uko rakkiahani giminsa Isolna bamenga ine Satan jera ra∙aha. Ian Jobni aro Isolni cholonni kosako matnanga ong∙aha (Para. 12:10 ko Zek. 3 baksa nisusabo).

Brigipao, Satan indine matnangaha je, Isolni Jobko kaduulania kraani ong∙ja, aro ian Satan an∙tangni matnanganirangko dakna gita ong∙na amgijani ong∙aha. Ian Satanna adita dakgrikani niamrang gnang ine mesokani gita ong∙a, aro Satanara Jobko saknaatna jotton ka∙aha gita nika.

Salgini tom∙bimonganio uni agananiko dake nina on∙achi Isolara Satanni matnanganina aganchakaha, indiba ian, una sima-ariko donaha. Ua Satanna indine bilko on∙aha, “uni pilak gnangrang nang∙ni bilo gnang,” (Job 1:12) indiba Jobni janggiko dangdikjachina uko beng∙aha. Ja∙mano, Jobara an∙tangnasan chanchiaia ine Satan matnangahani gimin, Jobko saknaatna gita Isol Satanko on∙aha, indiba uni janggikosan rakkiaibo ine aganaha (Job 2:3–6).

Satan Jobni nokdangna bang∙bea dukrangko ra∙baaha, indiba obosta mingantion Jobara Uni bimung namchina ine aganaiaha (Job 1:20–22, Job 2:9, 10), ian Satanni matnanganirang kakket ong∙ja ine mesokachim.

An∙ching iano bang∙a skianirangko skie ra∙na man∙a, jekai, dal∙begipa dakgrikanio dakgrikani niamrang gnang ine skie ra∙na man∙a. Isolni kosako matnanganirangko salgini kachario namatna adita niamrang gnang, indiba ian ka∙saoni ong∙bagipa rongtalgipa niamrangko pe∙na nangjawa, jean Isolni sorkarini pangchakani ong∙a aro ianon Uni a∙gilsak salgisakko aro uano donggiparangko Ua maikai sason ka∙achim, ian talataniko daka.

Jobni ki∙tapo ia salgio ong∙gipa obostarang an∙chingna dal∙begipa dakgrikani bidingo aiao inmanbegipa u∙ianiko aro maikai ia a∙gilsakoba iarang ong∙engachim, uarangko an∙chingna talata.