---
title:  Dakgrikani Niamrang
date:   01/03/2025
---

### Ia Antini Lessonna Poraiani

Dan. 10:1–14, Para. 13:1–8, Job 1:1–12, Job 2:1–7, Johan 12:31, Johan 14:30, Mark 6:5, Mark 9:29.

> <p>Mingani Pod</p>
> “Pap ka∙gipa Diaboloni ong∙a; maina Diabol chengonin pap ka∙ronga. Iani giminan Isolni Depanteko parape∙ataha, chong∙motan Diabolni kamrangko gimaatna ine” (1 Johan 3:8).

Dal∙begipa dakgrikani bewalko parape∙gipa bilakgipa golpoko 1 Raja. 18:19–40 rango nikna man∙gen, chong∙motan, Karmel a∙brio Elijani hom boli on∙ani golpoko nikna man∙gen jeon Jihova “jatrangni isolrangko” cheahachim. Songsarekni bidingo ia “isolrang” ni gimin mitino janapgiparang bang∙en dongkua. Israelni wilwilao songdonggipa a∙songrang indine chanchia je uamangni olakkienggipa “isolrang” ara maiaba olakkiani bimang ine chanchiahachim.

“ ‘Isol ong∙gijagipa miterangna uamang boli on∙aha. Uamangni u∙igijagipa isolrangna, gitalgipa re∙badalgipa, na∙simangni pagiparangni kengijagiparangna’ ” (Deut. 32:17). Paul indine agandapaha, “Jeko gipin jatrang boli on∙a, uamang korerangna on∙a, Isolna ong∙ja; aro na∙simang korerangni rengsi man∙pagiparang ong∙china anga sikja” (1 Kor. 10:20).

Indide, “isolrang” ni mitinoara dakjee re∙bagipa korerangan ong∙a. Indide, iani miksonganiara ian je, Sastroni pilak podrang jerangan mite olakkiani aro gipin isolrangko janapahachim, uaranga dal∙begipa dakgrikani podrang ong∙a.

Ia talatani baksa niatgenchimode, dal∙begipa dakgrikaniko nambate u∙igen. Aro ia bebeni kattara dal∙begipa dakgrikani bewalko aro namgijako nambate ma∙sina gita dal∙bea dakchakaniko on∙a.