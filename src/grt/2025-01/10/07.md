---
title:  Chanchidapani
date:   07/03/2025
---

Ellen G. Whiteni ki∙tap, Testimonies for the Church, vol. 1 oniko “The Power of Satan,” jak 341–347 ona poraibo.

“Ga∙akgimin mandeara Satanni rim∙gittanga man∙gimin mande ong∙aha. Kristoni kamara uko uni dal∙gipa bobilni biloniko jokatanian ong∙a. Mandede Satanni ku∙pattianiko ja∙rikna altunikbata, aro Kristo, jean bilakgipa Chegipa ong∙achim, Ua uo donjaode, aro uni skanirangko Ua srongatjaode aro una bilko on∙jaode ua namen bilongbegipa bobilko chu∙soksrange warachakna man∙jawa. Isolsan mangmang Satanni bilko ra∙rikna man∙a. Ua a∙gilsako iachi uachi dake re∙jojoenga. Ua dikdiksanamangba somoiko gimaatja, maina janggirangko nisina ua cholko gimaatna kena. Iako Isolni manderang u∙ina nangchongmotani ong∙a, jedakode uamang uni ja∙ga saaoni naljokna man∙gen. Satan an∙tangni tol∙napanirangko tariengaha jedakode Isolni manderangni kosako tol∙napon uamang uko uan ine u∙ijawa. 2 Kor. 11:14 o indine agana: ‘Aro aiao inani ong∙ja; maina Satan an∙tanga an∙tangko seng∙ani sa∙gre dake bimang dakjea.’ Tol∙napako man∙gipa mitam janggirang indine bebera∙a je, ua dongja. Ua uamangko rim∙gittangaha, aro namen bilakbee uamangchi ua kam ka∙skaenga. Satan Isolni manderangna baten Uni bilko u∙ibata, chong∙motan, uamangni bilko Kristoo dongenchimode, uamangara uko chegenchim. Jensalo uamang onao bilakgipa Chegipako dakchakchina mol∙molon, bebeo bilgribatsranggipaba, Kristoo kimkime pangchakode, chu∙soksrange Satan aro uni pilak kotokrangko warachakna man∙gen. Ua parakede, aro ka∙donge an∙tangni dakmajoanirang baksa re∙bana namen chalaki ong∙a; ong∙jaode, Kristianni tusidimugipa bilrang de∙mesaako man∙e ding∙chaogen, aro uamang bilakgipa Jokatgipao pangchakgen. Indiba ua ma∙siatgijasa re∙baa, aro an∙tangko dakjea gnangsa kamrangko ka∙e toromi ine an∙tangtangko dakmikgipa katta manigijagipa dedrangni bimangosa re∙baa.”—Ellen G. White, Testimonies for the Church, vol. 1, jak 341.

**Chanchigrikna Sing∙anirang**:

`1. “Satanni rim∙gittanga man∙gipa mande” ine inani ortoara maia? Diabol manderangko uni namnika gita jekoba dakna man∙aia ine iara miksongama? Iako miksongjaode, maini gimin iara indine miksongja? Iara dal∙begipa dakgrikanio maikai “dakgrikani niamrang” baksa nangrimani gnang?`

`2. Dikdiksanasan ong∙aigenchimoba, maini gimin Isolara Satanna dal∙begipa dakgrikanio sason ka∙na nokgipa ong∙aniko on∙aha? Satanni matnanganirangna Isolni aganchakna jotton ka∙ani bidingo iara an∙chingna maiko talata?`

`3. Kristianrangko man∙chape, Satan dongbebeja ine agangiparangna na∙ara maikai aganchakgen? An∙ching Satanni dongbebeaniko sakki on∙na man∙jagenchimoba, namen tol∙napako man∙gipa mandeko dakchakna mai sakkiko na∙ara on∙na man∙gen?`