---
title:  Sa∙gre Sokbaningjaha
date:   02/03/2025
---

Anchingni nikbagimin gita, jatrangni tol∙gipa “isolrang” ara dakjee re∙bagipa korerang ong∙a. Aro gipin Sastroni bakrango an∙ching indakgipa sakkiko nika je, korerang basakobade a∙gilsakni sason ka∙giparangni mitino kam ka∙a. Isolni watatako man∙gipa sa∙grerangkoba bobilni bilrang champengronga.

`Dan. 10:1–14 rangko poraibo, aro dingtangmanchae pod 12, 13 rangna gisik on∙bo. Dal∙begipa dakgrikani baksa melianggipa talataniko ia podranga maiko skia? “Sal kolgrikna angko mikkangchake chadengaha” ine Isolni watatako man∙gipa sa∙greni agananio iara maiko miksongachim?`

Maikai Isolni watatgipa sa∙greko antigittamna kingking mikkangchake chadengna man∙aha? Bilakbatsranggipa ong∙e, Danielna rang∙sanan aganchakna gita Isolo bil gnangchim—chong∙motan, Ua skode man∙achim. Ua An∙tangni bilko jakkalode, sa∙greko bikan Danielni mikkango mikkangpa∙na man∙atgenchim. Indiba Isolni watatgipa sa∙greko Persiani songnokni pamong antigittamna kingking mikkangchake chadengaha. Ianoara mai ong∙enga?

“Antigittamna kingking Gabriel andalani bilrang baksa dakgrikaha, aro Kyrusni gisiko kam ka∙aniko namatna jotton ka∙aha. . . . Isolni manderangni palo dakna man∙a pilakkon salgi dakmanaha. Bon∙chotao cheaniko man∙aha; Kyrusni salrang gimiko, aro uni depante Cambysesni salrang gimiko, bobilni kotokrangko warachaksoaha.”—Ellen G. White, Prophets and Kings, jak 572.

Dakgrikani parakako man∙na gitade, Isolara An∙tangni bil gimikko jakkalna nangjawachim. Bobil adita kragipa jakgitelaniko aro bilko man∙na nanga jekon rang∙gitikde uoni ra∙galjawachim, indiba adita sima-ari gnang ra∙rikaniko dakaha jeni bidingo dolgninan u∙iatachim (chu∙gimikkode an∙chingna parakjaha). Dal∙gipa dakgrikanio adita niamrang donga gita nika, aro Isolni sa∙grerangni kam ka∙anioba donga, jekon re∙bagnigipa lessonrango “dakgrikani niamrang” ine agangen.

Dingtangmancha bewalo agangenchimode, chanchibagimin chanchianiko ma∙siode, ia sima-arirangko u∙iani rakbeani ong∙jawa, chong∙motan, Isol ka∙saachisan mangmang kam ka∙a, aro dragijagipa ka∙saaniara, Uni sorkarini pangchakani ong∙a. Ia u∙iani, chong∙motan, ka∙saaoni ong∙bagipa niamrangchisan mangmang Isol kam ka∙a ine u∙ianian dal∙begipa dakgrikaniko u∙ibatna an∙chingko dakchakgen.

`Draatgijagipa ka∙saani niamrangchisan mangmang kam ka∙aniko na∙simangara chagronge nikahama? Bilni sima-ari gnangani bidingo na∙ara mai skianirangko man∙aha?`