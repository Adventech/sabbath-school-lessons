---
title:  Dikdiksana Ia A∙gilsakko Sason Ka∙gipa
date:   05/03/2025
---

An∙ching batanggimin lessonrangko iako nikbaaha je, ia dal∙begipa dakgrikanio Satan aro uni manderangna ia a∙gilsako sason ka∙na adita bilko jerangan dakgrikani niamrango pangchakachim on∙aha.

Ia dakgrikani niamranga, bobilko—chong∙motan, diabol aro uni manderangni kamrangkosan nangchakea ong∙aijaha—indiba uaranga Isolni kamrangkoba, chong∙motan, namgijako bon∙kimitatsrangna ba nisiatsrangna gitaba Isol chu∙gimikde dakna man∙jaha jean bobilni sasonni ning∙o ong∙achim. A∙selde, Jihova mamung dakeba An∙tangni ku∙rachakanirangko pe∙jawa, aro dakgrikani niamrangkoba on∙aba on∙aha—indake diabolna dikdiksanade adita sason ka∙ani bilkoba on∙aha—indake Isol An∙tangni mikkangchi dakgnigipa kamko dikdiksana ra∙rikaha (ian Uni bilko mamung dakeba komiatgija ra∙rikaha).

`Johan 12:31, Johan 14:30, Johan 16:11, 2 Kor. 4:4, aro Luk 4:6 rangko poraibo. Ia a∙gilsakko bobilni sason ka∙ani bidingo ia podrangara maiko talata?`

Niam Gitalo songnok damgnini gisepo meligrikgijaniko talata, chong∙motan, seng∙ani songnok aro andalani songnok, aro andalani songnokara Satan aro uni bobil dake chakataoni andalani baksa ong∙baa. Kristoni kamoni adita dakna nanggnigipa bakara Satanni songnokko amchepanian ong∙a: “Iani giminan Isolni Depanteko parape∙ataha, chong∙motan, Diabolni kamrangko gimaatna ine” (1 Johan 3:8).

Indiba, Isol An∙tangni sorkarini niamrangna kakket ong∙e dongkamengon, Uni dakna nanggniko dakna “niamrang” donga. Uaranga iarangko man∙chapa (1) manderangna jakgitele basee ra∙ani bilko on∙ani aro (2) ku∙monggrikanina dongimin niamrang, jerangan da∙o dipetde donnugimin ong∙jachim. Isolni kamna indakgipa obostarang aro sima-ariranga a∙gilsako namgijako komiatna ba rang∙san bon∙kimitatna ian dingtangmanchagipa ong∙a. Uni gimin an∙ching namgijaniko aro dukrangko nikkuenga, jerangni gimin bang∙a manderangan, Isol dongama dongjama aro Uni namani bidingo sing∙doaniko dakenga. Indiba, dal∙begipa dakgrikani bidingo namedake u∙iahaode, aro namgijako Ua maikai bon∙atgenchim, uarangko ma∙siahaosa, da∙o ong∙enga obostarangni gimin an∙ching nambate u∙igen—namgijako bon∙chotao Isolni cheaniko nikkujana kingkingde aditade u∙ina man∙gen.

`Da∙o namgijani a∙gilsako dongengani bidingo an∙chingni u∙ianina Jisuni Satanko “ia a∙gilsakni sason ka∙gipa” ine aganania maikai u∙idapna dakchakani ong∙a? Beben, ua dikdiksanasan sason ka∙na man∙aigen ine u∙ianio baditanan iara ka∙dimeani ong∙a!`