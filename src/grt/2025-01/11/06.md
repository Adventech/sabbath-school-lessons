---
title:  Isolni Bimung Dosgrigipa Ong∙a
date:   13/03/2025
---

Bon∙chotao, Isolni bimung pilakni gitan dosgrigipa ong∙aha. Pagipani kamchi, Depante, aro Gisik Rongtalgipa, mandeko jokatna kamko ka∙anio, chu∙soksranggipa toromi ong∙ani aro Isolni ka∙saaniko mamung jajrengagrian parakaniko dakaha (Rom. 3:25, 26; Rom. 5:8 ko nibo).

`Rom. 3:1–4 ko Isaia 5:3, 4 baksa nisusae poraibo. Dal∙begipa dakgrikanio Isolni dosgri ong∙aniko iara maiko skia?`

Rom. 3 aro Isa. 5 o, an∙ching iako nika je, an∙ching kragiparang ong∙jagenchimoba, Isol ramramgipa manderangko Uni cholonko bichal ka∙china okamaniko daka. Bon∙kamanio, jensalo pilak “ki∙taprangko” oprakgen, unon an∙ching Isolni chu∙soksranganiko aro toromi ong∙ani sakkiko nikgen. Isol An∙tangko pilak gisik seng∙gipa ong∙atgiminrangni mikkango dosgri ine parakgen.

`Para. 15:3 aro Para. 19:1–6 rangko poraibo. Bon∙kamanio Isolni bimungko dosgri ine parakani bidingo ia podrangara maiko skia?`

Sastro jolgimikon, Isol An∙tangni bimungna simsaka. Maina? Jemangni cholonko na∙a mitchia ba ka∙dongchakja, un baksa ning∙tubegipa ka∙saani nangrimanio na∙a ong∙na man∙jawa. Saoba nang∙ni jikgipa ba segipana ba nang∙ni bia ka∙e dongnasienggipa mandena nang∙ni cholonko tol∙e agangenchimode, na∙a nang∙ni man∙a dipet indine tol∙e agangiminna aganchakna jotton ka∙genchim, maina ua tol∙e agangimin kattarang bebe ong∙genchimode, nang∙ni ka∙sae nangrimani be∙gruako man∙genchim.

Bon∙chotao, Isolara chisolo aro mandeko jokatna kam ka∙ani jolgimikon dosgri ine parakako man∙aha. Sandirikite bichal ka∙anio, Isolara nie dongenggipa salgisak aro a∙gilsakni mikkango dosgri ine parakako man∙a.

Unikode, Kristoni re∙baani ja∙mano, salgio bichal ka∙anio, piokgiminrang “sa∙grerangko bichal ka∙gen” (1 Kor. 6:2, 3), Piokgiminrang an∙tangtangna Isolni daka kamrangni bidingo serikaoniko nipiltaianiko dakna chol man∙ahaon Isol dosgrigipa ong∙a ine u∙igen, aro Isolni pilak bichal ka∙anirangara pangnan chu∙soksranggipa aro ka∙saan gapgipa ong∙a ine ma∙sigen. An∙chingni giseponi sawarang aganchakaniko nangnikgipa bang∙bea sing∙anirang dongja? Pilakko matchotna skangan, ua pilak sing∙anirangna an∙ching aganchakanirangko man∙gen (1 Kor. 4:5).

Bon∙chotao, pilakni ja∙skuan Jisuni bimungna dem∙gen, aro Jisu Kristoan Gitel ine Pagipa Isolni rasongna pilak srean ku∙rachakgen (Philipi. 2:10, 11). Iarang pilakan Isolni cholonko dosgrigipa ine parakani bak ong∙a.