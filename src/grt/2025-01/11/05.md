---
title:  Draka Barini Gimin Kristoni Toe Aganani
date:   12/03/2025
---

Draka barini nokgipani gimin toe agananio, Mati 21 o, Jisuara, Isaia 5 o donbagalgipaoni a∙bachengatskaaha, aro Uni draka barini palo draka barini nokgipani cholon aro kamrangni gimin taldapataniko dakaha.

`Mati 21:33–39 rangko Isa. 5:4 o janapgimin sing∙aniko gisiko done poraibo. Uni dakkugijako uara maiko dakkuna man∙genchim?`

Kristoni toe agananio skanggipa baked Isa. 5 oniko janapgimin ong∙a jeon draka bari nokgipa aro Uni draka barini gimin janapahachim. Unikode, Jisu indine agandapaha, “ ‘Saksa nokgipa mande dongachim, ua draka bariko dakaha, aro uko pilakchikon dilengaha, aro uno sepchakaniko cho∙aha, aro nok chuako rikaha, aro gamgiparangna bote songgipinchi re∙angaha’ ” (Mati 21:33). Indiba, jensalo draka barini nokgipa changgnina kingking An∙tangni nokkolrangko (katchinikgiparangko) draka biterangko chimongna wataton, jemangan Uni draka bariko gamengachim, uamang Uni nokkolrangko dokaha aro so∙otaha (Mati 21:34–36). Bon∙chotao, Ua An∙tangni Depanteko (Jisuko) watate indine aganaha, “ ‘Angni Depanteko uamang mandera∙gen’ ” (Mati 21:37). Indiba uamang Uni Depantekoba so∙otaha aro indine aganaha,“ ‘Ian nok man∙rikgnigipa; hai, an∙chinga Uko so∙ote Uni man∙rikgniko man∙na.’ Unon uamang Uko rim∙e draka barini a∙palchi gale so∙otaha” (Mati 21:38, 39).

Uara maiko dakkuna man∙genchim? Pagipa an∙chingna inditan ka∙saaha je Ua An∙tangni ka∙sabegipa Depantekon on∙jok (Johan 3:16). Iano janapgimin gita dal∙begipa dakgrikaniara indake ong∙genchimode, indide bilko jakkalachide dakgrikaniko namatna man∙jawa indiba jinmani mikkango Isolni cholonko parakaniko nangchenggenchim. Ia parake mesokaniko Kristoni kamo nikna man∙aha (Rom. 3:25, 26; Rom. 5:8). Uni kakket bichal ka∙aniko aro chu∙soksranggipa ka∙saaniko mamungdakeba ong∙siatgija an∙chingko toromi ine chanako man∙china, Isol (Kristoo) An∙tangko an∙chingna sichakchina on∙ana batede an∙chingara maiko nangkua?

Namgijaniko bon∙kimitatna aro gimaatsrangna gita dakna man∙a pilakkon Isol dakmanaha ine chisolo sichakanian mesokaha, indiba iako dakanio, kakketgipa ka∙saaniko aro uni silroroaniko ong∙siatgija iarangko dakaha. Maiaba nambata cholrang donggenchimode, Isolara uko basejawachimma? Ia dal∙begipa dakgrikanio manderang inditan saknaaniko man∙genchimoba, Isol An∙tangan pilaknaba baten saknaaha. Jensalo an∙ching Chisolchipak niaton, an∙ching beben, Isolona papni ra∙bagipa duk aro saknaaniko nikna man∙a. Indiba jakgitele basee ra∙ani bilara namen rongtala je, Kristo an∙chingni palo duk chakna am∙aiaha.

`Isaia 53:4 ko poraibo. Sani “saarangko” aro “dukrangko” Jisuara chisolsako ra∙chakaha? Isolni an∙chingna dakgimin pilakkon aro janggi jokatna Uni janggini sina nangani gimin iara an∙chingna maiko aganna nanggenchim?`