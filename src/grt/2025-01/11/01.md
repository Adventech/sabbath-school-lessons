---
title:  Maiko Angara Ka∙dapna Man∙kugenchim?
date:   08/03/2025
---

### Ia Antini Lessonna Poraiani

Johan 18:37, Rom. 3:23–26, Rom. 5:8, Isa. 5:1–4, Mati 21:33–39 ,Isa. 53:4, Rom. 3:1–4.

> <p>Mingani Pod</p>
> “Uni gimin Pilat Uko aganaha, ‘Indide Na∙ara raja ong∙ama?’ Jisu aganchakaha, ‘Angan raja ong∙a ine na∙an agana. Ianan Anga atchiaha, aro ianan a∙gilsakona re∙baaha, Anga maikai bebena sakki on∙na man∙gen. Bebeoni ong∙gipa sakantin Angni ku∙rangko knara’ ” (Johan 18:37).

Adita bilsirangna skang, namen ortognangbegipa bi∙sarangni golpoko Guide magazine-o gatataha. Golpoara Denis minggipa me∙a bi∙sani gimin ong∙achim, jean ma∙gri paagri ong∙e sakgipin nokdang baksasa dongengachim. Denis a∙songni rajako namen mitchibeachim maina, uni ma∙a paani be∙en an∙sengjamitingo, rajani sipairangara uamangko rime ra∙angaha, aro ua uamangko pangnaba niktaijaha. Ja∙manosa ua iako u∙iaha je, rajani indake dakani a∙selara, uamangko, chong∙motan, Denisko Black Plague minggipa sabisioniko champengnasa rajara uni ma∙a paako uoniko ra∙ange ekgrikatahachim jedakode, tangenggiparangni janggi naljokako man∙genchim. Ia bebeko u∙ianian janggi tanga gimik uni rajako mitchiaoni Denisko jakgitelataha. Rajara an∙tangni manderangna ka∙saani giminsa kam mingantikon indake ka∙sae ka∙ahachim.

Bang∙a manderangan da∙alo Denisni rajako mitchia gita Isolni giminba chanchia. Uamangni chagronggimin ba nikgimin namgijanian Isolko mitchina ba uamangni gisikoniko Uko gimaatsrangna dilatako man∙a. Dukni somoio Isolara bao? Isol namgipa ong∙ode, maini gimin inditan namgijanian gapaia? Dal∙begipa dakgrikani ia nangchongmotgipa sing∙anirangna talataniko on∙a, indiba bang∙bea sing∙anirangna aganchakani dongja. Jensalo aganchakaniko dakna an∙chingni jotton ka∙anio chu∙ongnikjaon, da∙onade pilak sing∙anirangna aganchakanirang dongjaoba, an∙ching chisolchipak Jisuchiko niatna aro Isolo ka∙dongchakna man∙a ine ka∙donge Uchiko niatna man∙gen.