---
title:  Angni Ka∙sabegipani Git
date:   11/03/2025
---

Aiao inmanbegipa bewalo, Isol An∙tangni toromi ong∙aniko aro ka∙saniko dal∙begipa dakgrikani ong∙mitingo parape∙aha. Indiba mitamrang indine sing∙aniko daknaba donga, namgijako champengna ba gimaatna gita Isolara Uni dakgiminna bateba dakna nangkugenchimma? An∙ching dal∙begipa dakgrikani bewalko nikaha jean Isolni kam ka∙anio manderangni aro Uni gisepo nangrimaniko silroroatna gita jakgitele basee ra∙aniko mandera∙aha ine mesokachim. Minggipin, Ua sima-ari gnang, ba dakgrikani niamrangni ning∙o, Uni cholonni kosako matnanganiko aganchakaniko dakna ka∙aha jean Uni ka∙saaniko mesokachisan mangmang namatna man∙genchim.

`Isaia 5:1–4 ona poraibo. Ia podrango sawa aganenga? Sani gimin Isaia aganenga? Draka bari aro barini nokgipara sako miksonga? Draka barini palo bari nokgipani kamrangni nangchongmotania maia? Iani biteara maia?`

Ia podrango, Isaia an∙tangni ka∙sabegipana, chong∙motan draka barina gitko ring∙enga. Draka barini nokgipade Isol An∙tangan ong∙a, aro draka bariara Isolni manderangko miksonga (Isa. 1:8, Jer. 2:21 rangko nibo). Indiba iano agananina miksonganirangko Isolni ia a∙gilsako kam ka∙ani baksa dokbadalatna man∙gen. Ia podrango agangimin gita, barini nokgipa (Isol) dakna nanggnigipa pilakkon dakaha jean An∙tangni draka bariko silatgenchim. Draka bari nama draka biterangko nangna nangachim, indiba “burungni draka biteko nangaha” jekon gipin pe∙skaanirango “gamchatja” ine pe∙skaaha. Beben, Ibri kattao pe∙genchimode, senggipa bite ine pe∙na man∙gen. Isolni draka bariara senggipa drakarangkosa nangaha.

Isaia 5:3 o Isol An∙tangan aganskaengaha, jeon Ua manderangko okame, Uni draka bari aro Uni gisepo bichal ka∙china aganahachim. Aro Isa. 5:4 o, Isol An∙tangan nangchongmotgipa sing∙aniko dakaha: “ ‘Angni draka barina Angni uano dakgijako maiko dakkuna man∙genchim? Ua draka bite nanggen ine Angni nichaksooa, ua burungni draka biteko maina nangaha?’ ” Ua maiko dakdapna man∙kugenchim? Baditan aiao inmanani ong∙aha je, Ua sakgipinrangkoba Uni dakgimin kamko bichal ka∙china aganpilaha.

`Jensalo na∙a chisolko niaton, jeon Isol An∙tangko an∙chingni pilak paprangna boli on∙chakachim, Uni indingipa kattarang “Angni draka barina Angni uano dakgijako maiko dakkuna man∙genchim?”—ia kattarangara maikai aiao inmanbee gamchatgipa ong∙na nanggenchim?`