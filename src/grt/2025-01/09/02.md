---
title:  Bobil Iako Dakaha
date:   23/02/2025
---

`Mati 13:24–27 rangko poraibo. An∙chingni a∙gilsako dongenggipa namgijani bidingo u∙ina gita ia toe aganania an∙chingna maikai dakchaka?`

An∙tangni a∙ao nama bitchrirangko satgipa a∙a nokgipani gimin toe agananiko Jisu aganaha. Indiba, gom mini gisepo maranba chabaaha. Iako nike nokkolrang nokgipao indine sing∙aha, “ ‘ “O gitel, na∙a nama bitchriko nang∙ni a∙bao satjachimma? Indide ua marana baoni?” ’ ” (Mati 13:27). Ian namgijani bidingo da∙alo sing∙gipa sing∙ani baksa apsananga: Isol a∙gilsakko nambee dakahaode, indide maini giminsa namgijani donga?

`Mati 13:28–30 ona poraibo. Aro Kristoni Mati 13:37–40 rango talatani baksa nisusabo. Dal∙begipa dakgrikani bewalko iara maikai talate on∙a?`

Gitel an∙tangni nokkolrangni sing∙anina indine aganchakaha: “ ‘ “Saoba bobil iako dakaha” ’ ” (Mati 13:28). Jisu ja∙mano indine aganaha “ ‘Nama bitchriko satgipara Mandeni Depante,’ ” ong∙a, chong∙motan, Jisu An∙tangan ong∙a (Mati 13:37), aro indine taldapatangaha je, “a∙bara a∙gilsak” (Mati 13:38), aro “ ‘maranko satgipa bobilara Diabol’ ” (Mati 13:39), ian Kristo aro Satanni gisepo dal∙begipa dakgrikaniko rongtalbee mesoka. Maini gimin a∙gilsako namgijani dongaha? Namgijaniara bobil (Diabol) ni kam ong∙a jean Gitelni kosako bobil dake chakataha. “ ‘Saoba bobil iako dakaha’ ” (Mati 13:28).

Ia aganchakania minggipin sing∙anina ding∙chaoaniko ra∙baaha, “ ‘Indide chinga re∙ange uko chimongode na∙a namnikgenma?’ ” Minggipin kattarangchi agangenchimode, indine ong∙gen, maina maranko da∙on pike galatja? “ ‘ “Ihing, ” ’ ” ine gitel aganchakaha, “ ‘ “maranko chimongon, mikoba pikchapnaba donga. Mi raaona kingking minggnikoba dal∙rimchina donbo” ’ ” (Mati 13:29, 30; iako Mark 4:29 baksa nisusabo). Ia toe aganani gitade, Isol bon∙chotaode namgijako bon∙kimitatsranggen, indiba chonmitingon pikgenchimode nama miko haida nosto ong∙atnaba donga.

`Da∙on maranko pikgenchimode maia kengnirang donga? Iani gisepon, an∙chingni chagrongenggipa namgijaniko maini gimin ramram dake ra∙na nangjawa?`