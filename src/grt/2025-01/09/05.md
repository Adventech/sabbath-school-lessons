---
title:  Na∙a Angko Olakkiode
date:   26/02/2025
---

Isolni singhasonko Satanni ra∙sekna am∙aniko Mati 4 aro Luk 4 o janapgipa dakmajoanirango parape∙aha. Jisu aro dakmajogipani gisepo dingtangmanchagipa chagronganio, dakgrikani bewalko aditanan parakaniko dakaha. Iano an∙ching Kristo aro Satanni gisepo dal∙begipa dakgrikani-ni ong∙chongmotaniko nikna man∙a, indiba iako dingtangmanchagipa bewalo dakgrikaniko dakaha.

`Mati 4:1–11 ona poraibo. Kristo aro Satanni gisepo dal∙begipa dakgrikani-ni ong∙chongmotaniko iano maikai talata?`

“Unon Diabolni dakmajoako man∙na Jisu Gisikchi bakraona rimangako man∙aha” (Mati 4:1). Aro ia chagronganiko mikkangpa∙na skang, Jisu sal sotbrina kingking okumu chakahachim. Uni gimin jensalo diabol sokbaahaon, ro∙ongrangko pita pil∙e cha∙china ua Jisuko dakmajoaha, ian Jisuni namen okkribeaniko kal∙ake roa gita ong∙aha. Indiba Jisu ia dakmajoaniko Sastroo pangchake warachakaha, aro Satanni chalakki dakani chu∙sokjaha.

Unikode, torom nokni protchongoni chokonchina diabol Jisuko dakmajoaha. Satan Sastroni kattarangko jakkale indine aganaha je, Jisu Isolni Depante chong∙mot ong∙ode, indinde sa∙grerang Uko jokataigen. Indiba changsatai, Jisu Sastrochin ia dakmajoaniko warachakaha.

Gittamgipa dakmajoaniara diabolni miksongmanchaaniko rongtalbeen parakaha. Uara Jisuni uko olakkianiko nangnikengachim. Indake Isolnasan mangmang on∙na nanggipa olakkianiko ua ra∙sekna jotton ka∙aha.

Aro iako dakna gita, ua Jisuko “ ‘namen chubegipa a∙briona rimange a∙gilsakni pilak songnokrangko, aro uarangni rasongko mesokaha aro Una aganaha, Na∙a angko tuchikope olakkiode, anga iarangko Nang∙na ong∙tokgen’ ” (Mati 4:8, 9). Beben, Luk 4:6 o, diabolni a∙kange ra∙aniko Matio serikgipa kattarangmung apsananga: “ ‘Ia pilak bilko aro uarangni rasongko anga Nang∙na on∙tokgen; maina uko angna on∙skaaha, aro anga jena ska una uko on∙a’ ” (Luk 4:6).

Changsatai, Jisu dakmajoaniko Sastrochi warachaksoaha aro changsatai Satan chu∙sokjaha. Ia pilak minggittam dakmajoanirangon, Jisu bobilni chadrapaniko Sastrochi warachakaha.

`Eph. 6:12 o an∙chingna indine gisik ra∙ataniko daka je, “an∙ching be∙en aro an∙chi baksade an∙chingni dakgrika ong∙ja, indiba raja ong∙anirang, bilrang, ia andalani a∙gilsak pamongrang, salgirango namgijani gisik kotokrang baksa.” An∙ching kenao janggi tangna nangjaoba, maini gimin an∙chingni samtangtango dongenggipa dakgrikani-ni ong∙chongmotenganiko an∙chingara pangnan gisik ra∙jringna nangchongmota?`