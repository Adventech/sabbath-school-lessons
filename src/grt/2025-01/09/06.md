---
title:  Dal∙begipa Dakgrikani-ni Bewal
date:   27/02/2025
---

Isol aro Satanni gisepo ong∙enggipa dal∙begipa dakgrikaniko talate on∙gipa mitam Sastroni podrangko an∙ching nikbaaha. Indiba indakgipa dakgrikaniara maikai ong∙na man∙a? Maikai Isolni bilaksranganiko sawa jegalna man∙gen? Ia dal∙begipa dakgrikania bilni bidingo ong∙genchimode, a∙bachengna skangan dakgrikanide bon∙gnokchim. Ian dingtanggipa dakgrikani ong∙chongmotna nanga. Beben, Sastro indine paraka je, ia dakgrikania Isolni cholonni bidingo ong∙a—ia dakgrikaniara chonnikan gapgipa matnanganiko Isolni kosako diabolni ra∙bagipa ong∙a, chong∙motan, Uara namgipa aro ka∙sagipa Isol ong∙ja. Indakgipa matnanganiko bilchi ba draatanichi chena gita man∙ja indiba dolgnini cholonko nisusaanichisan mangmang chena man∙gen.

“Papko bon∙atna Uni kam ka∙anio, Isolara toromi ong∙aniko aro bebekosan mangmang jakkalna man∙a. Satanara Isolni jakkalna man∙gijagipako jakkalna man∙skaa—chong∙motan, mitelmike agananiko, nampnike agananiko, aro tol∙napaniko jakkalna man∙a. Ua Isolni kattako bikpilatna jotton ka∙aha aro Uni sorkarini miksonganiko sa∙grerangni mikkango talatsretaha, aro indine a∙kange ra∙aha je, Isolara salgio donggiparangna niam-retirangko dakanio kakket ong∙jaha; indineba matnangaha je, An∙tangni ong∙atgiminrangoniko bamaniko aro katta manianiko am∙on, Uara An∙tangnasa de∙doaniko am∙enga. Uni giminsa ia matnanganiko kakketao salgio donggiparangna aro pilak gipin a∙gilsakrangna indine mesokna nangaha je, Isolni sorkariara kakketgipa ong∙a, aro Uni niamara chu∙soksranggipa ong∙a. A∙gilsakni namgnina Satan kam ka∙enga ingipa gita nikchina ua kamko ka∙aha. Ra∙seke ra∙na jotton ka∙gipani chong∙mot cholonko, uni miksonganiko, pilakan u∙ina nangchongmotaha. Namgijagipa kamrangchi ua an∙tangko parakna chu∙onge somoiko man∙na nanga.”—Ellen G. White, The Great Controversy, jak 498.

`Johan 8:44, 45 rangko Para. 12:7–9 rango pangchake poraibo. Diabolni cholonko aro uni miksonganiko ia podrangara maiko paraka?`

A∙bachengaonin diabolni miksonganide ian je, manderangna Isolara kakketgijagipa aro ka∙sagijagipa ong∙a aro Uni niamranga ka∙namgijagipa aro uamangko saknaatgipa ong∙a ine bebera∙atna jotton ka∙anian ong∙a. Uni gimin Jisuni diabolko “tol∙gipa, aro tol∙ani pagipa (Johan 8:44) ine aganania aiao inmanani ong∙ja. Indiba, Jisude “ ‘bebena sakki on∙na’ ” (Johan 18:37) re∙baaha aro ian Satanni tol∙anirangna aro chonnikanina bilakgipa warachakani ong∙e, diabol aro uni bilko amchepaha aro bon∙kimitatsrangaha (1 Johan 3:8, Ibri. 2:14).

Para. 12:9, 10 o Satanko (1) “gitchamgipa chipu” (2) salgini kachario Isolni manderangko matnanggipa, aro (3) a∙gilsakko tol∙napgipa drakon ine aganaha. Greek kattaoniko “diabol” ine pe∙gipa kattani ortoara “chonnikgipa,” ine ong∙a jean changsatai, ia dakgrikani bewalni gimin talatanio, ian Isolni cholonni bidingo bebera∙aniko man∙chape bebera∙ani kosako matnanganian ong∙achim.