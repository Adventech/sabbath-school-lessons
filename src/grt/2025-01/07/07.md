---
title:  Chanchidapani
date:   14/02/2025
---

Ellen G. Whiteni ki∙tap, Patriarchs and Prophets oniko “Why Was Sin Permitted?” jak 33–43 rangko poraibo.

“Salgioniko uko rikgalatahaoba, Isol Satanko nisiatjaha. Ka∙sae dangdike on∙anikosan mangmang Isolna ra∙chakgnigipa ong∙ani gimin, Uni ong∙atgiminrangni Uko mandera∙ani aro olakkiani Uni bichalna aro ka∙saanina ra∙chakgnigipa ong∙na nanggenchim. Salgini aro gipin a∙gilsakni songdonggiparang, papni sastiko ba uni bewalko nikna tarisogiminrang ong∙kujae, Satanko nisiatachi ian Isolni kakket bichal ine ra∙chakna amjawachim. Uko rang∙sanan bon∙kimitatsrangode, mitamrang ka∙saanipal, kenesa Isolna dangdike on∙genchim. Tol∙napgipako chu∙gimikde bon∙kimitatjawachim, ba bobil dake chakatani gisik chu∙gimik bon∙atjawachim. Chasong jolgimiknan, a∙gilsak salgisakni namgnina, uni miksonganirang chu∙gimik parape∙ako man∙na nanggenchim jedakode Isolni sorkarini kosako uni matnanganirangko pilak ong∙atgiminrang kakket a∙selko nikna man∙gen, aro Isolni kakket bichal aro ka∙sachakani aro Uni niamni dingtanggijagipa bewalni kosako jringjrotnan sing∙pilani dongjawahachim.

“Pangnajolnan Satanni bobil dake chakataniara a∙gilsak salgisakna skie ra∙ani ong∙na nanggenchim—ian pap aro uni biterangna sakki ong∙gen. Satanni niamrangko kam ka∙ani, manderango aro sa∙grerango uni biterangan, Isolni sason ka∙ani bilna gisik on∙gijani biteko mesokna nanggenchim. Ian iako sakki on∙gen je, Isolni sorkarini donganio Uni pilak ong∙atgiminrangni namgnina ong∙gen. Indake ia namjabegipa bobil dake chakatani obostaan pilak rongtalgiparangko naljoke rakkiani ong∙gen, uamangko niam pe∙ani tol∙napao ga∙akaoni champengna, pap ka∙aoniko champengna, aro uni sastio duk man∙aoniko champengna ong∙gen.”—Ellen G. White, Patriarchs and Prophets, jak 42, 43.

**Chanchigrikna Sing∙anirang**:

`1. “Theodicy” ingipa kattara, namgijani kam dongengo, Isolni kakket ong∙e donganina jakkalgipa katta ong∙a. Indiba ian, namgijagipa kamara nama inede miksongja. Salgio saoba indine aganaha ine chanchichipate nibo, “O, oe, Jisu, maini gimin angni nokdangni manderangara angni mikkangon sastiko aro so∙otako man∙ahachim, da∙ode anga ma∙siaha. Oe, iarang pilakan da∙ode orto gnanggipa ong∙aha. Mitela, Jisu!” Indake aganania gisikgrini aganani ong∙a. Dal∙begipa dakgrikanio, namgijagipa kamde ong∙ja indiba Isolsa bon∙chotaode dosgrigipa ong∙a ine an∙chingara maikai u∙ina man∙gen? (Lesson 9 ko nibo).`

`2. Job gita na∙ara basakoba chanchiman∙ahama? Nang∙ni duk chakanina ba nang∙ni ka∙sabegipa manderangni dukko chagronganina mamung talatani dongja ine chanchina gita na∙ara dakmajoako man∙ahama? “An∙tangni ma∙sigijako…aganaha” (Job 42:3) ine Jobni bon∙chotao agananiara maikai an∙chingna skianiko on∙aha?`