---
title:  Namgijagipa Kamni Neng∙nikani
date:   08/02/2025
---

### Ia Antini Lessonna Poraiani

Job 30:26; Mati 27:46; Job 38:1–12; Git. 73; Aba. 2:16, 17; Para. 21:3, 4.

> <p>Mingani Pod</p>
> “ ‘Aro Ua uamangni mikrononi pilak mikchiko u∙sitgen; aro siani ong∙jawaha aro kalimani, aro chrikani, aro saknaani ong∙jawaha aro kalimani, aro chrikani, aro saknaani ong∙jawaha. Skango ong∙giparang re∙angaha’ ”(Para. 21:4).

Haida Kristian toromni dal∙batsranggipa neng∙nikanide namgijako mikkang chakgrikna nanganian ong∙a—chong∙motan, maikai namsranggipa, aro ka∙sabegipa Isol ong∙eba, ia a∙gilsako namgijani dongaha? Kan∙dike agangenchimode, Isol namgipa aro bilakgipa ong∙ode, maini gimin namgijanian bang∙bea?

Ian skie ra∙anio neng∙nikaniko man∙gipade ong∙ja indiba bang∙a manderangko namen jajrengatenga aro Isolni ka∙saaniko aro Uko u∙ina champengatenga.

“Bang∙a gisikrangnan, papni a∙bachengani aro uni dongenganiara dal∙a jajaani chimik ong∙aha. Uamang namgijani kamko nika, aro uni misilbegipa saknaani aro dukko man∙a, aro uamang indine sing∙aniko daka je, gisikni u∙ianio, bilo, aro ka∙saanio tosokna amgijagipa Isolni sason ka∙anio maikai namgijani dongna man∙aha? Iano aiao inmanani donga jenan mamung talatna man∙ani dongja.”—Ellen G. White, The Great Controversy, jak 492.

Bang∙a Isolo bebera∙gijagiparang, uamangni bebera∙gijanina namgijani kamrangni a∙gilsako dongani a∙sel ong∙aha ine agana. Indiba ia re∙baenggipa antirango an∙ching skia man∙nasienga je, namgijanian a∙gilsako donggenchimoba, Sastroni Isolde namen nama, aro an∙ching Uo ka∙dongchakna man∙a.