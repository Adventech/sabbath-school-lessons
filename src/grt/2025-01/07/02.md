---
title:  “O Jihova, Baditana Kingking?”
date:   09/02/2025
---

Namgijagipa kamni neng∙nikaniko da∙ororoni kattarango janapaha ong∙ja indiba Sastroon janapaniko dakaha.

`Job 30:26, Jer. 12:1, Jer. 13:22, Mal. 2:17, aro Git. 10:1 rangko poraibo. Ia podrangara namgijagipa kamrangni neng∙nikaniko maiko talata aro iara baditana kingking manderangni janggi tangani bak ong∙enga?`

Ia podrang bang∙a sing∙anirangko ong∙katataha jean da∙alo an∙chingo dongkuenga. Maini gimin denggugiparang silroroa aro jemangan namgija kamko ka∙achim, uamang namgija kamoniko namgniko man∙enga? Toromirang maini gimin inditan dukko man∙enga? Namgija pilakchin ong∙engon, Isolara bao? Maini gimin Isolara basakobade an∙chingoni chel∙beao ong∙enga gita, ba basakobade mitino dongnuenga gita nikmanpila?

Ia sing∙anirangni gimin aro namgijagipa kamni namgijani gimin agan-golpoengon, an∙ching namgijaniko kal∙ake rona nangja. A∙gilsako dongenggipa namgijaniko kal∙ake roe neng∙nikaniko namatna an∙ching jotton ka∙na nangja. Namgijania namen namgja—aro an∙chingna batemangba Isol iako namen mitchia. Uni gimin Sastro jolgimiko, a∙gilsako bang∙a namgijanirangna aro kakketgijagipa bichalrangna grapanio an∙chingba bak ra∙na man∙gen: “O Jihova, baditana kingking?”

`Mati 27:46 ko poraibo. Iano Jisuni kattarangko na∙a maidake u∙iaha? Ka∙namgijagipa bewalo namgijaniara maikai Isolko nangchakachim, uani bidingo iaranga maiko talata?`

Chisolo, Jisu An∙tangan indine sing∙aha: “ ‘O Angni Isol, O Angni Isol, Na∙a Angko maina watgalaha?’ ” (Mati 27:46). Dingtangmanchae, iano an∙ching iako nika je, Isol An∙tangan namgijanichi nangchakako man∙aha, ian aiao inmanbegipa bebeni katta ong∙a jean Kristoni chisolo duk chakao aro siao bilakbee mesokachim, aro jeon a∙gilsakni pilak namgijanian Uni kosako gatdapako man∙achim.

Indiba ianomangba ka∙dongani dongaha. Chisolo Kristoni dakgimin kaman namgijani ja∙pang, chong∙motan, Satanko cheaha, aro ru∙utgijan namgijako bon∙kimitatsranggen. Ua kattarangko Jisu Git. 22:1 oniko ra∙aha, aro ia bakni bon∙ao cheani kattachi bon∙ea.

`Chisolo, Jisu ka∙donganiko nichaksoahachim jekon ua somoi chachaode Ua nikna gita man∙jahachim. An∙chingni mikkango ka∙donganiko nikjaon, Uni chagrongaoniko an∙chingba maikai ka∙dimeaniko man∙na amgen?`