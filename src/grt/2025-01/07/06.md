---
title:  Ka∙saani aro Namgijani?
date:   13/02/2025
---

Isol An∙tangni ong∙atgiminrangna jakgitele basee ra∙aniko on∙aha maina ian ka∙saanina nangchongmotani ong∙a; ia jakgitele basee ra∙aniko jakkalsretanian namgijaniko ong∙ataha. Pil∙taie, bang∙a sing∙anirang dongkuenga. Isol adita somoina namgijako dongna on∙aha, iani gisepon iako namen mitchiaha, maina iako gimaatnade ka∙saaniko watchangna nanggen, aro uko chu∙sokgija bewalo gimaatode, ka∙saanina nangchongmotgipa ka∙dongchakaniko nosto ka∙atgenchim.

“Isolko ma∙sisretanian a∙gilsakko andalataha. Ku∙bososogipa ja∙gringrang teng∙suatako man∙china, Isolona a∙gilsakko rimbapilna, Satanni tol∙napgipa bil be∙atako man∙na nanggen. Iako draatachi dakna man∙jawachim. Draatani kamara Isolni sorkarini niamoni namen bikpila; Ua ka∙sae dangdike on∙anikosa nangnikna; aro ka∙sana gita ge∙etaniko dakna man∙ja; draatachi ba bilko jakkalanichi uko amna man∙ja. Ka∙saachisan mangmang ka∙saaniko de∙mesana man∙a. Isolko u∙iania Una ka∙saani ong∙a; Uni cholonko Satanni cholononi bikpile parape∙atako man∙na nanga.”—Ellen G. White, The Desire of Ages, jak 22.

Jakgitele basee ra∙anigride, ka∙saani dongna man∙jawa, aro Isol ka∙sara ong∙ode, indide ian namen rongtalbea je, ka∙sara dongchina gita ka∙saaniko gimaatna ba jakgitelaniko gimaatna Isolna baseani dongja. Indakeba chanchichipatna man∙gen je, an∙ching Isol gita bon∙ako a∙bachengaonin u∙igenchimode, an∙chingni jakgitelaniko ra∙galchina Uko nangnikjawachim. Sawa ka∙saagrigipa a∙gilsak salgisako janggi tangna sikgenchim?

`Rom. 8:18 aro Para. 21:3, 4 rangko poraibo. An∙chingni a∙gilsako pilak namgijanirangan donggenchimoba, Isolni namanio ka∙dongchakna gita ia podrangara an∙chingna mai ka∙donganiko on∙na man∙gen?`

Andalako an∙ching nikprotna man∙jaoba, Isolde bon∙ako a∙bachengaonin nikna man∙aia. Ua pilakna Jisuo ku∙rachakgimin jringjrotni katchaanikoba nikatna man∙aia. Rom. 8:18 o indine agana, “Maina anga chanchia, an∙chingona parape∙gni rasong baksa togrikna da∙onin dukrang kraja.” Ia aiao inmanbegipa ku∙rachakanio ka∙dongchakna an∙chingo bebera∙ani gnangma?

Aro, ka∙saaniara namen rongtala, uan mongsonggipa pangchakani ong∙a, aro jakgitelaniara ka∙saanio namen kagimin ong∙ahani gimin uko an∙chingna on∙na jechakanipal, Jisu iako u∙iaha je, ian Uko chisolona watatgipa ong∙skagen jeon Ua dal∙bea dukko chakna nanggenchim. Indioba, Una baditan dukko ra∙bagen ine u∙igenchimoba, Ua ia jakgitelaniko an∙chingna on∙aha. Ia chanchianiko an∙tangtango pangnan rakkie donna maini gimin an∙chingna namen nangchongmotani ong∙a?

`Isolni an∙chingna jakgitelaniko on∙anichi, ong∙gimin pilakan Isolni ska ong∙a ine chanchiaoni an∙chingko rakkina gita ia bebeni kattara maikai dakchaka?`