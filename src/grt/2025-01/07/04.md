---
title:  An∙chingni U∙igijagipako U∙igipa Isol
date:   11/02/2025
---

Isol Isaia 55:8, 9 o indine paraka, “ ‘Maina Angni chanchianirang na∙simangni chanchianirang ong∙ja, aro na∙simangni re∙anirang Angni re∙anirang ong∙ja ine Jihova agana. Maina a∙ana bate salgirang chubata gita na∙simangni re∙anirangna bate Angni re∙anirang chubata.’ ”

Isolni chanchianirangara an∙chingni chanchianirangna bate namen chubata. Itihasna Isolni ning∙tubegipa miksonganiko an∙ching mamungdakeba chanchisokjawa. Indake ong∙engon, dingtang dingtang obostarango Isolni dakgipa ba dakgijagipa a∙sel mangmangko an∙chingara maini gimin u∙ina nanga?

Bang∙gijako u∙imangmange namgijagipa kamni neng∙nikaniko u∙ina mingsa cholde, “skeptical theism” an ong∙a. Skeptical theist-ara indine bebera∙gipa mande ong∙a, chong∙motan, jekon Isol dakengachim, uarangna Uo nama a∙selrang gnang, indiba ian, bang∙gijagipa u∙ianisan an∙chingo donge an∙chingara ua a∙selrangko u∙ina nangja. Indake chanchigipa mande, ia a∙gilsako ong∙enggipa namgijanirangna Isolni a∙selrangni gimin manderangni chanchibewalani bilni bidingo bebera∙ja. Toatna gita, chonchongipa jo∙ongrangni bangbango balboenganiko nikjani gimin, an∙chingni samtangtango jo∙ongrang bangbango balboja ine agananide ong∙ja. Isolni a∙selrangara maiachim, uarangko u∙ijani gimin Isolo a∙selrang dongja ine agananide ong∙ja.

`Git. 73 ko poraibo. Gitko segipa an∙tangni samtangtango donggipa namgija aro kakketgijagipa bichalni gimin maikai chanchia? Uara maiko nikahachim jean uni u∙ianiko dingtang bewalo donataha?`

A∙gilsako namgijanirang dongani gimin gitko segipa namen gisiko duk man∙aha. Samtangtango donggiparangko ua niaha aro denggugiparangni silroroaniko ua nikaha. Gimikan kakketgijanian gapaiaha ingipa gita nikpilaha. Uo mamung aganchakanian dongjahachim. Isolo bebera∙na aro Una dangdike on∙na gita gamchatkuama ine ua chanchimanpilaha. Bon∙kamao, ua torom tambuchipak niataha.

Namgijagipa kamni neng∙nikaniko namatna adita bakkode torom tambu on∙a—chong∙motan, An∙tangni kraa somoio toromigipa Bichal Ka∙gipa kakket bichalko ra∙bagen.

`Bichal aro torom tambuni bidingo Adventisrangni u∙iania maikai namgijagipa kamni neng∙nikaniko talatna amgen? Da∙o bang∙bea sing∙anirang donggengon, itihasni pilak obostarangko aro Isolni kakketgipa bichalrangko bon∙chotaode parape∙gen ine u∙iania nang∙na dakchakbeani ong∙ama?`