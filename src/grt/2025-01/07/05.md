---
title:  Baseaniko Dakna Jakgitel Ong∙a
date:   12/02/2025
---

Isolni re∙anirangko aro chanchianirangko an∙ching u∙isokjagenchimoba, Sastroo aditarangkode paraka jean namgijagipa kamni neng∙nikaniko namatna dakchakgen. Mingsa chol jean namgijagipa kamni neng∙nikaniko namatnade jakgitele baseanian ong∙a.

Jakgitele baseani ine agananio, ian manderangni jakgitele baseani a∙selsa namgijani dongaha. Indide namgijanina Isolko dos galna man∙jawa maina namgijania manderangni ia jakgitele baseaniko jakkalsretani a∙selsa ong∙aha jekon Isolde namako basenasa on∙ahachim. Indide maini giminsa Isolara indakgipa jakgitele baseaniko on∙aha? Iani bidingo, C. S. Lewis changsao indine seaha, “jakgitele baseani, namgijako ra∙bagenchimoba, iasan mangmang je ka∙saaniko ba namaniko ba katchaaniko ong∙atna kraatgipa ong∙taiskaa. Machine (kol) gita kam ka∙gipa a∙gilsako, maikoba tarina namen gamchatbea ong∙ja. Isolni Uni chubatkalgipa ong∙atgiparangna on∙gipa katchaaniara jakgitele Un baksa aro saksa sakgipin baksa nangrimanichisa ong∙a. . . . Aro uandake ong∙nade, uamangara jakgitel ong∙na nanga.”—Mere Christianity (New York: MacMillan, 1960), jak 52.

`Aba. 2:16, 17 rangko poraibo. Adam aro Hobana on∙gipa jakgitele baseaniko ia podrangara maikai mesoka?`

Jakgitele baseani dongjagenchimode maina uamangna ge∙etaniko dakgenchim? Adam aro Hoba beng∙gimin bolni biteko cha∙aha, aro untal dipet, an∙chingni a∙gilsako namgijani gapaha. Aba. 4 o, chong∙motan, papo ga∙akani ja∙mano serikgipa odhaio, papni namjabegipa biterangko Abelko adatangni so∙otanio nikna man∙aha. Papo ga∙akani golpoko serikanio iako mesokaha je, maikai Adam aro Hobani jakgitele baseaniko jakkalsretania an∙chingni a∙gilsakni itihasona pap aro namgijaniko ra∙baahachim, uko mesoka.

Sastro jolgimikon, jakgitele baseani ong∙chongmotaniko an∙ching nika. (Deut. 7:12, 13; Josh. 24:14, 15; Git. 81:11–14; aro Isa. 66:4 ko nibo). An∙chingni salanti janggi tanganio, mingsao ba minggipinode, an∙ching an∙tangtangan an∙chingko Ong∙atgipani an∙chingna on∙gipa jakgitele baseaniko daka. Jakgitele baseanigride, an∙chingko mande ine chanjawachim. An∙chingara machine (kol) gita apsan ong∙aigenchim ba gisikgrigipa robotsan ong∙aigenchim.

`Sony Corporation Aibo minggipa robotni achakko dakaha. Chong∙motgipa achak gitan nikaia indiba uara sajawa, uo tik dongjawa, chikjawa, uko biji su∙jawa, aro kimil go∙okjawachim. Na∙ara nang∙ni achak chong∙motko ia Aibo baksa sregenchimma? Srejaode, kenchakanirang donggenchimoba, an∙chingko on∙atanio maini gimin Isolara ong∙atahachim, uko ma∙sina gita an∙chingni jakgitele baseani bilara maikai dakchakgen?`