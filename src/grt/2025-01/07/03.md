---
title:  “An∙chingni U∙igijanirang Bang∙en Donga”
date:   10/02/2025
---

Itihasni bon∙aniara namgijako ka∙saachi cheanian ong∙gen. Indiba da∙o bang∙a ma∙sisokgijagipa sing∙anirang dongkuenga. Maikai an∙chingara namgijagipa kamni neng∙nikaniko chanchina aro aganna man∙gen jean namgnikosa ra∙bagenchim?

`Job 38:1–12 ona poraibo. Maikai Isolni Jobna aganchakania namgijagipa kamni neng∙nikani bidingo talataniko daka? Mitino ong∙enga obostarangni bidingo baditana kingking an∙chingara u∙ia ba u∙ijachim?`

Golpoo, Job namen duk chakna nangbeaha aro uni kosako namgijani aro dukko chakna nanganina bang∙bea sing∙anirang uo dongaha. An∙tangni sing∙anirangna ua Isolni aganchakaniko nangnikaha, indiba salgini kachario, mitino ong∙enga obostani bidingode ua mamungkoba u∙ijahachim (Job 1–2 rangko nibo).

Isolni Jobna aganchakania aiao inmanatgnigipa ong∙aha. “Unon Jihova Jobna balwa ta∙rakaoni aganchake inaha, ‘U∙iani grigipa kattarangchi, ku∙pattiako andalatgipa iara sawa?’ ” (Job 38:1, 2). Minggipin version indine seskaaha: “Bang∙gijakosan u∙iengo, na∙ara mainasa inditan katta aganenga?” (Job 38:2, CEV). Aro, Isol Job 38:4 o indine agandapaha, “ ‘Angni a∙ani pangchakaniko donon na∙ara banochim? Nang∙o ma∙siani gnangode, aganbo.’ ”

`Job 42:3 ko poraibo. An∙ching an∙tangtangni gadangko u∙ina gita Jobni aganchakania maikai dakchaka?`

Jobna Uni aganchakanirangchi, Jobna rongtalbee Isol talataha je, Jobni u∙ikugijagipa aro ma∙sisokkugijagiparang namen bang∙kuenga. Job gita an∙chingba iako u∙ina nanga je, a∙gilsako aro mitino bang∙bea obostarang donga jeni giminan an∙ching u∙ijachim. An∙chingni sing∙anirangna aganchakanirangko an∙ching ma∙sijaoba, ian nama aganchakani dongja ba salsao pilakan namaigen inede ong∙ja. Ua salona kingkingde an∙ching Isolni namanio ka∙dongchakna nanga jekon an∙chingna bang∙bea cholrangchi parape∙aha.

`Pilakni gimin an∙chingni bang∙gijakosan u∙iani bidingko chanchiate nibo. Maini giminsa indide, an∙chingara aganchakagrigipa sing∙anirang baksa, chong∙motan, namgijani aro duk jajrengani bidingo donggipa sing∙anirang baksa janggi tangna gita skie ra∙na nangenga?`