---
title:  Chanchidapani
date:   10/01/2025
---

Ellen G. Whiteni ki∙tap, Steps to Christ oniko “The Privilege of Prayer,” jak 93–104 rangko poraibo.

“Nang∙ni nanganirangko, nang∙ni katchaanirangko, nang∙ni duk aro simbraanirangko aro nang∙ni kenanirangko Isolni mikkangona ra∙babo. Na∙a Uko boja on∙pretna man∙ja, aro neng∙atna amja. Ua jean nang∙ni knirangko nang∙ni skooniko chanmanaha, Uan An∙tangni dedrangni nanganina simsakgija dakjawa. ‘Gitel ka∙sabegipa aro ka∙sachakgipa ong∙a.’ Jakob 5:11. Uni ka∙saani ka∙tongo an∙chingni dukrangna, aro an∙chingni agananirangnaba nangchapea. Jean nang∙ko gisik dongtoatjaenga, uarangko Uona ra∙angbo. Mamungba Una chakna rakdugaa ong∙ja, maina Ua a∙gilsak gimikkon rim∙chakenga, a∙gimikkon Ua sason ka∙enga. Jean an∙chingni tom∙tomaniko golmal ka∙enga uko Ua nikchanggalna ua golmal chondugagipa ong∙ja. An∙chingni obosta Uni u∙ina man∙pilgija andalgugaa dongja. Uni gruna man∙pilgija neng∙nikanio stitani gri. An∙chingni salgini Paani u∙irikgija Uni dedrango mamung duk ga∙akani, janggiko duk man∙atani, katchaani aro bebe ong∙e bi∙ani ku∙rangni jokanga gri, ba iarangna Uni rang∙san gisiko nanggija dakani gri. ‘Ka∙tong be∙giminrangko Ua namata aro uamangni mata bu∙arangko Ua kagopa.’ Git. 147:3. Isol aro sakanti janggini meliania inditan bilaka je, a∙gimiko darang gipin janggiba Uni simsakaniko man∙pana dongjaha ingipa gita, ba Uni ka∙sagipa depanteko gipin jangginaba on∙na griaha, inmanpilesa Ua sakantini janggina simsaka.”—Ellen G. White, Steps to Christ, jak 100.

**Chanchigrikna Sing∙anirang**:

`1. Kosako janapgipa kattarangni bidingo chanchibewalbo: “Isol aro sakanti janggini meliania inditan bilaka je, a∙gimiko darang gipin janggiba Uni simsakaniko man∙pana dongjaha ingipa gita, ba Uni ka∙sagipa depanteko gipin jangginaba on∙na griaha, inmanpilesa Ua sakantini janggina simsaka.” Iara nang∙na mai ka∙dimeaniko on∙a, aro Isolni nang∙mung chapchap ong∙aniko aro nang∙na Uni simsakaniko na∙a u∙iengo, na∙ara maikai janggi tangna nanggenchim? Ua aiao inmangipa ku∙rachakanini chong∙mot ong∙ani baksa na∙ara maikai janggi tangna skiako man∙gen? Chanchiate nibo je, salsabatbat, na∙a iako bebera∙na man∙odechim.`

`2. Ia antini lesson pangchake, Git. 103:17, 18 ko na∙ara maikai u∙ia? Isolni ka∙saania jringjrotna ong∙a ine iara maiko paraka, aro indake ong∙engon, Isol baksa nangrimanio man∙gipa namgniranga Uni ka∙saaniko an∙chingni ra∙chaka ba ra∙chakjao maikai pangchaka?`

`3. Iako nang∙ni u∙ianio, nang∙ni Isol baksa nangrimaniko maikai dingtanggrikaniko ong∙ata? Gipinrangni dukrangni bidingo nang∙ni chanchianiko iara maikai dilata?`