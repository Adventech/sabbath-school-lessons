---
title:  Na∙a Jaksrame Man∙aha, Jaksrame On∙bo
date:   09/01/2025
---

Jedake nokkol an∙tangni gitelna groko chotpilna man∙jaha gita, an∙chingba mamungdakeba Isolna chotpilna man∙jawa. Isolni ka∙saaniko an∙ching mamungdakeba namako dakachi man∙na amjawa. “Indiba an∙chingna An∙tang ka∙saako Isol nama ine mesoka, maina an∙ching papi ong∙engon Kristo an∙chingna sichakaha” (Rom. 5:8). Baditan iara aiao inmangipa ka∙saani ong∙a! 1 Johan 3:1 o indine sea, “Nibo, mairongpile ka∙saako Pagipa an∙chingna on∙aha maikai Isolni dedrang ine an∙chingko minggen!”

Indiba, an∙chingni dakna nanganide, man∙a dipet Isolni ka∙saaniko gipinrangna teng∙chakna nanggen. An∙ching indita dal∙bea ka∙sachakaniko aro kema ka∙aniko man∙ahaode, baditan an∙chingara gipinrangna ka∙sachakaniko aro kema ka∙aniko on∙na nanggenchim? Iako gisik ra∙atpilbo je, ua nokkol an∙tangni gitelni ka∙sachakaniko aro kema ka∙aniko, an∙tangni nokkolskana on∙na jechakahani gimin iako gimaataha. An∙ching Isolna ka∙sabebegenchimode, gipinrangna Uni ka∙saaniko teng∙chakna an∙ching jechakjawa.

`Johan 15:12, 1 Johan 3:16, aro 1 Johan 4:7–12 rangko poraibo. Isolni ka∙saani, an∙chingni Isolna ka∙saani aro an∙chingni gipinrangna ka∙saani gisepo donggipa nangrimani bidingo ia podrangara maiko skia?`

Johan 15:12 ni ja∙man baktapan, JisuAn∙tangni sninggiparangna indine aganaha,“ ‘Na∙simangna Angni ge∙etanirangko na∙simang dakode, na∙simang Angni ripengrang ong∙a’ ” (Johan 15:14). Aro Jisu uamangna maiko ge∙etaha? Uni uamangna ka∙saaha gitan uamangnaba ka∙sachina Jisu uamangko ge∙etaha. Iano aro gipin bakrango, Isolna aro saksa sakgipinna ka∙sachina Gitel an∙chingko ge∙etaha. Kan∙dike agangenchimode, an∙ching iako u∙ichakna nanga je, an∙chingara gamsokna amgijagipa grona kema ka∙ako man∙aha, jekon an∙ching mamungdakeba chotpilna amjawachim, chong∙motan, je grokon chisolo an∙chingna gamchakahachim. Uni gimin, an∙ching Isolna ka∙sana aro Uko de∙mitelna nanga aro gipinrangna ka∙saa aro ka∙sachakan baksa janggi tangna nanga. Luk 7:47 o an∙chingna indine skia je, jean bang∙e kema ka∙ako man∙achim, ua namen ka∙sabata, indiba “ ‘on∙tisa watako man∙gipa on∙tisa ka∙sara.’ ”Aro an∙chingni gisepo, baditan kema ka∙ako an∙chingara man∙ahachim, iako sawa u∙ija?

Isolna ka∙saskanio an∙ching sakgipinrangna ka∙sana nanganiko man∙chapgenchimode, an∙ching Isolni ka∙saani nama kattako, kattao aro kamo sualna nangchongmota. An∙ching manderangna uamangni salanti janggi tanganio dakchakna nangchongmota, aro Isolni ka∙saaniko teng∙chakgipa ong∙na jotton ka∙na nanga aro gital salgi aro a∙gilsako jringjrotni janggiko uamangna On∙gipaona uamangko dilna nanga maina ia a∙gilsakde pap aro siachi ong∙siatako man∙aha, aro ian Isolni ka∙saaniko jechakani biterang ong∙a.

`Gipinrangna ka∙saachi Isolna ka∙saskana gita na∙ara maia dingtangmanchagipa ja∙ku de∙anirangko dakna man∙gen? Ku∙rachakgimin jringjrotni janggiko man∙pachina aro manderangna Isolni ka∙saaniko mesokna gita na∙ara da∙alo aro re∙bagnigipa salrango maiko dakna man∙gen?`