---
title:  Ka∙sana Ku∙rachakani
date:   06/01/2025
---

Sastro bang∙a changon, an∙ching baksa Isolni dingtangmanchagipa ka∙saani nangrimaniko nokdang ba ma∙drangko toe agane talataniko dakronga, mongsongbate, jikgipa aro segipani gisepo ka∙sagrikaniko ba ma∙gipa aro degipani gisepo ka∙sagrikaniko jakkalrongbata. Ia toe agananiranga Isol aro An∙tangni ku∙rachakgimin manderangni gisepgriko dingtangmanchagipa nangrimaniko talatna jakkala. Ia nangrimania ka∙sana ku∙rachakani ong∙a, jean Isolni An∙tang manderangna ka∙saanikosan ong∙aija indiba manderangni ia ka∙saaniko ra∙chake aro Una aro saksa sakgipinnaka∙sapilskaanikoba man∙chapa.

`Deut. 7:6–9 ona poraibo. Isolni dakgimin ku∙rachakanirang aro Isolni rinok rinok ka∙saani gisepo nangrimgrikani bidingo ia podrangara an∙chingna maiko skia?`

Deut. 7:9 o, Isolni An∙tang ku∙rachakgimin manderangna dingtangmanchagipa ka∙saaniko talata, je nangrim-melianian uamangni kakket ong∙e donganio ba kakket ong∙gija donganio aditanade pangchakachim. Isolni ka∙saanide maioba pangchakgipa ka∙saani ong∙ja, indiba An∙tangni manderang baksa nangrimgipa ka∙saanide maioba pangchakgipa ka∙saani ong∙a.

Deut. 7:9 o rinok rinok ka∙saani ba ka∙sachakani ingipa kattana Ibri katta ḥesed ko jakkalanio, Isolni ku∙rachakgimin ka∙saaniko miksonga. Ḥesed ingipa kattako bang∙a changon, Isolni dal∙a ka∙sachakani, namani, aro ka∙saaniko talatna jakkalrongbata. Hesed ingipa katta, sakgipinna rinok rinok ka∙saaniko, ba kimkimgipa ka∙saaniko miksonga, jean samsadingding ong∙gija dolgnionin ka∙sagrikani dongachim. Indakgipa nangrimanio, dolgipin ia rinok rinok ka∙saaniko on∙pilskagen.

Isolni ḥesed iako mesoka je, Uni rinok rinok ka∙saaniara namen ka∙dongchakna man∙gipa, kimkimgipa, aro baikamgipa ong∙a. Iani gisepon, hesed ni namgniko man∙anirango maioba pangchakna nangani donga, chong∙motan, Uni manderango katta manina skani dongna nanga jekon uamang nangrimaniko dakanio rakkina nanggenchim (2 Sam. 22:26, 1 Raja. 8:23, Git. 25:10, Git. 32:10, 2 Ser. 6:14 rangko nibo).

Isolni kimkimgipa ka∙saanian pilak ka∙saani nangrimanirangna pangchakani ong∙a, aro an∙ching ua ka∙saaniko mamungdakeba sokdojawa. Isol an∙chingna janggi tanganikosan on∙aijaha, indiba Kristoo Ua An∙tangko jaksrambee an∙chingna on∙aha. “ ‘Ripengtangni gimin An∙tang janggiko on∙chakana bate dal∙batgipa ka∙sara pilakon gri’ ” (Johan 15:13). Beben, Isolni ka∙saaniko dal∙batsrange parakania “Ong∙ao mande gita nikako man∙e Ua siaona kingking, chong∙motan, chisolo siaona kingking, ge∙etako ra∙e An∙tangko” (Phil. 2:8) onatanio parakaha.

`Isolni ka∙saani chong∙mot ong∙aniko na∙simangni gisikrango jringnan donkamna maia cholrang gnang? Iako dakna gita maini gimin nangchongmotani ong∙a?`