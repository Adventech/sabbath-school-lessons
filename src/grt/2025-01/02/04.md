---
title:  Maioba Pangchakgimin Nangrimani
date:   07/01/2025
---

Isol sakanti sakprakprakkon An∙tang baksa namen ning∙tubegipa ka∙saani nangrimaniona okamenga (Mati 22:1–14 rangko nibo). Ia okamanina kragipa bewalo knachakanio Isolna ka∙sachina okamaniko maniani, aro gipinrangna ka∙saaniko man∙chapa (Mati 22:37–39). Isol baksa ia nangrimanio katchae dongania Uni ka∙saaniko ra∙chakani ba jechakanio pangchaka.

`Hos. 9:15, Jer. 16:5, Rom. 11:22, aro Juda 21 rangko poraibo. Isolni ka∙saani namgnirangko ra∙chakani ba jechakani bidingo ia podrangara maiko skienga?`

Iano aro gipin podrango, Isol baksa ka∙saani nangrimanini namgnirango katchaaniko changni changan Uni ka∙saanina mandeni ra∙chaka ba ra∙chakjao pangchaka ine mesokaha. Indiba an∙ching mamungdake gualemangba indake chanchianiko dakna nangja je, Isol darangnan ka∙saaniko dontongbebea. An∙chingni nikbagimin gita, Isolni ka∙saanide jringjrotnan baikamgipa ong∙a. Aro Hos. 9:15 o, “Anga uamangna ka∙sajawa” ine Isolni An∙tang manderangni gimin indine agananiko man∙chapgenchimoba, iako gisik ra∙na nangchongmotani ong∙a je, ia apsan ki∙tapon, Isol An∙tangni manderangni gimin indine agananiko dakskaaha, “ ‘Anga uamangna jaksrame ka∙sagen’ ” (Hos. 14:4). Hos. 9:15 mamungdakeba Isol An∙tangni manderangna ka∙saaniko dontongaha ine miksongna man∙jawa. Batesa, ian Isol baksa ka∙saani nangrimanio man∙gipa namgniranga maioba pangchakani donga inesa miksongna nanga. Aro ia nangrimaniko rakkiangkuna gita Uni ka∙saanina maikai an∙chinga knachakachim, uano namen pangchaka.

“ ‘Angni ge∙etanirangko man∙e uarangko manigipa, uan Angna ka∙sara; aro Angna ka∙sagipa, Uan Apani ka∙sara mande ong∙gen, aro Angaba una ka∙sagen, aro una An∙tangko parape∙gen’ ” (Johan 14:21). Apsandake, Jisu An∙tangni sninggiparangna indine parakaha, “ ‘Maina na∙simang Angna ka∙saaha, aro Anga Pagipaoni ong∙katbaaha ine na∙simang bebera∙aha, uni gimin Pagipa An∙tangan na∙simangna ka∙sara’ ” (Johan 16:27).

Iarang aro gipin podrang indine skia je, Isol baksa jokatani nangrimaniko rakkina gitade an∙chingni Isolni ka∙saaniko ra∙chakgenma ra∙chakjawa, uano pangchaka. Changsatai, ian indinede miksongja je, Isolni ka∙saani bon∙changa. Indiba jekai an∙ching salni teng∙suaniko dontongatna man∙jaoba an∙ching salni ja∙dilrangoni kate chakna man∙a, uandake Isolni jringjrotna baikamgipa ka∙saaniko je cholchiba dontongatna an∙ching man∙jawa, indiba an∙ching Isol baksa nangrime donganiko jechakna man∙a aro indake ia on∙gimin pattiaoni, aro mongsongbate, jringjrotni janggiko on∙na ku∙rachakaoni an∙tangtangko ma∙ekatna man∙a.

`Isolni ka∙saani chong∙mot ong∙aniko, maikai manderangara nikna man∙gen aro cha∙tote nina man∙gen? Mesokna gita, maikai ia a∙gilsakara, papni ja∙mano, Uni ka∙saaniko parape∙a?`