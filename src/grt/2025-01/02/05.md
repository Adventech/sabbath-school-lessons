---
title:  Ka∙sachakani Gimaaha
date:   08/01/2025
---

Isolni ka∙saani jringjrotnan ong∙a. Indiba, manderang iako jechakna man∙a. Ua ka∙saaniko an∙ching ra∙chakna ba jechakna man∙a indiba ian Isol an∙chingna jaksrambee An∙tangni chu∙soksranggipa ong∙ani gimin, aro jringjrotna ong∙gipa ka∙saani giminsa man∙a (Jer. 31:3). Isolna an∙chingni ka∙saanide, an∙chingni Uo bi∙na skangmangba an∙chingna Ua on∙manahanina, knachakani ong∙a.

`1 Johan 4:7–20 rangko poraibo, aro dingtangmanchae pod 7 aro 19 na gisik on∙bo. Isolni ka∙saani gimin iara an∙chingna maiko aganenga?`

Isolni ka∙saani pangnan skang re∙bachenga. Isol an∙chingna ka∙sachengjaode, an∙ching Uko ka∙sapilskana man∙jawachim. Sakgipinna ka∙sana aro ka∙saako man∙na gita Isol an∙chingko ong∙atgenchimoba, Isol An∙tangan pilak ka∙saani chimik ong∙a. Ia ka∙saaniko ra∙chakna ba jechakna aro uko an∙chingni janggi tanganio teng∙chakna gita an∙chingo basee ra∙ani gnang. Ia bebeni kattako Kristoni kema ka∙gijagipa nokkolni gimin toe agananio talataniko dakaha. (Mati 18:23–35 rangko nibo).

Toe agananio, an∙ching nikna man∙a je, giteltangoniko ra∙chakgipa tangkako mamungdakeba nokkolara chotpilna man∙jawachim. Mati 18 o serikgimin gita, nokkolara giteltangna mona 10,000 ko gro nangaha. Mona sa, ian hajal dok denarii ong∙a. Aro denarius sa, ian salsani hajira ong∙achim (Mati 20:2 baksa nisusabo). Uni gimin, ramram kam ka∙gipana mona sako man∙na gita sal 6,000 na kam ka∙na nanggenchim. Chanchichipe adita salrangna chutti ra∙na nanggenchimode, bilsiprako ramram kam ka∙gipa mande, sal 300 na kam ka∙na man∙naba donga, aro indake, denarii 300 ko bilsiprako man∙na amgen. Indake ramram kam ka∙aigipa mande, mona sako chotpilna gita bilsi kolgrikmang nanggen, jeon denarii 6,000 ong∙genchim (6,000/300 = 20). Indide, ramram kam ka∙gipa mandena mona 10,000 ko man∙na gita ua bilsi 200,000 rangna kam ka∙na nanggenchim. Kan∙dike agangenchimode, ua nokkolara mamungdakeba ia groko chotpilna man∙jawachim. Indiomangba, gitelara an∙tangni nokkolna ka∙sachakaha aro uni dal∙begipa groko jaksrambee kema ka∙aiaha.

Indake ong∙engon, jensalo ia kema ka∙ako man∙gipa nokkol bang∙gijagipa groko, chong∙motan, nokkolskani denarii 100 ko kema ka∙na jechakahaon aro uko groni a∙sel pattoko galatahaon, uni gitel namen ka∙onangaha aro uni ka∙sachakbee kema ka∙aniko ra∙galpilaha. Ia nokkol an∙tangni gitelni ka∙saaniko aro kema ka∙aniko gimaataha. Isolni ka∙sachakani aro ka∙saani bon∙changjaoba, Isolni ka∙sachakaniko aro ka∙saaniko jechakna, aro gimaatnaba man∙a.

`Maini bidingo na∙ara kema ka∙ako man∙ahachim aro Jisuchi kema ka∙ako man∙na gita na∙ara maiko dakahachim, uarangni gimin chanchie nibo. Gipinrangko kema ka∙na nangani bidingo iara nang∙na maiko aganenga?`