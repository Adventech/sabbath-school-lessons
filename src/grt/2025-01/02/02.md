---
title:  Jringjrotna Baikamgipa Isolni Ka∙saani
date:   05/01/2025
---

Sastro namen rongtalbee talata: Isol sakantinan ka∙saa. Sastroni namen mingsingbatsranggipa pod, Johan 3:16, ia bebeni kattako aganpraka: “ ‘Maina Isol a∙gilsakna inditan ka∙saaha, Ua An∙tangni saksa kamkam Depantekon on∙jok, maikai Uo bebera∙gipa sakanti gimagija jringjrotni janggiko man∙gen.’ ”

`Git. 33:5 aro Git. 145:9 rangko poraibo. Baditana kingking Isolni rinok rinok ka∙saani, aro ka∙sachakaniara ong∙achim, iani gimin ia podrangara maiko skia?`

Mitamrang indine chanchinaba donga je, uamangko darangba ka∙saja, ba Isol pilak gipinrangna ka∙saa indiba uamangnade ka∙saja. Indiba changni chang Sastro indine paraka je, mande sakantinan Isol ka∙sara. Uni ka∙sagijagipa darangba dongja. AroIsol sakantinan ka∙saani gimin, sakantini jokanikoba Ua nangnika.

`2 Pit. 3:9, 1 Tim. 2:4, aro Eze. 33:11 rangko poraibo. Sakantikon Isolni jokatna skani bidingo ia podrangara maiko skia?`

Johan 3:16 ni ja∙mano donggipa pod indine agandapaniko daka: “ ‘Maina a∙gilsakko bichal ka∙china, Isol An∙tang Depanteko a∙gilsakona watatjachim; indiba a∙gilsak maikai Uachi jokna man∙gen’ ” (Johan 3:17). Isolni skani mangmangsa ong∙aigenchimode, mande sakantian Uni ka∙saaniko ra∙chakgenchim aro jokgenchim. Indiba, Isol An∙tangni ka∙saaniko darangni kosakoba drajawa. Uko ra∙chakna aro jechakna manderang jakgitele baseaniko dakna nanggen.

Aro mitamrang Uko jechakoba, Isolara uamangna ka∙saaniko mamungdakeba dontongja. Jer. 31:3 o, Ua An∙tangni manderangna indine aganpraka: “ ‘Oe, jringjrotni ka∙saanichi Anga nang∙na ka∙saaha, uni gimin ka∙saanichi Anga nang∙na jringjring ka∙sae dakaha.’ ” Gipin bakrango, Sastro changni chang indine skia je, Isolni ka∙saaniara jringjrotnan dongkama (Git. 136 ko nibo). Isolni ka∙saani pangnaba bon∙changja. Uan jringjrontnan ong∙a. U∙ie ra∙na ian an∙chingna neng∙beani ong∙a maina gipinrangna an∙ching ka∙sagija dakna altubea, ong∙jama?

Indake ong∙engon, an∙ching mande sakantian ka∙saani chong∙mot ong∙aniko u∙ie ra∙na man∙genchimode, chong∙motan, Isolni ka∙saaniko an∙tangtangna cha∙tote nina man∙genchimode, indide baditan an∙chingara dingtange janggi tanggenchim aro gipinrangna ka∙sagenchim.

`Isol sakantinan ka∙saode, iani miksongania indine ong∙a je, Ua mitam mitchignigipa cholon gnanggipa manderangnaba ka∙saenggen maina a∙gilsako mitchignigipa cholon gnanggipa manderang namen bang∙bea. Gipin mandeskarangna an∙chingni dakna nanggnini bidingo, indakgipa manderangna Isolni ka∙saania an∙chingna maiko skia?`