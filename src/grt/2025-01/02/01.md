---
title:  Ka∙sana Ku∙rachakani
date:   04/01/2025
---

### Ia Antini Lessonna Poraiani

2 Pit. 3:9, Deut. 7:6–9, Rom. 11:22, 1 Johan 4:7–20, Johan 15:12, 1 Johan 3:16.

> <p>Mingani Pod</p>
> “Jisu una aganchake inaha, ‘Saoba Angna ka∙saode, ua Angni kattako manigen; Apaba una ka∙sagen, aro chinga unona re∙bae un baksan Chingni dongani biapko dakgen’ ” (Johan 14:23).

Bang∙an indine skiako man∙aha je, Greek katta agape ara Isolni dingtangmanchagipa ka∙saaniko miksonga, iani gisepon, kasaanina jakkalgipa gipin kattarang, jekai phileo ara dingtanggipa ka∙saani gunko miksonga jean agape onide ka∙saani gadangko komie donahachim. Mitamrang indineba a∙kange ra∙a je, agape ara samsadingding ka∙saaniko miksonga, je ka∙saanikon samsadingdingsan on∙aiachim aro ka∙sapilskaaniko man∙jachim, je ka∙saaninan mandeni ra∙chaka ba ra∙chakjaoni ong∙a.

Indiba, simsakbee Isolni ka∙saani bidingo Sastro jolgimikoniko poraigenchimode, indake chanchiania gualani ong∙a ine nikna man∙gen. Skanggipao, Greek katta agape ingipara Isolni ka∙saanikosan mangmang miksongaija indiba ian mandeni ka∙saanikoba miksonga, aro basakobade ong∙gijana mandeni ka∙saanikoba miksongna man∙a (2 Tim. 4:10). Gnigipao, Sastro jolgiminko, agape ingipa katta baksana gipin bang∙a kattarangan Isolni ka∙saaniko miksonga. Mesokna gita, Jisu indine skiaha, “ ‘Maina na∙simang Angna ka∙saaha [phileo], aro Anga Pagipaoni ong∙katbaaha ine na∙simang bebera∙a, uni gimin Pagipa An∙tangan na∙simangna ka∙sara [phileo]’ ” (Johan 16:27). Iano, Greek katta phileo ingipako mandeni ka∙saaninasan jakkalaijaha indiba mandena Isolni ka∙saaninaba jakkalaha. Uni gimin, phileo ingipa kattara komigipa gadangni ka∙saani rokomko miksongja indiba Isolni ka∙saaniko miksonga.

Sastro indineba skia je, Isolni ka∙saaniara samsadingding ka∙saani ong∙ja, indiba ian dolgnini gisepo ning∙tubegipa nangrimani gnanggipa ka∙saaniko miksonga, aro indake ong∙anio, ian manderang Una aro gipinrangna Uni ka∙saaniko teng∙chakengbo teng∙chakjaengbo, Isolnade iara namen ning∙tubegipa dingtanggrikani ong∙a.