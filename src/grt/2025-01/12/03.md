---
title:  Dal∙batsranggipa Pap Minggni
date:   17/03/2025
---

Jisuni agangimin gita, dal∙batsranggipa ge∙eta minggniara Isolni ka∙saani aro saksa sakgipinna ka∙saanian ong∙a. Aro ia ge∙etanirangko rakkianio on∙kanganirang gnang jean gipinrangna ka∙saaniko mesokaniko man∙chapachim, jean Jisuni ja∙kolrangko ja∙rikani kam ong∙a.

Dal∙batsranggipa ge∙eta minggniara Isolna ka∙saani aro saksa sakgipinna ka∙saani ong∙ode, dal∙batsranggipa paprangara maiarang ong∙skagen?

`Git. 135:13–19 rangko poraibo. Sastro jolgimiko changni chang agantaitaigipa papni bidingo iara maiko paraka?`

Niam Gitchamo chotchangijan pilaknaba bate, Isolna ka∙sachina gisik on∙na nangchongmotaniko agantaitaia (Deut. 6:5 ko poraibo). Ian mite olakkiani dal∙gipa papmung namen apsananga jean Isolna ka∙saaonide bikpilgipa ong∙a.

`Zekaria 7:9–12 rangko poraibo. Katchinikgipa Zekariani agana gita ia podrango Isolara maiko namnikjaha? Maikai iara aro mite olakkiani papara dal∙batsranggipa ge∙eta minggni baksa nangrimani donga?`

Isolni ka∙saan gapgipa ka∙onanganichi aganchakania mite olakkianinasa ong∙aija, indiba Uni manderangko ka∙saninggija dake jakkalaninaba Ua indake daka. Isol kakketgijagipa bichalna ka∙onanga maina Isol ka∙sara ong∙a.

Niam Gitcham jolgimikon janaptaitaigipa dal∙batsranggipa pap minggniara dal∙batsranggipa ge∙eta minggnini kosako, chong∙motan, Isolna ka∙saani aro saksa sakgipinna ka∙saani, iani kosako re∙anian ong∙a. Dal∙batsranggipa pap minggniara ka∙saanio chu∙sokgijanian ong∙a. Kan∙dike agangenchimode, na∙a Isolna aro saksa sakgipinna ka∙sajaode ge∙etanirangko rakkina man∙jawa.

Beben, 1 Johan 4:20, 21 o indine agana: “Saoba an∙tang jongadana mitchieba, anga Isolna ka∙sara inode, uan tol∙gipa; maina nikgimin an∙tang jongadana ka∙sagijagipa nikgija Isolna ka∙sana man∙ja. Aro Isolna ka∙sagipa an∙tang jongadanaba ka∙sachina, ia ge∙etaniko an∙ching uoniko man∙aha.”

`Isolna ka∙saani aro saksa sakgipinna ka∙saani, ia minggniko ekgrikatna man∙ja. Maini gimin man∙jachim, na∙ara maikai talatgen? Ia ekgrikatna man∙gijagipa nangrimani bidingo na∙ara maiko u∙ia?`