---
title:  "Ka∙saani aro Kakket Bichal Ka∙ani: Dal∙batsranggipa Ge∙eta Minggni"
date:   15/03/2025
---

### Ia Antini Lessonna Poraiani

Mati 22:34–40, Zek. 7:9–12, Git. 82, Mika 6:8, Mati 23:23–30, Luk 10:25–37.

> <p>Mingani Pod</p>
> “Saoba an∙tang jongadana mitchieba, anga Isolna ka∙sara inode, uan tol∙gipa; maina nikgimin an∙tang jongadana ka∙sagijagipa nikgija Isolna ka∙sana man∙ja” (1 Johan 4:20).

Isol chon∙kamani salo pilakkon namatgen ine an∙ching ka∙dongsooba, Kristianrang ong∙e, iano aro da∙o, an∙chingni janggi tangani bewalo pangchakgen. Kakketgijagipa bichal ka∙anirang aro namgijanirang bang∙beoba, aro iarangko dal∙begipa dakgrikanio sima-arirang dongani gimin Isol da∙ode bon∙atjaoba, ian an∙chingni chagrongenggipa duk aro saknaanirangko komiatna an∙chingko jakkalna man∙jawa inede miksongja. Bebeko agangenchimode, Kristianrang ong∙e, an∙ching iakon dakna nangenga.

An∙chingni nikbagimin gita, ka∙saani aro kakket bichal ka∙ani damsan re∙rima; uarangko ekgrikatna man∙ja. Isol kakket bichal ka∙aniko namnika. Apsandake, an∙ching Isolna ka∙saode, an∙chingba kakket bichalko namnikgen.

Apsandake, an∙ching Isolna ka∙saode, an∙ching saksa sakgipinna ka∙sagen. Saksa sakgipinna ka∙saani mitam bakara, an∙chingni samtangtango donggiparangni namgnina simsakaniko on∙anian ong∙a. Jensalo gipinrang kangal cha∙asiachi dukko man∙on, ba maiaba kakketgijagipa bichal ka∙e on∙aniko man∙on, an∙ching uamangna jajrengchakna nanga. Jensalo gipinrang onia ka∙ako man∙on, an∙ching nikgija dake dakna nangja. Indiba batesa, an∙chingara maiko dakna man∙genchim, an∙tangtangko sing∙na nanga aro Isolni ka∙saaniko aro kakket bichal ka∙aniko apalbatatna gita sakprakprakan aro jinma nangrimeba kam ka∙na nanga jean an∙chingni be∙grugimin a∙gilsakna Jihovani chu∙soksranggipa toromi ong∙ani cholon aro ka∙saaniko teng∙chakgenchim.