---
title:  Chanchidapani
date:   21/03/2025
---

Ellen G. White ni ki∙tap, The Desire of Ages oniko “The Sabbath,” jak 281–289 rangko poraibo.

“Mande jinmani mikkango Kristona aganchakna nirikigiparang pa∙sokjaha, maina aganchakanio an∙tangtangna neng∙nikaniko ra∙banaba donga ine uamang kenaha. Ua kakket bebekon aganaha ine uamang u∙iachim. Uamangni daka rikani bewalrangko pe∙anipal, mande duk chakchinan uamang on∙kugen, aro iani gisepon, simsakjani a∙sel nokgipana gimaani ong∙genoba, uamang matburungkon jokatkugen. Indake mandena, jean Isolni bimang gita ong∙atako man∙achim, una batede, ku∙sik aganna man∙gijagipa matburungnan dal∙bate simsakaniko mesoka. Ian pilak tol∙gipa toromrangni kam ka∙aniko mesoka. Uarang Isolni kosako an∙tangko de∙dona mandeni gisiko skaoni a∙bachengbaa, indiba uaranga mandeko matburungna baten tang∙onangaona sokataha.

Torom mingantian, jean Isolni bilaksrangani baksa dakgrikachim, Ong∙atani somoio uni man∙gimin rasong tol∙napako man∙a, jekon Kristoo una namatpilgenchim. Tol∙gipa torom mingantin uni memborrangko manderangni nanganirangna, sukrangna, aro man∙na nanggiparang donggenoba, uarangna simsakjachina skianiko daka. Kristoni an∙chichi bregimin ine nama katta mandeni kosako chubegipa gamchataniko donaha, aro manderangni nanganirangna aro dukrangna simsakchina skianiko daka. Jihova indine agana, ‘Rongtalatgimin sonana bate mandeko, oe, Ophirni sonana bate anga mandeko nikronggija ong∙atbatgen’ (Isa. 13:12).

“Neng∙takani salo namako ba namgijako dakmalama dakmalja, janggi jokatna ma so∙otna, ine Pharisirangchi mikkange jensalo Jisu sing∙aniko dakon, uamangni namgijagipa miksonganirang baksa uamangko mikkangpa∙aha. Bang∙a manderangna janggi jokataniko dakengon aro katchaaniko ra∙baengon, uamangara mitchian gapgipa mitchiani baksa Uni janggiko so∙otna am∙engachim. Uamangni miksonggimin gita, Neng∙takani salo Uni dakgimin gita saknaenggiparangko an∙sengatana bate, so∙otna nambatama? Isolni rongtalgipa salo ka∙tongo so∙otanian pilak manderangna ka∙saana bate toromi ong∙batama, jekon ka∙sachakani kamrango nikna man∙a?”—Ellen G. White, The Desire of Ages, jak 286, 287.

**Chanchigrikna Sing∙anirang**:

`1. “Tol∙gipa torom mingantian manderangni nanganirangna simsakjachina skia.” Ia kattarangara maini gimin kakket ong∙a aro maikai kakket ong∙a? An∙chingni mondolini songsalrango aro a∙palo indakgipa simsakgijaniko miksongmanchae dakjana gita an∙chingara maikai simsakna nanggen?`

`2. Angni noksulara sawa? Nang∙ni noksulara sawa? Jisuko ja∙rikanio maia cholrang an∙chingko namgipa Samaria mande gita ong∙atna gita man∙gen jean uni somoio donggipa sima ariko ga∙batpile ka∙saani kamko ka∙ahachim?`

`3. Isol kakket bichalko aro ka∙sachakaniko namnikode, Isolni ska gita an∙chingara maikai janggi tangna nanggenchim? “Niamni jrimbatarang” ine Jisuni agangiminrangna an∙chingara maikai gisik on∙batna gita man∙gen?`

`4. Jensalo an∙ching bichalni gimin chanchion aro aganon, bichalara onia ka∙ako man∙gipa aro duko ga∙akgiparangna simsakani ong∙a ine Jisuni talatgiminna baditana kingking an∙chingara gisik on∙a? Mati 25:31–46 rangko poraie iani bidingo chanchiataniko dakbo.`