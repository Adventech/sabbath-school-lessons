---
title:  Isol Kakket Bichal Ka∙aniko Namnika
date:   18/03/2025
---

Sastro indine paraka je, Isol kakket bichal ka∙aniko namnika aro namgijako mitchia (Git. 33:5, Isa. 61:8), aro kakketgija bichal ka∙anina ua namen jajrenga jean kakketgijagipa bichalko man∙gipa manderangni palo toromigipa ka∙onanganiko ching∙chaoata. Niam Gitcham aro Niam Gital jolgimikon, Isolara duko man∙giparangna aro onia ka∙ako man∙giparangna ka∙sachaka aro iani gisepon, duk on∙giparangko aro onia ka∙giparangko toromigipa ka∙onanganiko mesokskaa.

`Git. 82 ko poraibo. Ia a∙gilsako kakket bichalna Isolni gisik on∙aniko ia gitara maikai talata? Da∙alo iara an∙chingna maia orto gnanganiko ong∙ata?`

Bang∙a talatna changgipa manderangni u∙ia gita, ia podrangara songsalo kakketgijagipa bichalna a∙gilsakni sason ka∙giparangni daito gnanganiko aro kakketgijagipa a∙gilsakni bichal ka∙giparang aro sason ka∙giparangni (koreni bilrangni) mitino, Isolni gipin a∙gilsakni sason ka∙giparangko (isolrangko) bichal ka∙aniko mesokani ong∙a. Dingtangmanchae, sason ka∙giparangna indine sing∙gen, “Na∙simang baditna kingking kakketgija bichal ka∙gen, aro namgija dakgiparangko mikkang nigen?” (Git. 82:2).

Uamangko indine agandapkuaha: “Bilgrigipa aro pagrigipako bichal ka∙bo; duk man∙gipa aro gam grigipana kakket dakbo. Bilgrigipa aro kangalgipako jokatbo; namgija dakgipani jakoniko uamangko ra∙sekbo” (Git. 82:3, 4). Iano aro gipin bakrangoba, Niam Gitchamni katchinikgiparang kakket bichal ka∙china mikrakaniko dakaha. Ian Sastroo ramram dake ra∙ani ong∙ja; Niam Gitcham jolgimiko katchinikgiparangni nama kattao aro Jisuni ia a∙gilsako agananio, ian mongsonggipa ong∙a.

Una ka∙sagiparang aro Uko manigiparangoniko Isolni skanirang aro nangnikaniranga donnugimin ong∙ja. Ua Mika 6:8 o rongtalbee talataha (aro gipin bakrangoba talataha): “O mande, ua nang∙na namako mesokaha, aro kakket daka, ka∙sachakaniko namnika aro nang∙ni Isol baksa onao re∙ruraana agre Jihova nang∙oniko maiko am∙a?”

Ia skianiko Sastro jolgimikon gam∙chakaha. Mesokna gita, Jisu indine aganaha: “ ‘Na∙simango ka∙sagrika gnangode, uachi pilakan na∙simangko Angni sninggiparang ine u∙igen’ ” (Johan 13:35 ko 1 Johan 4:8–16 baksa nisusabo).

`Mika 6:8 o segiminko an∙ching kattao aro kamo ja∙rikgenchimode, an∙chingni nokdangrang aro mondolirangara maikai ong∙genchim? Na∙a je obostao ong∙ja maina, ia niamrangko nambate mesokna gita na∙ara maikai man∙genchim?`