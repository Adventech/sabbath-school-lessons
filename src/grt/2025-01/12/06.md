---
title:  Angni Noksulara Sawa?
date:   20/03/2025
---

Lukni serikao, dal∙batsranggipa ge∙eta minggniko Jisuni parakani ja∙mano, chong∙motan, Isolna ka∙saani aro noksul songsulna ka∙saaniko parakatmano, niamko u∙igipa “ ‘an∙tangko nama inatna ske Jisuna aganaha, ‘Angni songsul sawa?’ ” (Luk 10:29). Ia sing∙aniko aganchakna Jisu an∙chingni ma∙sigipa, indiba aiao inmanbegipa namgipa Samaria mandeni gimin toe agananiko aganaha.

`Namgipa Samaria mandeni gimin toe agananiko Luk 10:25–37 oniko poraibo. Katchinikgiparangni ka∙sachakanina aro kakket bichalna aro manderangni chasongjolgimiko rokomarigipa kakketgija bi∙chal ka∙anina grapaniko ia podrangara maiko aganenga?`

Jisu kakket bichalni gimin mangmangsan aganaijaha; Uko ra∙bana Ua re∙baaha. Uan kakket bichalna ske katchinikgipani okamaniko chu∙sokatgipa ong∙aha aro ong∙gen (Luk 4:16–21 ko Isaia 61:1, 2 baksa nisusae poraibo). Mongsongbate, jokataniko nangnikenggiparangna, Uan pilak jatrangni ma∙ringani ong∙a.

Jisu, jean bobilonide namen bikpil ong∙skaa, je bobilan bilko aro Isolni singhasonko ra∙sekna jotton ka∙ahachim, Ua An∙tangko onataha aro papirang, kakketgija bichal ka∙giparang, aro onia dakako man∙giparang baksa An∙tangko (mamung papchi dak nangatako man∙gija) chanchapaha, aro An∙tangko ka∙saao on∙chakanichi Ua bobilko amaha aro Kakketgipa aro kakket ong∙a ine bebera∙gipa sakantinan rai On∙gipa gitan kakket bichalko ge∙songaha. An∙ching Kristoni “niamni jrimbatarang” ine agangipana gisik nangjaode indide de∙dona gita Kristoni sichakgipa niamna an∙chingara maikaisa simsaka ine a∙kange ra∙na man∙gen?

Git. 9:8, 9 o indine agana, “Aro Ua kakket dake a∙gilsakko bichal ka∙gen, Ua sronge manderangna bichal ka∙aniko dangdike on∙gen. Aro Jihova oniako man∙giparangna nok chugipa, duk man∙ani salrango nok chugipa ong∙gen.” Apsandake, Git. 146:7–9 rango indine agandapkuaha je, Isolara “oniako man∙giparangna bichalko chu∙sokata; Uan okkrigiparangna cha∙aniko on∙a. Jihova kagiminrangko engata; Jihova mikgrirangni mikronrangko oata; Jihova bamgopgiparangko chakatata; Jihova kakket dakgiparangna ka∙saa; Jihova songdongpaaigiparangko rakkia; pagriko aro segriko Ua rim∙chaka; indiba namgijako dakgipani ramako ua gonggeata.”

An∙chingni samtangtango dongenggipa, jemangan maikoba nangengachim aro saknaaniko man∙engachim, uamangna dangdike on∙ani bidingo baditana kingking Isolni Kattara rongtalbatkuna nangkuenga?

`Dukko man∙enggiparangna dangdike on∙ani bidingo Jisuni janggi tangaoniko an∙chingara maiko skie ra∙na man∙gen? An∙ching Uni aiao inmanani kamrangko ka∙a gita duko ong∙giparangna ka∙na man∙jaoba, an∙chingni dakchakaniara maikai “aiao inmanani kam” ine chanako man∙pana gita chu∙ongpagen?`