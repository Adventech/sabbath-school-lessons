---
title:  Kakket Bichalko Su∙songna Okamani
date:   19/03/2025
---

Sastroo, songsalo kakket bichal ka∙na nangchongmotaniko Isolni okamaniko katchinikgiparang jringnan gisik ra∙atpiltaianiko daka. Changni chang, Sastroo kakketgija bichal ka∙ani aro onia dakani kamrangko nikchanggalja. Bebeko agangenchimode, bichalko ra∙bachina Isolni okamania kakketgipa bichalko su∙songna Isolni okamani ong∙a.

Mesokna gita, Isaia katchinikgipa, Israelo ua somoio donggipa kakketgija bichal ka∙ani gimin mikrakaniko dakaha. Uni kattarang aro kakket bichal ka∙china okamaniara an∙chingni nachikolrango gam∙bee aro rongtalbee gam∙chakna nangchongmota. “ ‘Name dakna skiako ra∙bo; bichalko am∙bo, segrigipana mokordomao jegrikchakbo’ ” (Isa. 1:17). Ua indine agandapkuaha, “ ‘Kakketgija ge∙etani kattarangko ge∙etgiparangna aro oniako segiparangna aiao’ ” (Isa. 10:1, 2), aro indine mikrakataha: “ ‘Aro niani salo, aro chel∙aoni re∙bagipa gimaatanio na∙simang maiko dakgen? Dakchakako man∙na na∙simang sauna katgen? Aro na∙simangni rasongko na∙simang bano donanggen?’ ” (Isa. 10:3).

Apsandake, Jeremia katchinikgipa Isolni kattako indine aganprakaha: “ ‘An∙tangni nokko kakket ong∙gijachi aro an∙tangni nokdringrangko onia dakachi rikgipana aiao! An∙tangni songsulko indinari kam ka∙ate una dormahako on∙gijagipana. . . . Nang∙ni pagipa cha∙e ringe bichal aro kakketko dakjahama? Unon una namachim. Ua ongipa aro kangalgipani kattako bichal ka∙aha; unon namachim. Iara Angko u∙iani ong∙jahama? ine Jihova agana” (Jer. 22:13, 15, 16).

`Mati 23:23–30 ona poraibo. Iano Jisuni skianio badia gamchatbatgipa ong∙a? “Niamni jrimbatarangko” ine Jisuni agananio, Uni miksongania maiachim, na∙a maiko chanchia?`

Niam Gitchamni katchinikgiparangsan kakketgija bichal ka∙ani bidingo mikrakataniko dakaia ine saoba chanchinaba donga, indiba, an∙ching iano aro Jisuni dangdike on∙ani somoirango iako nika je, ian Kristo An∙tangni mongsongbatgipa ong∙a. Ua indine aganaha: “ ‘Aiao na∙simang, Sastro skigiparang aro Pharisirang, cha∙chipilgiparang! Maina na∙simang podina aro guamori aro jirani bak chikkungni bak sako on∙a, indiba niamni jrimbatarangko, chong∙motan, bichal aro ka∙sachaka aro bebera∙ako watatha; iarangko dakna nangachim, aro ukoba watna nangjachim’ ” (Matt. 23:23). Lukni sea nama kattao Jisu indine skimskaaha je, uamang “ ‘bichal ka∙a aro Isolna ka∙saakode wata’ ” (Luk 11:42).

`“Podina aro guamori aro jirani bak chikkungni bak sako” on∙nasan gisik nangaha gita, na∙a “niamni jrimbatarangko” da∙alo gisik on∙na nanggenchimode uarangara maia ong∙genchim?`