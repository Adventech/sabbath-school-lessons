---
title:  Isol Ka∙onangna Ka∙sina
date:   27/01/2025
---

Isol namgijana ka∙onanga maina Isol ka∙sara ong∙a. Isol namen ka∙sabegipa aro ka∙sachakbegipa ong∙a je, Sastroni saksa katchinikgipa Isolni namen ka∙sachakbegipa ong∙ani gimin Uko manengpilaha!

`Jonani golponi gimin chanchiate nibo aro Isolni ka∙sachakbee Ninevehni manderangko kema watahanina Jonani ka∙onangani bidingo chanchiate nibo jekon Jona 4:1–4 o janapahachim. Jona aro Isolni gimin iara an∙chingna maiko aganenga? (Mati 10:8 ko nibo).`

Isolni ka∙sachakanina Jonani ka∙onanganiara minggni bewalo talata. Skanggipao, ian Jona an∙tangni ka∙tong rakako mesoka. Israelrangna inditan duk on∙ahanina ua Assyriarangko namen mitchibeachim je, mamung ka∙sachakanikon mesokjachina uara Isolko nangnikaha.

Mairongpilgipa an∙chingna skie ra∙ani ong∙a! Jegitaba ma∙sigrikani dongja maina, indakgipa apsan bewalna simsakna gita an∙chingba mikrake dongna nanga. Pilak manderangoni, jemangan Isolni ka∙sachakaniko man∙achim, uamangde ka∙sachakaniko baditan man∙na krajachim ine ma∙sina nanga aro uni gimin ka∙sachakaniko gipinrangna sualna sikgiparang ong∙na nangchongmota.

Gnigipao, Jonani ka∙onanganian, Uni cholonna Isolni ka∙saani aro ka∙sachakaniara baditan mongsonggipa ong∙achim, uko mesoka. Isolni ka∙sachakaniko Jona namedaken ma∙siaha—maina Isolara “ka∙sagipa, ka∙sachakan gapgipa, aro ka∙onangna ka∙singipa, aro ka∙sachaka bang∙begipa” (Jon. 4:2) ong∙a—Ninevehni kosako bichal ka∙e uamangko nisiatna Isol dakjawa ineba Jonade u∙iachim. Isol pilak manderang aro jatrangmung kakket ong∙e aro ka∙sachakan gape bichal ka∙a.

Ibri ku∙sikona pe∙skagimin kattako, chong∙motan, “ka∙onangna ka∙sina” ingipa kattako minggipin dake pe∙skagenchimode, “gingting ro∙a” ine ong∙a. Ibrirangni agananio, ka∙onanganiko gingting baksa nangrimaniko toe agananiko daka, aro gingtingni ro∙aniara, ian mandeni ka∙onangna badita somoiko nangachim, uko mesokani gita toe aganani ong∙a.

Uni gimin, Isolni “gingting ro∙a” ine agananio iako indine talata je, Isolara ka∙onangna ka∙sina aro chakchikgipa ong∙a. Ka∙onangna gita manderang ru∙uta somoiko nangja. Indake ong∙engon, Isolara namen chakchikgipa ong∙skaa, aro ka∙sachakaniko suake indin on∙a, indiba papko ba kakketgija bichal ka∙aniko Ua niksretja. Batesa, Isolde pap aro namgijanina chisolo sichakachi namgrikpilaniko An∙tangan dakaha jedakode Ua kakketgipa ong∙an baksana Uo bebera∙giparangna kakket bichalko on∙gipaba ong∙na man∙gen. (Rom. 3:25, 26).

`Nang∙na maiaba gualaniko dakgipa mandena ka∙sachakaniko mesokna man∙gijagipa obosta nang∙o dongahama? Maikai na∙ara Isolni nang∙na dakgimin kamko nambatsranga bewalo gisik ra∙na gita man∙gen jedakode Isolni nang∙na bang∙bea ka∙saaniko on∙ahanina na∙aba gipinrangna ka∙saskana gita man∙gen? Aro, papna ba onia ka∙anina biapko on∙gija, ka∙saaniko aro ka∙sachakaniko mesokna an∙chingara maikai dakna man∙gen?`