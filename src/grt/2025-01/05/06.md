---
title:  Ka∙sachakaniko Mesokbo
date:   30/01/2025
---

Isolni ka∙onangania kenbegnigipa ong∙genchimoba, ian mamung dakeba cholongrigipa ba ka∙sagijagipa ka∙onanganide ong∙ja. Niam Gitcham aro Niam Gitalo, Isolni namgijani kosako ka∙onanganiara Uni ka∙saani giminsa ong∙a. Isolni ka∙onangania kenbegnigipa ong∙a maina Isolni rongtalgipa namani aro rasongoni bikpile namgijani kamara namen kenbegnigipa ong∙a.

Iani bidingo, ka∙saaniara Isolna nangchongmotgipa ong∙a; aro ka∙onanganide nangchongmotgipa ong∙ja. Jeon namgijani ba kakketgijagipa bichal dongja, uano ka∙onangani dongja. Bon∙chotaode, a∙gilsakoniko namgijaniko bon∙kimitatsrangna Isolni ka∙sabatsranggipa kaman ka∙onanganikoba bon∙kimitatsranggen. Aro iara pangnaba kakketgijagipa bichal ba namgijani dongtaijawani gimin ong∙a. Pangnajolnan, ka∙saan gapgipa, jringjrotna baikamgipa aro kakketgipa nangrimani mangmangsan dongaignok. Isolni ka∙onangani dongtaijawaha maina ka∙onangna gita nangjawaha. Ian mairongpilgipa chanchiani!

`Mitamrang indake jajrenga je, Isolni ka∙onanganiara manderangko a∙jak sokna gitasa jakkalaha. Deut. 32:35, Toe Skia. 20:22, Toe Skia. 24:29, Rom. 12:17–21, aro Ibri. 10:30 rangko poraibo. Mandeko a∙jak sokaoniko ia podrangara maikai champengsoa?`

Sastroo janapgimin gitade, bichal ka∙na gita Isolo bil gnang aro jensalo Ua bichal ka∙on, Ua pangnan kakket bichalko rai on∙a. Niam Gitcham aro Niam Gitalo rongtalbee talata je bi∙chal ka∙anide Isolnisa ong∙a. Rom. 12:19 o Paulni serikgimin gita, “An∙tangtangna jakbikpilnabe ka∙sarang, indiba (Isolni) ka∙onangana biap on∙bo; maina sea gnang, jakbikpila Angnin, Anga on∙pilgen ine Gitel agana” (Deut. 32:35 koba nibo).

Kakketgijagipa bichal aro namgijaniko Isol bichal ka∙engon, Uo bebera∙gipa pilaknan Kristo ramako daksoaha. Bebeko agangenchimode, “Re∙bagnigipa ka∙onangaoni an∙chingko jokatgipa” (1 Thess. 1:10; Rom. 5:8, 9) Jisuan ong∙a. Aro ian Isolni miksongamung apsan ong∙a: “Maina Isol an∙chingko ka∙onangana donjachim, indiba an∙chingni Gitel Jisu Kristochi jokako man∙china” (1 Thess. 5:9). Isolni ka∙onanganiko gimaatja, indiba jemangan Jisuo bebera∙achim, indakgipa ka∙onangaoni jokatako Kristoni a∙sel man∙gen.

`Ka∙onangaoniko an∙chingko jokatengon, maikai Kristoni nangrimatani kamara kakketgipa bichalko on∙a? Nang∙na chol ramako dakmanaha ine u∙ie, gualanirang donggenchimoba, gipinrangna na∙ara baditan ka∙sachakbatna nanggenchim?`