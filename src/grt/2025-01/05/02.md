---
title:  Namgijachi Duk Man∙aha
date:   26/01/2025
---

Sastroni Isolde kakket bichalko namnika aro namgijaniko mitchia. Uni gimin pap aro namgijani, Uko duk ong∙ata, je dukan dukko man∙giparangni palo parakgimin duk ong∙a aro basakobade an∙tangko namgijachi saknaatna miksonggipanaba Ua duk man∙a. Isol namgijako mitchia maina namgijania pangnan Uni ong∙atgiminrangko sakaata. Sastroni golporango, Isol changni chang ka∙onangaona soka jeko Sastro u∙igipa ma∙sigipa manderang indine agana je, ian ka∙onanganiko ong∙atgipa bewal ong∙a. Iako ka∙mao talatenga:

Manderang Isolni kosako bobil dake chakata aro namgija kamko ka∙a, aro basakobade namen misilbegipa kamko ka∙a, jekai, bi∙sako boli on∙ani aro Uni nikanio, gipin mitchibegipa kamrangko ka∙a.

Manderangni basee ra∙anikri Isolara wate re∙anga. Manderang gipin a∙songrangni onia ka∙ako man∙a. Jokataniko man∙na manderang Isolo grapaniko daka. Isol ka∙sachakbee manderangko jokata. Changsatai manderang Isolni kosako bobil dake chakata, aro bang∙a changon, skangna bate bobil daka.

Ia ka∙namgijagipa aro kakketgijagipa namgija kamni bewalo, manderangni kakketgijaniko Isol changni chang niktaitaioba, bon∙changgijagipa kakket ong∙anichi, chakchikachi, aiao inmangipa ka∙sachakachi, aro ning∙tubegipa ka∙saanichi mikkangpa∙a.

`Git. 78 ko poraibo. An∙tang manderangni ka∙taitaigipa bobil dakani kamrangna Isolni ka∙saani bidingo ia podrangara maiko talata?`

Sastroni gitade, ka∙sara aro kakket bichalara nangdimgimin ong∙a. Isolni ka∙onanganian namgijani kosako kragipa ka∙saani ong∙a maina namgijaniara pangnan Isolni ka∙sagipa saoba mandeko saknaata. Isolni mamung a∙selgri ba kragija ka∙onanganiko Sastroo mamung janapani dongja.

Aro Isolni manderang Uko changni chang watgaltaitaioba aro jechaktaitaioba, an∙ching man∙na krajaoba, chasongni chasongnan Isolara chakchikbee an∙chingna ka∙saaniko on∙kua (Neh. 9:7–33), indake Uni agansokgijagipa ning∙tubegipa chakchikani aro ka∙sachakani aro ka∙saaniko Ua mesokaha. Beben, Git. 78:38 o indine aganaha, Isolara “ka∙sachakgipa ong∙e, uamangni namgijako wataha, aro gimaatjachim. Oe, pilnipil Ua Uni kaonangako pil∙angataha, aro Uni pilak ka∙agapako didiatjaha.”

`Beben, gipinrangna namgija kamko dakahanina na∙a ka∙onangaha. Isolni namgijana ka∙onanganiko ia chanchianiara maikai u∙iena nang∙ko dakchaka?`