---
title:  Isol Gisiko Ska Gnangde Saknaatja
date:   29/01/2025
---

Sastro jolgimikon, duko ga∙akgiparangna aro onia ka∙ako man∙giparangna Isol An∙tangni ka∙sachakaniko changni chang mesokaha aro duk on∙giparangko aro onia ka∙giparangko An∙tangni ka∙onanganiko uamangni kosako mesokaha. Namgijani dongjagenchimode, Isolara ka∙onangjawachim. Uni ka∙onangania Uni ong∙atgiminrangko saknaatgipani kosakosa pangnan ong∙a.

Kalimani 3:32, 33 o janapgimin gita, Isolde gisiko skede sasti on∙ja, chong∙motan, Uni ka∙tongonide Isolara saknaatja. Namgijako ka∙giparangni kosako Ua bichal ka∙nade sikja, indiba ka∙saaniara bon∙chotaode kakket bichal ka∙aniko nanga.

Ia bebeni kattara, badita ru∙uta somoiona kingking Isolara An∙tangni manderangko kema ka∙angkuaha aro gisik pil∙na aro Un baksa namgrikpilaniko dakna uamangna cholrangko on∙taitaiahachim, uano mesokaha. Changni chang, katchinikgiparangchi, Isol An∙tangni manderangko okamaha, indiba uamang knachakna jechakaha (Jer. 35:14–17, Git. 81:11–14 rangko nibo).

`Ezra 5:12 ko poraibo aro iako Jer. 51:24, 25, 44 baksa nisusabo. Babylonni manderangchi Jerusalemona sokbagipa bichalni gimin iara maiko talata? (2 Ser.. 36:16 koba nibo).`

Ezra 5 o janapgimin gitade, manderang gisik pil∙gija miksongmanchaen Isolko ka∙onangatani ja∙mano, Ua ru∙utgijan uamangko wate re∙angaha aro manderangko “Babylonni raja Kaldea mande, Nebukadnezzarni jako uamangko on∙aha” (Ezra 5:12). “Indiba namatani” (2 Ser.. 36:16) dongpiljahani ja∙manosa Isol iako dakaha aro ja∙mano Isol Babylonko bichal ka∙aha maina uamang Judani kosako dugapile nisiataniko dakaha (Jer. 51:24, 25, 44; Zekaria 1:15).

Bang∙a gipin bichalrang jerangkon Sastroni talatgimin gita Isol ra∙baahachim, ian manderangko uamangni bobilna Isolni pakwatani obostarang ine uarangko talataha (Bichal Ka∙gipa. 2:13, 14; Git. 106:41, 42), aro ian Jihovako watgale gipin jatrangni isolrangko olakkiani gimin ong∙aha (Bichal Ka∙gipa. 10:6–16, Deut. 29:24–26). Namgijani kosako Isolni ka∙onangani, jean pilak namgijaniko pangnajolnan bon∙kimitaniko bon∙kamao dakgenchim, iara Uni pilaknan ka∙saaoni aro a∙gilsakni namgnina Uni gisikni skaoni ong∙baaha, jean pap aro bobil dake chakatani bidingo mongsonggipa sing∙ani ong∙aha.

`Isolde darangni kosakoba bichal ka∙na sikgijani bebe ong∙aniara, Isolni ka∙onangani bidingo nang∙ni u∙ianiko maikai ma∙sina dakchakgen? Isol ka∙onangna ka∙singenchimode, an∙chingara samtangtango donggipa gipinrangna chakchikbatna nangjawachimma? Namgija kam ka∙aniko man∙giparangna simsakna aro naljokao rakkina kamko ka∙engon, an∙chingara iako maikai dakna man∙gen?`