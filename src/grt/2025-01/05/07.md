---
title:  Chanchidapani
date:   31/01/2025
---

Ellen G. Whiteni ki∙tap, Patriarchs and Prophets oniko “Idolatry at Sinai,” jak 315–330 rangko poraibo.

Sonani matchu bi∙sako olakkianichi pap ka∙ahani bidingo Ellen G. White indine seaha: “Israelrang kakket ong∙jahani gimin pap ka∙aha, aro uamangna pattigipa Rajani kosako pap ka∙aha jeni bilkon uamang manina ku∙mikchete ra∙ahachim. Isolni sorkariko namao rakkina niam pe∙giparangko kakket bichal ka∙na nangaha. Ianoba Isolni ka∙sachakaniko mesokaha. An∙tangni niamko Ua rakkiangkuon, pilaknan gisik pil∙na gita Ua jakgitele baseaniko aro cholko on∙aha. Den∙sotako man∙giparangsan bobil dake chakatangkuaha.

“Mite olakkianiko Isol namnikja ine wilwilao donggipa jatrangna sakki ong∙china ia papna sastiko on∙na nangchongmotaha. Dos gnanggiparangni kosako kakket bichalko ka∙anichi, Mose, jean Isolni jakkalgipa ostro ong∙achim, uamangni namgijagipa kamna jinmani namnikgijaniko aro ning∙tue chanchina nanganiko mesokaha. Wilwilao donggipa jatrangni mite olakkianirangko Israelrang agane on∙na nangengon, uamangni bobilrang uamangko indine matnanggen je, Jihovako uamangni Isol ine kange ra∙gipa manderangan Horebo matchu bi∙sako dake olakkiaha. Unon, ia kratcha∙begipa bebeni katta ong∙bebegenchimoba, papko ka∙giparangni man∙gimin misilbegipa sastiko aganskana nanggen, aro ian uamangni papna mamung pa∙sikani dongja ine sakki ong∙gen.

“Ia papna sasti ong∙na nangpile kakket bichalni dabianina komie ka∙sanabe . . . . Ian Isolni ka∙sachakani ong∙a je, hajalni hajalrang dukko chakna nangaha jedakode millionni millionrangni kosako sokbagnigipa bichalko champengsona man∙gen. Bang∙ako jokatna gita, Ua bang∙gijako sasti on∙na nangaha.”—Ellen G. White, Patriarchs and Prophets, jak 324, 325.

**Chanchigrikna Sing∙anirang**:

`1. Isolni ka∙onangani bidingo bang∙a manderangan u∙isokna amja. Iara maini gimin u∙isokja? Na∙a maiko chanchia? Iako u∙ina gita maia nang∙ko dakchakaha?`

`2. A∙jak sokna manderangni kam ka∙on, mai neng∙nikani pangnan sokbaronga jekon Isol dakskagenchimode sokjachim?`

`3. Sonani matchu bi∙sako olakkianina Isolni Israelko bichal ka∙aniara maikai Isolni ka∙sachakani sakkiba ong∙aha? Isolni bichalara ka∙saani kaman ong∙a ine maia Sastroni gipin toe mesokanirangba mesokaha?`

`4. Namgijani kosako Isol ka∙onanga aro kakket bichalko ka∙a ine an∙ching u∙igenchimoba, gipinrangko chonnikjana baditanan an∙chingna nangchongmotani ong∙a? 1 Kor. 4:5 o pangchake chanchigrikaniko dakbo.`