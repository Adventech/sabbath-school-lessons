---
title:  Kakketgipa Ka∙onangani
date:   28/01/2025
---

Kragijagipa ka∙onangani rokomrang dongengon, “kakketgipa ka∙onangani” donga ine Sastro an∙chingna skia.

Chanchichipate nibo je, ma∙gipa saksa an∙tangni bilsi gittam ong∙kuenggipa demechikni bakrao kal∙e roenganiko nitimengmitingo, rang∙gitik, mande saksa re∙bae uni demechikko chadrapaha. Ma∙gipara ka∙onangna nangama nangjawa? Oe, ka∙o nangna nanga. Indakgipa obostao ka∙onanganiara ka∙saaoni ong∙bagipa ong∙a. Ia toe agananian Isolni “kakketgipa ka∙onangani” ko u∙ina gita an∙chingko dakchaka.

`Mati 21:12, 13 aro Johan 2:14, 15 rangko poraibo. Torom nokdringko kraa bewalo jakkaljani gimin Jisuni ka∙onangania, namgijani kosako Isolni ka∙onangani bidingo an∙chingna maiko agana?`

Ia obostarango, segrirangko, ma∙gri paagrirangko, aro kangalrangko onia ka∙na, Isolni torom nokdringko ramramdake ra∙ahanina aro uko “dokprete ra∙giparangni a∙kol” dake ong∙atahanina Jisuni kakketgipa ka∙onanganiara “Isolni ka∙onangani” ko mesokaha (Mati 21:13 ko Johan 2:16 baksa nisusabo). Torom nokdring aro uano dangdike on∙ani kamrang, jean Isolni ka∙sachakbegipa kema ka∙aniko aro papirangko Uni rongtalataniko dakjagringsogipa ong∙na nangachim, uarangko uamang kangalrangko onia ka∙na aro cha∙boke cha∙na jakkalskaaha. Ia mitchibegipa kamna Jisuara ka∙onangna nangjawachimma?

Mark 10:13, 14 aro Mark 3:4, 5 rango Uni kakketgipa ka∙onanganiko bang∙e janapaha. Jensalo chonchongipa bi∙sarangko Jisuona manderang rimbaon aro “uamangko sninggiparang” manengahaon “Jisu namen namnikjae uamangna inaha, bi∙sa chongiparangko Angona re∙bana da∙beng” (Mark 10:13, 14).

Badiaba biapo, jensalo Sabbath salo an∙sengatani kamko ka∙achi niam pe∙aha ine Pharisirang Jisuko matnangna am∙on, Jisu uamangko indine sing∙aha, “ ‘Neng∙takani salo namako dakmalama, namgijako? Janggi jokatnama, so∙otna?’ ” (Mark 3:4). “Unon Ua uamangni ka∙tong rakana jajrenge ka∙onange uamangko niwilwaloa,” Ua saksa mandeni jakko an∙sengatna re∙mikkangaiaha (Mark 3:5). Uamangni ka∙tong rakahanina Kristo ka∙onangaha; ian ka∙saan gapgipa kakketgipa ka∙onangani ong∙a, ian Niam Gitchamo ka∙saanina kakketgipa ka∙onangani baksa apsangipa ka∙onangani ong∙a. Jensalo namgijagipa kamara ka∙saa man∙gipako saknaaton, namgijani kamko maikai ka∙sara ka∙onangjawa?

`Maikai an∙chingara an∙tangnasan chanchiaoni ong∙bagipa ka∙onanganiko “kakketgipa ka∙onangani” ine chanjana gita simsakna man∙gen? Indake daknara maini gimin namen altubea, aro uandakgipa ja∙gaoni an∙chingara an∙tangtangko maikai naljoke rakkina man∙gen?`