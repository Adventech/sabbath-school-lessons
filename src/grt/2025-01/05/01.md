---
title:  Isolni Ka∙saanini Ka∙onangani
date:   25/01/2025
---

### Ia Antini Lessonna Poraiani

Git. 78; Jona 4:1–4; Mati 10:8; Mati 21:12, 13; Jer. 51:24, 25; Rom. 12:17–21.

> <p>Mingani Pod</p>
> “Indiba Uara, ka∙sachakgipa ong∙e, uamangni namgijako wataha, aro gimaatjachim. Oe, pilnipil Ua Uni ka∙onangako pil∙angataha, aro Uni pilak ka∙agapako didiatjaha” (Git. 78:38).

Isolni ka∙sachakanina bang∙a changon kusi ong∙e katchaaniko dakgenchimoba, bang∙an Uni ka∙onanganina dongtogijagipa chanchiani nabaronga. Isol ka∙sara ong∙genchimode, Ua mamungdakeba ka∙onangja ine uamang chanchia. Indake chanchianide kakket ong∙ja. Uni ka∙onanganiara Uni ka∙saaoni chadobagipa ong∙a.

Mitam indake agana je, Niam Gitchamni Isolde ka∙onanggipa Isol ong∙a aro Niam Gitalni Isolara ka∙sagipa Isol ong∙a. Indiba Isol saksasan, aro Niam Gitchamo aro Niam Gitaloba apsan bewalon Uko parape∙aha. Ka∙sagipa Isolara namgijani kosako ka∙onanga—indiba ian Ua ka∙sara ong∙ani giminsa indake ong∙a. Jisu An∙tangba namgijani kosako namen ka∙onanganiko mesoka, aro Niam Gitalo bang∙a changnan kakketgipa aro kragipa Isolni ka∙onangani bidingo skianiko dakaha.

Isolni ka∙onanganide pangnan namgijani aro kakketgijani kosako Uni kakketgipa ka∙saaniko mesokani ong∙a. Isolni ka∙onanganiara kakketgipa ka∙onangani ong∙a jean chu∙soksranggipa namaoni aro ka∙saaoni didiatako man∙gipa ong∙a, aro ian pilak ong∙atgiminrangni silroroaniko nangnika. Isolni ka∙onanganiara namgijani aro kakketgijani kosako Uni kragipa aganchakanisan ong∙aia. Namgijagipa kam Isolko ka∙onangata aro namgijagipa kamko chagronggipa manderangni kosako aro namgijagipa kamko ka∙gipani kosako Ua ka∙sachaka. Indide, Isolni ka∙onanganiara minggipin dake niatgenchimode, ian Isolni ka∙saaniko parakani ong∙a.