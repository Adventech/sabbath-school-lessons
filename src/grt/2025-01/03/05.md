---
title:  Tanggipa Ro∙ongrang
date:   15/01/2025
---

Maikai an∙chingara ga∙akgimin papi manderang ong∙e, rongtalgipa Isolna namnikgnigipa ong∙na man∙gen?

`Rom. 8:1 aro Rom. 5:8 rangko poraibo. Isolni mikkango an∙chingni obostani gimin ia podrangara maiko skia?`

Manderangni aganchakna skangan Isolara manderangni kosako ka∙sachakaniko on∙a. An∙chingni aganna ba jeko dakna skangan, Isolara an∙chingona jak sokata aro Uni ka∙saaniko ra∙chakna ba jechakna an∙chingna cholko on∙a. Rom. 5:8 o janapgimin gita, “Indiba an∙chingna an∙tang ka∙saako Isol nama ine mesoka, maina an∙ching papi ong∙engon Kristo an∙chingna sichakaha” (Jer. 31:3 baksa nisusabo). Aro bebera∙achi aro an∙chingko Piokgipani kamchi an∙chinga Isol baksa namgriktaina man∙a aro Uni nikanio namnikgnigipaba ong∙na man∙gen.

`1 Pit. 2:4–6 ko poraibo aro Ibri. 11:6 baksa nisusabo. Isolna namnikgnigipa ong∙na man∙ani bidingo iara an∙chingna maiko agana?`

Isolni dakchakagride, ga∙akgimin manderanga Isolona mamung gamchatakon ra∙bana man∙ja. Indiba Isol, An∙tangni ka∙sachakanio, Kristoni kamchi cholko dakaha. Dingtangmanchae, “Jisu Kristochi Isolni ra∙chakgni gisikni boliko” (1 Pit. 2:5) an∙ching on∙na man∙gen. Indake ong∙engon, “bebera∙a gri namnikgimin ong∙na amja” (Ibri. 11:6), indiba Kristoni baltichakani kamchi, Isolara “Uni namnikako dakchina, Jisu Kristochi An∙tangni nikanio namnikako an∙chingo dake, na∙simangko pilak namaon chu∙sokatchina; Una rasong jringjrotna ong∙china” (Ibri. 13:21) kam ka∙a. Jemangan bebera∙achi Isolko knachaka, uamangko Uni nikanio Kristoni baltichakani kamchi toromi ong∙a ine chana, jeni toromi ong∙anikosan mangmang ra∙chakaigenchim. Aro jemangan Isolni ka∙saan gapgipa okamaniko knachakachim, uamangko Kristoni baltichakani kamchi kragiparang ine chanako man∙a (Luk 20:35), aro Ua uamangko An∙tang gita ong∙china dingtangataniko daka (1 Kor. 15:51–57, 1 Johan 3:2). Isolni piokani kamara an∙chingnasan ong∙aija, indiba ian an∙chingoba ong∙a.

`Kristoni nang∙na salgio balti chakaniara maini gimin namen ka∙dimeani ong∙a?`