---
title:  Ka∙sroken Katchaenga
date:   13/01/2025
---

Ian an∙chingna chanchina namen rakbeani ong∙a, Isolara sakanti sakprakprakkon inditan gamchate ra∙a, iani a∙sel janggi saksani jokaninaba Ua katchaa.

`Zeph. 3:17 ko poraibo. Branggipa depanteni golponi bidingo ia podara maikai talbate u∙ina dakchaka?`

Zeph. 3:17, piokgimin manderangna Isolni katchaaniko ba kusi ong∙aniko mesoka. Katchaani aro kusi ong∙anina jakkalgipa katta mingantian Ibri ku∙siko ia podsao man∙gopa, chong∙motan, Isol An∙tangni piokgimin manderango katchaaniko talata. Ian Isolni katchaaniko mingsa katta mangmangchide chu∙gimik talatna chu∙ongja ingipa gita ong∙pila.

Iakoba u∙ibo je, ia podo janapgimin gita, Isolara bano ong∙engachim—Uan “Nang∙ni Isol Jihova nang∙ni gisepo ong∙a.” Ka∙saachi nangrimaoni ong∙bagipa nampilatania Isolni dongpaani baksa rang∙san sokbaa. Pagipa gitan—depante chel∙engpition, ua daaribaa—iano, Isolara An∙tangni manderangni gisepo ong∙a.

Isaia 62:4 o, apsananggipa toe agananiko bia ka∙ani baksa toe agananiko daka. Isaia 62:4 o janapgimin gita, Isolni manderangko “Hephzi-ba” minggen jeni ortoan “Nang∙o Jihova ka∙sroka” ine ong∙a aro a∙songko “Beula” ine minggen jeni ortoan “kimgimin” ine ong∙achim. Maina? A∙selde, podo janapgimin gita, “nang∙o Jihova ka∙sroka aro nang∙ni a∙song kimgimin ong∙gen.” Isolni chubatsranggipa katchaani gadangde nampilatani somoio katchaaniko man∙anian ong∙a, jeon Ua An∙tangni manderangko rimchaksogen aro an∙chingni gimin katchagen, ian pagipani branggipa depantena katchaa gita ong∙gen.

`Eph. 5:25–28 ona poraibo. Iara maiko agana je ka∙saani bidingon an∙chingko mesokchina gita okamahachim?`

Ia kattarangara, jiktangtangna ka∙sachina gita segiparangna ku∙pattiani ong∙a, “Me∙asarang jiktangtangna ka∙sabo, jedake Kristoba mondolina ka∙saaha aro uani gimin An∙tangko mondolina on∙aha,” aro jiktangtangko “be∙entang ine” ka∙sabo. (Eph. 5:25, 28). Ia podrangara segiparangni jiktangtangna, an∙tangnasan chanchiaigija on∙kange ka∙saaniko mesokaijaha indiba ian, Kristoni An∙tang manderangna (mondoli) An∙tangni bak ine chane ka∙saanikoba mesoka.