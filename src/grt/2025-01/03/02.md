---
title:  Nang∙ni Chanchichipana Baten Gamchatbata
date:   12/01/2025
---

Batanggimin lessono an∙chingni nikbagimin gita, Isolara namjabatsranggipa papinaba ka∙sara. Aro Isol manderangna, an∙chingni chanchichipana baten gamchatbate ra∙ani gimin, Ua papko namnikja maina Ua an∙chingna ka∙sara aro pap an∙chingna maiko dakna amachim, uko Ua namedaken u∙ia.

`Luk 15:11–32 ona poraibo. Branggipa depanteni toe agananiara Isolni ka∙saani aro ka∙sachakani bidingo maiko paraka? Noko dongaigipa sakgipin depante gita ong∙giparangna maia mikrakataniko on∙a?`

Jisuni agangipa golpoo, ia mandeni depante an∙tangni man∙rikgniko seng∙gnang bi∙anichi, an∙tangni pagipako aro pagipani nokdangko jegalaha. Unikode branggipa depante an∙tangni man∙bagipa gamko simsakgija jakkalsretaha aro uko cha∙agri ringagri ong∙ataha aro okkriahani gimin wakni cha∙anina mikbuaha. An∙tangni pagipani nokni nokkolrangan chu∙onga gita cha∙aniko man∙enga ine u∙ie, ua nokkol ong∙na ka∙donge noktangona re∙bapilna miksongaha.

Iani ja∙mano bilakgipa obosta ong∙aha. Mitam pagiparangde indakgipa depante re∙bapilgenchimode ra∙chaksojawachim. “Na∙a nang∙ni man∙rikgniko ra∙ange an∙tangko nokni manderangoni ma∙ekataha. Nang∙na ia noko biap dongjaha.” Ia kattarang kragipa kattarang ong∙na man∙a, ong∙jama? Mande ong∙e, mitam ma∙a paani nikaniode, depante namen chel∙bee re∙brangangaha aro uko nokona rimchaksona neng∙beani ong∙naba dongaha.

Indiba, ia toe agananio, pagipa, jean Isol An∙tangko miksongachim, kosako janapgimin gitade ua dakjaha. “ ‘Indiba chel∙engpition uni pagipa uko niksoe ka∙sachake daariange uko gipake ku∙dimbeaha’ ” (Luk 15:20). Nokni gitelna daariange sakoba grongeania kraani ong∙jagenchimoba, pagipa uni dal∙bea ka∙sachakanichi an∙tangni depanteko grongena daariangaha, aro aiao inmanbee, uko nokona rimnapaha, aro uni re∙bapilahanina alanikoba dakaha, ian branggipa mande sakantina Isolni dal∙bea ka∙sachakaniko miksonga aro saksa mandeni re∙bapilanioba Ua katchabea. Ian mairongpilgipa Isolni cholon ong∙a!

`Sakgipin depanteni chanchianiara aiao inmanani ong∙skaa. Maini gimin indake chanchiania mandeni cholonko mesokani ong∙a? Isolni an∙chinga ka∙saani ning∙tuanikode mandeni chanchianichi u∙isokjawa ine ia golponi bakara an∙chingna maiko skia?`