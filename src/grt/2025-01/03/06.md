---
title:  Gamchatgipa Nisan
date:   16/01/2025
---

Isolni ka∙sachakani aro baltichakani kamni ning∙o, Isol An∙tangni ka∙saanina ramrambegipa knachakanioba katchaa. Ua, jean ka∙saaniko man∙na kraa aro Ua An∙tangan kakketgipa toromigipa ong∙achim, Uni kamchi an∙ching sakantian toromi ine chanako man∙gen aro chu∙soksranggipa ka∙saanio jringjrotna Un baksa dongkamgipa Isolni ka∙sabegipa manderang ine chanchapako man∙gen. Ian piokani dal∙gipa ka∙dongani ong∙a jeon Kristoni an∙chingna salgio baltichakani kamko man∙chapa.

Indiba na∙simang aiao inmannaba donga je, iano angkoba man∙chapgenma? Maibakai anga chu∙onga gita namjaode? Maibakai ango chu∙onga gita bebera∙ani dongjaode?

`Mark 9:17–29 rangko poraibo. Golpoo Isolara mandena maikai aganchakaniko dakaha? Badita bebera∙anian chu∙onggipa bebera∙ani ong∙a?`

Sninggiparang koreko a∙rikatna man∙jaha; ka∙donganian gimasrangaha gita nikpilaha. Indiba Jisu re∙bae pagipana indine aganeaha, “ ‘Na∙a amode! Bebera∙gipana pilakkon ama’ ” (Mark 9:23). Unikode pagipa mikchian gape indine aganchakaha,“ ‘Anga bebera∙a, angni bebera∙gijako dakchakbo!’ ” (Mark 9:24).

Iako u∙ie ra∙bo je, “Bebera∙a chu∙ongahaon, angona re∙bapilbo” ine Jisu ua mandena aganjaha. Agangenchimode, uni mikchian gape, “ ‘Angni bebera∙gijako dakchakbo,’ ” ine mol∙molanian chu∙ongbeaha.

Bebera∙a gri namnikgimin ong∙na amja (Ibri. 11:6), indiomangba Jisu bang∙gijagipa bebera∙anikomangba ra∙chaka, aro Kristoni baltichakani kamo bebera∙achi, an∙ching Una namnikgnigiparang ong∙na man∙gen. Bebera∙achi aro an∙chingni palo Kristoni kamni a∙sel, an∙ching Isolni namnikao janggi tangna man∙gen, ian bi∙satangni on∙aniko ra∙baanio a∙gilsakni pagipani kusi ong∙a gita apsananga.

Uni giminsa an∙ching Paulni ku∙pattianiko an∙chingni nisan dake dakna nanga, jeon ua indine aganahachim, “Una namgnikgni ong∙na chinga sikbea” (2 Kor. 5:9, 10 ko nibo; aro Kol. 1:10, 1 Thess. 4:1, Ibri. 11:5 baksa nisusabo). Aro an∙ching an∙chingni gisik nanganirangko dingtangatna Isolo mol∙molna nanga jedakode an∙chingni ka∙saanirang gipinrangona sokangchina gita an∙chingni ka∙sagiparangna nambatsranggipa gisik nanganirangko man∙chapgen. “Jongadarangna ka∙saao ka∙sagrikgiparang ong∙bo; rasong chaatao saksa sakgipinna skange; bimchipao aratgija; gisiko ding∙a; Gitelna nokkol ong∙e; ka∙dongao katchae; duko chakchike; bi∙ao watgalgija; rongtalgiparangni nangarangna on∙pae; sokgipako chakao dongronge dongbo” (Rom. 12:10–13).

`Kristochi Isol an∙chingko ra∙chakgenchimode, baditan an∙chingara gipinrangko ra∙chakna nanggenchim? An∙tangna gitan nang∙ni noksulna ka∙sabo ine ge∙etani (Levi. 19:18, Mati 22:39) aromanderangna ka∙sachina dal∙gipa ge∙etaniara iani bidingo maikai talataniko daka?`