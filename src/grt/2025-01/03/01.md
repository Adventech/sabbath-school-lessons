---
title:  Isolna Namnikgnigipa Ong∙ani
date:   11/01/2025
---

### Ia Antini Lessona Poraiani

Luk 15:11–32, Zeph. 3:17, Eph. 5:25–28, Isa. 43:4, Rom. 8:1, Rom. 5:8, Mark 9:17–29.

> <p>Mingani Pod</p>
> “Nang∙ni Isol Jihova nang∙ni gisepo bilakgipa ong∙a; Ua jokatgen, Ua katchae nang∙ni kosako ka∙srokgen; Ua an∙tangni ka∙saao jrip donggen, Ua git ring∙e nang∙ni kosako katchagen.” (Zeph. 3:17).

Ia obostako chanchichipate nibo: bilsi bonga ong∙gipa bi∙sa an∙tangni pagipaona Father’s Dayni salo gift ba on∙aniko namedake lekkachi pa∙dapgija ra∙baaha. Kusi ong∙e ua ia on∙aniko an∙tangni pagipana on∙aha.

Pagipa una indine aganaha ine chanchichipate nibo, “Dede, Anga nang∙ni on∙aniko gamchate ra∙ja. Angko kusi ong∙atna gita angna on∙na nang∙o mamungba dongja. Jekon na∙a on∙a, uko anga an∙tangan tangkachi brena ba maiaba bostuchi tarina man∙gen. Uni gimin, nang∙ni on∙aniko donaibo, Anga uko nangja aro nangnikaba nangnikja. Indiba anga nang∙na ka∙saa.”

Aiao!

Ia pagipani kattarangni gimin na∙ara maiko chanchia? “Ka∙saagrigipa,” “ka∙saninggijagipa,” aro “ka∙tong rakgipa” ine chanchiani gisikona nabagen. Isolara an∙chingna indake aganchakaniko dakama? An∙chingara Isolna nangnikgnigipa ong∙bebena man∙genma? Ga∙akgimin manderang ong∙genchimoba, papchi ong∙siatako man∙giparang, aro namgijaona daarianggiparang ong∙genchimoba, ian chanchina rakbeani ong∙a—indinba oe, an∙ching Isolna namnikgnigipa ong∙na man∙a! Minggipin kattarangchi agangenchimode, ia pagipa gitade Isolara an∙chingni kosako, ba an∙chingni Una ra∙bagipa on∙anikoba namgijadake chanja. An∙ching Isolna namnikgnigipa ong∙na man∙a, indiba Kristochisan mangmang man∙aigen.