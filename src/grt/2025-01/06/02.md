---
title:  Ka∙saani aro Kakket Bichal Ka∙ani
date:   02/02/2025
---

Sastro jolgimiko, ka∙saani aro kakket bichal ka∙ani apsan re∙rima. Kakketgipa ka∙saani kakket bichalko nanga, aro kakketgipa bichal ka∙aniko ka∙saachisan mangmang sason ka∙na man∙a. An∙ching ia minggniko apsan dondime chanchironganiko dakja, indiba uara ka∙saani aro kakket bichal ka∙aniko manderangni jakkalsrete ong∙siatahani giminsa indake ong∙aha.

`Git. 33:5, Isa. 61:8, Jer. 9:24, Git. 85:10, aro Git. 89:14 rangko poraibo. Isolni kakket bichalna simsakaniko ia podrangara maikai paraka?`

Ia podrang rongtalbeen Isolni kakket bichalna ka∙saaniko paraka (Git. 33:5, Isa. 61:8). Sastroo, ka∙saani aro kakket bichal ka∙ani, ia minggnian kadimgimin ong∙a. Isolni ka∙saani aro Isolni toromi ong∙ania apsan re∙rima, aro Ua iarangna inditan simsaka je, toromi ong∙ani aro kakket bichalko ia a∙gilsako dakna nangchongmotaniko Ua nangnikaha.

Indide namgipa a∙selna, katchinikgiparangara changni changan pilak rokomarigipa kakketgijagipa bichalna, aro kakketgijagipa niamrangna, tol∙gipa toanirangna, aro kakketgijagipa bichal ka∙anina, kangal aro segrirangko onia ka∙anina mikrakataniko dakaha. Bang∙a namgijarangko aro kakketgijagipa bichal ka∙anirangko manderang dakahaoba, Isolsan pangnan “ ‘a∙gilsako ka∙sachakani, bebe bichal aro kakket ong∙aniko dakgipa ong∙a’ ” (Jer. 9:24). Uni giminsa Sastro jolgimikon, jemangan Isolna kakketgiparang ong∙achim, uamang Isolni kakketgipa bichalna namen nichaksoa maina ian denggugiparang aro onia ka∙giparangni kosako sastiko ra∙baa aro kakketgijagipa bichal ka∙aniko aro onia ka∙ako man∙giparangna ian kakket bichalko aro jokataniko ra∙baskaa.

Bebeko agangenchimode, toromi ong∙ani aro kakket bichal ka∙ani, iarangan Isolni sorkarini pangchakani ong∙a. Isolni cholon namgipa ka∙saani sorkarian ia a∙gilsakni ong∙sigipa sorkarirang, jerangon an∙tangni man∙gnina lapko aro bilko pangnan dakachim, uarangonide namen dingtangbea. Isolo, “ka∙sachaka aro bebeara gronggrikaha; kakket dakani aro tom∙tomani ku∙dimgrikaha” (Git. 85:10).

Indake an∙chingoniko Ua maiko am∙achim, uarangko rongtalbeen Isol aganaha. “O mande, ua nang∙na namako mesokaha; aro kakket daka, ka∙sachakaniko namnika aro nang∙ni Isol baksa onao re∙ruraana agre Jihova nang∙oniko maiko am∙a?” (Mika 6:8). Isolni cholonko maibakai an∙ching teng∙chakna nanggenchimode, uan, ka∙saani ong∙a—aro ka∙saaoni ong∙katbagipa kakket bichal ka∙ani aro ka∙sachakanian mongsongbatgipa ong∙na nanggen.

`Da∙alo manderangni kakketgijagipa bichal ka∙anirangara maiarang? Indide mainasa an∙chingara Isolni chu∙sokbatsranggipa kakket bichal ka∙aniko salsao sokbachina Isolo grapjawa?`