---
title:  Gisik Pil∙gipa Isolma?
date:   05/02/2025
---

Isolara “gisik pil∙na” man∙ama? Man∙genchimode, uara maiko miksonggenchim? Isolni cholonara pangnaba dingtangja ine an∙ching nikbaaha. Indiomangba, mitam podrang Isolni gisik pil∙aniko ba gisikni chanchianio dingtangataniko janapaha. Beben, manderangnade, gisik pil∙on, maiaba gualaniko dakmanaha ine ku∙chakaniko man∙chapa. Indide maikaisa mitam podrangara Isolni gisik pil∙aniko mesoke janapaha?

`Reo. 32:14 ko poraibo aro iako Jer. 18:4–10 baksa nisusabo. Isolni gisik pil∙ani bidingo iarango janapgiparangoniko na∙ara maiko chanchia?`

Iano aro bang∙a gipin podrango, manderangni maiaba gisik pil∙anina ba mol∙molanina knachake bichal ka∙aniko dingtangata ine Isolko mesoka. Isol indine ku∙rachaka je, manderang uamangni namgijarangoni an∙pilode, Ua Uni miksonggimin bichaloni an∙pilgen. Ian Sastro jolgimikon, manderangni gisik pil∙anina knachake miksonggimin bichaloni Isolni an∙pilanian ong∙jringgipa obosta ong∙aha.

`Chanani 23:19 aro 1 Sam. 15:29 rangko poraibo. Isolara gisikni chanchianiko dingtangatama dingtangatjama ba gisik pil∙ama pil∙jama, iani bidingo ia podrangara maiko skia?`

Ia podrang rongtalbee indine paraka je, Isolara “gisik pil∙na gita Ua mande ong∙ja’ ” (1 Sam. 15:29) aro “ ‘Isol mande ong∙ja, tol∙e aganna gita, aro ua mandeni depante ong∙ja, gisik pil∙na gita: Ua ineba uko dakjawama? Ba Ua aganeba uko chu∙sokatjawama?’ ” (Chanani 23:19). Iarangko gipin podrangni miksonganio poraigenchimode, Isol mamungdakeba gisik pil∙ja ine ia podrangara miksongna man∙ja, indiba ia bebeni kattako talatskaa je, Uara manderangni gisik pil∙a gita ba gisikni chanchianiko dingtangata gitade dakja. Batesa, Isolde pangnan An∙tangni ku∙rachakanirangko rakkia aro manderangni knachaka ba knachakgijao pangchake, Uni miksonganiko dingtangata, aro iako dakon, Ua pangnan An∙tangni namanio aro Uni kattao pangchakesa dakronga. Manderangni gisik pil∙anio pangchake Isol bichal ka∙na miksonggiminoni an∙pila, ian Uni cholonni namani gimin ong∙an baksana, toromigipa, ka∙sagipa, aro ka∙sachakgipa ong∙ani gimin ong∙a.

`Isolni gisik pil∙aniko Sastroni talatanio maia gamchatani donga? Isol aro mandeni gisepo kakketgipa nangrimanina Uni gisik nanganio, Isolni cholonni kimkim ong∙aniko iara maiko talata?`