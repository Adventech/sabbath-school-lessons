---
title:  Ka∙saaniko aro Kakket Bichalko Kimkime Rim∙bo
date:   06/02/2025
---

Sastroo changni changan indine skiaha je, “ ‘Nang∙ni Isol Jihova, Uan Isol ong∙a, bebegipa Isol, An∙tangna ka∙sagipa aro Uni ge∙etanirangko ra∙giparang baksa ka∙sachakaniko aro ku∙monggrikani niamko chasong hajalsaona rakkigipa’ ” (Deut. 7:9). Uni cholonni namaniko aro ka∙saaniko chubatsranggipa gadango Jisu chisolo dakmesokaha (Rom. 3:25, 26; Rom. 5:8). Git. 100:5 o janapa gitade, “Jihova namgipa ong∙a; Uni ka∙sae dakaniara jringjrotan, aro uni bebe dakaniara pilak chasongrangonan ong∙a” (Ps. 89:2 baksa nisusabo). Indake, Isolara ka∙dongchakna man∙gipa ong∙a; Ua An∙tangni dedrangna nama on∙anirangkosan on∙aia (Jakob 1:17 ko Luk 11:11–13 baksa nisusabo). Bebeko agangenchimode, an∙tangtangko Uni bobilrang ine changipa manderangnamangba Ua namarangkon on∙a.

`Mati 5:43–48 rangko poraibo. Isolni aiao inmangipa ka∙saani gimin iara maiko skia? Ia Jisuni skianio pangchake an∙chingara maikai gipinrang baksa ong∙na nanggenchim?`

Mati 5 o, Isolni ka∙saaniko chu∙sokbatsranggipa ka∙saani ine talata. Chu∙sokgijagipa ka∙saanide, nang∙na ka∙sagipanasan ka∙saiagipa ka∙saani ong∙a. Indiba Isolde Uko mitchigipanaba ka∙saa, an∙tangtangko Uni bobil ine changiparangnaba Ua ka∙saa. Uni ka∙saanian chu∙sokgipa ong∙a, uni gimin chu∙sokbatsranggipa ong∙aha.

Isolni ka∙saani aro ka∙sachakaniara pilaknaba batgipa ong∙a, aro mamungdakeba kakket bichalni kosako re∙badeja aro uko pe∙ja. Batesa, kakket bichalko aro ka∙sachakaniko gronggrikata (Git. 85:10). Apsandake, Sastro an∙chingna indine ku∙pattiaha: “ ‘Ka∙sachakani aro kakket dakaniko rakkibo, aro nang∙ni Isolna pangnan sengtimbo” (Hos. 12:6). Minggipin versionode indine seskaaha, “Ka∙saaniko aro kakket bichalko kimkime rim∙bo” (Hos. 12:6, ESV; iako Luk 11:42 baksa nisusabo).

Bon∙kamao, Isol An∙tangan chu∙soksranggipa kakketgipa bichalko ra∙bagen. Rom. 2:5 o indine skia je, Uni “kakket bichalko” (Rom. 2:5) parape∙gen. Bon∙chotaode, piokgiminrang indine ring∙gen: “ ‘Dal∙a aro aiao inmanani Nang∙ni kamrang, O Gitel Isol, Bilakbatgipa; torom aro bebe Nang∙ni ramarang, O jringjrotni Raja. Sawa kenjawa, aro Nang∙ni bimungko rasong chaatjawa, O Gitel? Maina Na∙asan rongtala; maina pilak jatrang re∙bae Nang∙ni mikkango olakkigen; maina Nang∙ni kakket dakanirangko parak ong∙ataha.’ ” (Para. 15:3, 4 ko Para. 19:1, 2 baksa nisusabo).

`Isaia 25:1 indine parakaha, “O Jihova, Na∙an angni Isol; anga Nang∙ko chuatgen, anga Nang∙ni bimungko mitelgen; maina Na∙a aiao inmangnirankgo, chong∙motan, bebe dakanio aro bebeo skangonin ku∙monge agangiminrangko dakaha.” Namgijan somoirangoba an∙chingara maikai Isolko mitelna skie ra∙na man∙gen? Mai cholrangchi nang∙ni janggi tanganian Isolna mitelani on∙ani gita ong∙na man∙gen jean nang∙ni janggi tanganichi kakket bichalko bilakdapatgen?`