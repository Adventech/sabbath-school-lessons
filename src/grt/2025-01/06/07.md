---
title:  Chanchidapani
date:   07/02/2025
---

Ellen G. Whiteni ki∙tap, Steps to Christ oniko “God’s Love for Man,” jak 9–15 rangko poraibo.

“Isolni katta Uni cholonko parape∙a. Ua An∙tangan An∙tangni bon∙changgijagipa ka∙saaniko aro ka∙sachakaniko parakaha. Jensalo Mose ‘Nang∙ni rasongko angna mesokbo” ine bi∙ahaon, Jihova indine aganchakaha, ‘Anga Angni pilak namarangko nang∙ni mikkango re∙pakgen’ (Reo. 33:18, 19). Ian Uni rasong ong∙a. Jihova Moseni mikkango re∙pakange indine aganaha, ‘Jihova, Jihova, ka∙sachakgipa aro ka∙sagipa, ka∙onangna ka∙singipa, aro ka∙sachakbegipa aro bebe ong∙begipa Isol: hajalni hajalna ka∙sachakako rakkigipa, namgijako aro ge∙etaniko pe∙ako aro papko watgipa; aro Uan namgijana sastiko on∙gija watgijagipa, pagiparangni namgijana derangni kosako aro derangni derangni kosako, chasong gittam aro chasong brina sasti on∙gipa’ (Reo. 34:6, 7). Ua ‘ka∙onangna ka∙singipa, aro ka∙sachaka bang∙begipa,’ ong∙a ‘maina Ua ka∙sachakako namnika’ (Jona 4:2; Mika 7:18).

“Isol an∙chingni ka∙tongrangko An∙tang baksa a∙ao aro salgio channa amsokpilgija kamrangchi kabakaha. Ong∙atgiminrangchi aro mandeni ka∙tongni u∙ina amsoka dipet ning∙tubatgipa ka∙saanichi Ua An∙tangko an∙chingna parakna am∙aha. Iarangmangba Uni ka∙saako chu∙gimik paraknade mamungan ong∙kuja. Ia pilak sakkirangko on∙manahaoba namgipani bobil manderangni gisikko mikandalataha, indaken uamang Isolnasa kenskaaha. Uamang Uko ka∙namgijagipa aro kema ka∙gijagipa ine chanchiaha. Isolde kakket chong∙mot dakanikosa am∙a,—rake bichal ka∙gipa ine Satan mandeko chanchiataha. Isolde manderangko bichal ka∙na man∙na gita, sanalgipa mikronchi manderangni dakgual daksretaniko nitime sandie dongaia ine agane on∙aha. Isolni a∙gilsakna ning∙tue ka∙saaniko mesoke ia andalgipa jagringko ra∙galna gita Jisu manderang baksa dongrimna re∙baaha.”—Ellen G. White, Steps to Christ, jak 10, 11.

**Chanchigrikna Sing∙anirang**:

`1. Isolni rasongara Uni namani baksa kagimin ong∙a ine u∙ina maini gimin nangchongmotani ong∙a? Maikai iara rasongni gimin skianiko srongata jean Isolni ka∙saani aro cholonko nangatgija chu∙gimik bilko mongsongbate chananiko daka?`

`2. Basakobarang na∙a Isolni namani gimin sing∙aniko dakmanahama? Isolko ja∙rikenga ine a∙kange ra∙giparangni aganani gimin ba a∙gilsako pilak namgijanian gapaiani gimin Isolni namani bidingo sing∙aniko dakgipa sakoba na∙a u∙iama? Ua sing∙anina na∙a an∙tangara maikai chanchie niaha, aro Isolni namani bidingo u∙isokna amgijagipa saoba mandena na∙ara maikai dakchakna man∙gen? Mikkang antini lessonko nibo.`

`3. Klasso, Sombar salo sing∙gipa sing∙anina chanchigrikaniko dakbo. Da∙o dongenggipa namgijanirangko u∙ina man∙na gita maikai dal∙begipa dakgrikanini ong∙chongmotaniara an∙chingko dakchaka?`