---
title:  Isolni Dingtanggijagipa Cholon
date:   04/02/2025
---

`Malaki 3:6 aro Jakob 1:17 ko poraibo. Isolni cholonni bidingo ia podrangara maiko skia?`

Malaki 3:6 o, Isol indine aganaha, “ ‘Maina Angan, Jihova, dingtang ong∙ani gri.’ ” Mitamrang ia podni bakkosan porimangmange indine agana je, Isolde mamungdakeba dingtangja. Indiba ia podni bangki bakrang indine mesokskaa je, Isolni iano dingtang ong∙ani gri ine agananio, ian Isolni cholonni dingtanggijanikosa miksonga. Podni bangki bak iako mesoka je, Isol an∙ching baksa nangrimanio dingtangnaba donga, maina Isol indine aganaha: “ ‘Uni gimin, O Jakobni dedrang, na∙simangko bon∙atkuja.’ ” Aro iani ja∙mano donggipa podo Isol An∙tangni manderangna indine aganaha, “ ‘Angona an∙pilbo, aro Anga na∙simangona an∙pilgen’ ” (Mal. 3:7).

Indake ong∙engon, Isolde An∙tangni ong∙atgimin manderang baksa iachi-uachi dake nangrimaniko dakgipa ong∙ja indiba indakgipa pilak iachi-uachi dake dakgipa nangrimani gisepo, Isolni cholonde dingtangja. Iako Jakob 1:7 o sakki on∙a jeon indine paraka je, “Pilak nama on∙ani, aro pilak chu∙soka on∙ani kosakoni ong∙a,” chong∙motan Isoloni ong∙a jeon mamung dingtang ong∙ani gri, aro Isolde namgjijani ja∙pang ja∙dil ong∙ja.

Iano aro gipin bakrangoba, Sastro an∙chingna changni chang iako skienga je, Isolni cholonde dingtanggijagipa ong∙a. Minggipin kattarangchi agangenchimode, Sastro kimkimen iako skia je, Isolara cholono dingtanggijagipa ong∙a. Indiba Isol manderang baksa, jean Isolni okamako kanchaka, uamang baksa nangrimaniko daka indiba pangnan ka∙saani aro kakket bichal baksasa Ua nangrimaniko daka.

`2 Tim. 2:13; Titus 1:2; aro Ibri 6:17, 18 rangko poraibo. Isolni gimin ia podrangara maiko skia?`

Isolde An∙tangko jena man∙ja; Isol pangnaba tol∙ja, aro Isolni ku∙rachakaniranga pe∙na man∙gijagipa ong∙a. An∙ching ka∙dongchakna man∙a maina, Sastroni Isolara apsangipa Isolan ong∙a jean Kristoo jakgitele An∙tangko an∙chingna chisolo sichakaha. Uan ka∙dongchakna man∙gipa Isol ong∙a, aro mamung ra∙rikpilanigrian, Uo an∙ching ka∙dongchakna man∙a, aro mikkangchina an∙chingna ka∙dongani gnang maina Ibri. 13:8 o indine aganani donga, “Jisu Kristo mejalo aro da∙alo, aro jringjrotna uan uan.”

`Nang∙ni janggi tanganio namen namgijagipa obostarang ong∙genoba, Isolni namanio ka∙dongchakna maikai na∙ara skie ra∙na man∙gen? Uni namanio ka∙dongchakna gita skie ra∙na, chisolo Isolni daka kamara nang∙na maiko dakaha?`