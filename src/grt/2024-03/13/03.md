---
title:  Ro∙ong Romtomatako Man∙aha
date:   23/09/2024
---

`Mark 16:1-8 ko 1 Kor. 15:1-8 baksa tosusabo. Ia podranga maikai apsan ong∙a?`

Mati, Mark, Luk, aro Johan pilakan chakatpilani gimin sea. An∙chingni nikgimin gita, chakatpilania Jisuni siaoni chakatpilani somoi ong∙a. Sastroko segipa sakbri gimikan chakatpilani golpoko dingtang dingtang bewalo agana. Golpo mingprakan 1 Kor. 15:1-8 o an∙chingni nikgimin gitan apsan chanchiani ong∙a.

Jisuni chakatpilani gimin golpo mingbri gimikon, an∙ching mingbri apsan chanchianiko nika: (1) Jisu siaha (2) Ua gopako man∙aha (3) Ua chakataha (4) Manderang Uko nikaha. Markni ki∙tapo, odhai 15 o Jisu siaha aro gopako man∙aha. Odhai 16 o Jisu siaoni chakataha, aro manderang Uko nikaha. Mark 16:7 Galilio gronggrikani gimin agana jeona manderang re∙angachim aro Jisu baksa agangrikaha (Johan 21 ko poraibo).

Kristianranga Jisuni siaoni chakatpilanio inditan bebera∙dugaa ine mitam manderang chanchia. Indiba Sastroara bebera∙na a∙sel aro sakkiko chu∙ongen on∙a.

Skanggipa, Isol an∙chingko ong∙ataha ine na∙a bebera∙ahaon (Aba. 1 aro 2 ko poraibo), indide uan chakatpilanioa bebera∙na altua ong∙a. Isol jean a∙ao aro salgio pilakkon ong∙ataha, Jisukoba chakatatna man∙a.

Minggipin, Jisuni gopramara bangbang ong∙aha. Jisuni be∙en bikap gopramo dongengode, indide Uni be∙en bikapan Ua siaoni chakatkuja ine mesokgenchim. Aroba, Jihudiranga gopram bangbang ong∙ani a∙selde Jisuni sninggiparang cha∙uangaha ine aganaha. Ia talatanide kakket ong∙ja. Sninggiparanga Jisuni gopramko nitimenggipa sipairangko ga∙batangna man∙jawachim. Hai an∙ching dikdiksa chanchiatna, sninggiparang maibakai nitimgipa sipairangko batangna man∙ahaode aro Jisuni be∙en bikapko cha∙uode, maina sninggiparangkoa Uko cha∙uanina rim∙ja? Aganchakanide ian je, Jihudirangni dilgiparang iako u∙ia, chong∙motan, sninggiparang Jisuni be∙en bikapko cha∙uja.

Aroba, bang∙a manderang agana je, uamang chakatpilani ja∙mano Jisuko nikaha. Bang∙a manderang sninggiparangkoba man∙chapa, jemangan a∙bachengode ia kattako bebera∙jachim.

Bon∙kamao, Kristian mondoliko a∙bachenggipa manderang agana je, chakatpilani ja∙mano uamang Jisuko nikaha. Jisu chakatpilaha ine inara tol∙asa ong∙ode, maina ia manderanga uamangni bebera∙anina sina sikgenchim? Uni siani ja∙mano (Wat. 3:15) aro adita bilsirangni ja∙mano (1 Pit. 1:3) Jisuni gimin uamangni golporangan Jisu siaoni chakatpilaha ine bilakgipa sakkiko on∙aha.