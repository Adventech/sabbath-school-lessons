---
title:  A∙gilsak Gimikona Re∙angbo
date:   26/09/2024
---

`Mark 16:14-20 ona poraibo. Jisu uamangna mikkangpa∙on Uni sninggiparangna maiko aganaha? Uni kattaranga da∙alo an∙chingna maiko miksonga?`

Jisu uamangni ka∙tong rakana aro Uni sakkirangko bebera∙janina Uni sninggiparangko manengaha. Da∙alo an∙chingba apsan neng∙nikanian donga, ong∙jama? An∙chingni nikbagimin gita, sninggiparanga bimang chongchongan Jisu baksa ong∙achim. Changni changan, uamanga Jisuni aiao inmangipa daka kamrangko nikachim. Indiba sninggiparanga Uni uamangna agangiminrangko bebera∙na ka∙sinaha (Mati 28:17; Johan 20:24-29).

Jisuara, Ua tangpilaha ine Uni sninggiparangko chinapataha. Ua siaoni chakatpilaha ine Ua uamangna bilakgipa sakkiko on∙aha. Unikode An∙tangni gimin namgipa koborko sualchina Jisu An∙tangni sninggiparangna aganaha. Sninggiparanga a∙gilsak gimikon pilakchinan re∙ange pilak manderangnan Jisuni namgipa koborko aganna nanggenchim. Uamang ia kamko ka∙on mai ong∙genchim, ukoba Jisu talataha: chong∙motan, je manderang bebera∙achim, uamang jokatako man∙gen indiba je manderang namgipa koborko bebera∙na jechakgenchim, uamang gimaatako man∙gen.

Jensalo Uni sninggiparang nama kattako aganprakgen, unon uamang mai chinrangko dakgen, ukoba aganaha. Uamang korerangko a∙rikgen. Sninggiparang ku∙sik gitalrangko agangen. Uamang sagiparangko an∙sengatgen Mark 16:18 o, Jisu namgijarangoniko Uni sninggiparangko chel∙chakgen ine ku∙rachakaha. Mitam manderangde uamangko so∙otna am∙gipa chipukoba kolamna Kristianrangna hukumko on∙aha ine chanchia. Indiba Jisuara darangkoba siatgnigipa chipuko kolamna hukumko on∙jaha. Jisuni ku∙rachakania Uni sninggiparang Uni kamko ka∙on namgija ong∙aoniko chel∙chaknasa ong∙a. Jensalo siatgnigipa chipu suon, maidake Isol Paulko chel∙chakahachim, uni golpoko Wat. 28:3-6 oniko poraibo. Jensalo uko chipu suon, Paulara gipin manderangko dakchakengkua ine na∙a nikama? Paulara uni bebera∙aniko sakki on∙na chipuko kolamja.

Beben, Sastroo Kristianrangde pangnan saknaoni chel∙chakako man∙aigen ine skija. Basakobade Kristianranga uamangni bebera∙anina duk saknaako chakgen. Unon Kristianranga chakchikna nanggen. Uamangni dukko chakchikanian uamangni bebera∙ani sakki ong∙a.

Jisu An∙tangni sninggiparang baksa agangrikna man∙ahaon, Ua salgiona re∙angaha (Mark 16:19). Ua Isolni jakrao asongaha. Ia biapan Jisuan salgi aro a∙ao pilakni kosako chu∙gimik sason ka∙a ine mesoka. Jisu namgijani kosako dakgrikanio cheahani gimin Isol ia sason ka∙aniko Jisuna on∙aha. Bon∙kamgipa pod, Mark 16:20 ko nibo. Sninggiparang pilakchin re∙angaha. Indiba uamang saksan re∙angja. Gitelan uamang baksachim. Uamangni a∙bachengatgimin kamko an∙ching ka∙engon Jisu da∙o an∙ching baksa ong∙na ku∙rachakaha.