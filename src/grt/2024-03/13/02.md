---
title:  Chakatpilanina Katchaa
date:   22/09/2024
---

Mark 15:42-16:6 o mai ong∙aha? Maina ia golpoara Jisuni chakatpilanina nangchingmota? Gisik ra∙bo, chakatpilaniara Jisuni siaoni chakatpilani somoi ong∙a.

Mati, Mark, Luk aro Johan, iamang pilakan Jisu Sukrobar salo sia ine ra∙chaka, Sukrobar salni minggipin bimungara sachisoani sal ong∙a (Mati 27:62; Mark 15:42; Luk 23:54; Johan 19:14, 31, 42). Ia salo, Bristibar sal napaoni Sukrobar sal napaona manderang Neng∙takani salna tarisoa. Jisu sukrobar attamo ja∙manchake siaha aro sal napna skangan ta∙rake gopako man∙aha.

Neng∙takani salo, Gitel gopramo neng∙takaha aro Jisuko ja∙rikgiparangba neng∙takaha. “Neng∙takani salo Niam gita neng∙takaha” (Luk 23:56). Jisu uamangna Neng∙takani salara nangchongmotgipa ong∙jajok ine agananggenchimode, uamangni neng∙takani salo neng∙akaniara dakna nanggijako daka ong∙gnokchim.

Sonibar walo, me∙chikrang Jisuni be∙eno nangna moslarangko breaha. Robibar pringo uamang moslarangko ra∙e Jisuni gopramona re∙angaha. Bebean, Jisu uano dongjaha!

Jisuni siaoni chakatpilaoni bilsi 100 ja∙man (gnigipa ritcha bilsi a∙bachengachipak) Kristianrang Uni Robibar pringo chakatpilania nangchongmota ine ma∙siaha. Ia Sastroni bebean Isol snigipa sal Neng∙takani salko Robibarona dingtangataha ine uamangni skianina a∙sel ong∙baaha. Indiba Niam Gitalara ia chanchianiko skiama?

`Kol. 2:10-12 ara an∙chingko Jisuni chakatpilaniko gisik ra∙atna dakchakgipa Niam Gitalni chin ine maiko agana?`

Chakatpilanian Robibar salko rongtale rakkina nangani a∙sel ong∙a ine agangipako Sastroo na∙a podsaba man∙jawa. Jisuni chakatpilaniko gisik ra∙na an∙chingko dakchakgipa chinara napbolanisa ong∙a. Jensalo an∙ching napbolaha, aro chioni chakatbaa, Jisu siaoni chakataha aro gopramoni ong∙katbaaha ine an∙ching gisik ra∙a. Paul ia chanchianiko indake sea: “Uni gimin Uni siana baptize ka∙achi an∙ching Un baksa gopako man∙aha; jedake Kristo Pagipani rasongchi sigiminrangoni chakatpilako man∙aha, uandake an∙chingba maikai janggini gital ong∙ao re∙ruragen” (Rom. 6:4).

Adventistrang ong∙e, Jisu Robibar pringo siaoni chakatpilaha ingipa Sastroni bebeo katchana nanga. Jisuni siani aro chakatpilanian papni aro siani kosako dakgrikanio Ua chegipa ong∙aha ine sakki ong∙a. Uni chakatpilania ku∙rachakani ong∙a. Ua Uni manderangko siaoniko de∙mesagen aro uamangna jringjrotni janggiko on∙gen.