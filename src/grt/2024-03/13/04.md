---
title:  Me∙chikrang Gopramo
date:   24/09/2024
---

“Jisuni chisolo chadengenggipa me∙chikranga Neng∙takani salni badeaniko sengengachim. Robibar salo, me∙chikrang pringwalni Jisuni gopramona re∙angaha. Me∙chikranga Jisuni siaoni chakatpilani giminde chanchijaengachim. Uamangni ka∙tongrangara namen duk ong∙engachim. Me∙chikrang Jisuni ka∙sachakani aro Uni ka∙saani kattarangko gisik ra∙ataha. Indiba uamanga ‘Anga na∙simangko nitkatigen’ (Johan 16:22) ingipa Uni kattarangkode gisik ra∙jaha.—Ellen G. White, _The Desire of Ages_, jak 788.

`Mark 16:1-8 ko poraibo. Ia podrango mai ong∙aha? A∙bachengo me∙chikrang maiko dakaha?`

Markni ki∙tapni a∙bachengaonin, poraigiparanga Jisuan Jokatgipa ong∙a ine ma∙sia. Indiba ia ki∙tapo Jisuan Jokatgipa ong∙a ine aganchenggipade Pitorsa ong∙achim (Mark 8:29). Oe beben, manderangni ning∙o donggipa korerang Pitorna skangan Jisuko Jokatgipa ong∙a ine aganachim.

Markni ki∙tap jolgimikon, Jisu, Uara sawa ong∙achim ba maikai Ua uamangko an∙sengataha, uko darangnaba aganjachina aganaha. Mark 1:44 o Jisu saksa konchiritam, namen misilbegipa bigilni sabisi donggipako, Ua uko an∙sengataha ine saksanaba aganjachina beng∙aha. Mark 5:43 o Jisu Jairus aro uni jikgipako Ua uamangni demechikko siaoniko chakatataha ine aganjachina aganaha. Mark 7:36 o, Jisu dolsa manderangko saksa nagok mande jean agananio neng∙nikani gnangchim, uko Uni an∙sengataniko aganjachina aganaha. Unikode Jisu Uni ja∙rikgiparangko Uan Jokatgipa ong∙aine manderangna aganjachina aganaha (Mark 8:30; Mark 9:9). Jisu uamangko mamungkoba aganjachina aganaha jedakode Uni Isolna kamko somoi gita matchotgen jekon Daniel Ua dakgen ine aganahachim (Dan. 9:24-27).

Jisu tangpilaha ingipa koborko knaani ja∙mano me∙chikrang gopramoni katangaha. A∙bachengode, mai ong∙ahachim, uni gimin uamang mamungkoba aganjaha. Indiba uamang ru∙ute jrip dongjaha.

Markni ki∙tapni bon∙ao, an∙ching indine poraia, “Aro uamang re∙ongkate pilakon aganprakaha; aro Gitel uamang baksa dakpaaha, aro ja∙rikgipa chinrangchi kattako mangrakataha. Amen” (Mark 16:20).

Uni gimin Jisuara sawa ong∙a, ian sriksrik dongchajaha. Markni ki∙tapara sninggiparangni pilakchin skiprakani baksa bon∙eaha.