---
title:  Ua Tanga
date:   21/09/2024
---

### Ia Antini Lessonna Poraiani
Mark 15:42-16:6; Mark 16:1-8; 1 Kor. 15:1-8; Mark 16:9-20; Mark 16:14-20.

> <p>Mingani Pod</p>
> “Unon Ua uamangna aganaha, dildil ong∙nabe, na∙simang chisolo datkapa man∙gipa Nazarethoni Jisuko am∙a. Ua tangchaaha; iano Ua dongja. Uko donani biapko nibo” Mark 16:6.

Jisuni chisolsako sianiara Uni sninggiparangni ka∙dongani aro bebera∙aniko gimaataha. Ia andalgipa somoio, Jisuko ja∙rikgiparanga uamangni janggitangtangnaba kenachim (Johan 20:19).

Markni ki∙tapo Mark 16 an bon∙kamgipa odhai ong∙a. Ia odhaio, Jisuni siani ja∙mano mai ong∙ahachim, uko an∙ching poraigen.

Skanggipa, an∙ching Jisuni siaoni chakatpilani somoiko niatgen. Aroba, maina me∙chikrang Ua Robibar pringo Uni gopramona re∙baahachim, an∙ching skie ra∙gen. Bang∙a Kristianrangan Ua chakatpilani pringko Robibarko rongtale rakkina didina jakkala. Uni gimin Seventh-day Adventistrang chakatpilani pringo dugaa agananirangko gela. Chakatpilaniara Jisuni siaoni chakatpilani somoi ong∙a. Neng∙takani salni gimin bang∙a Kristianrangan ong∙gija dake skigenchimoba indiba chakatpilani Robibar salni gimin an∙chingara maina kusi ong∙na nanga, an∙ching nigen.

Gnigipa, an∙ching Sombar aro Mongolbaro Mark 16 ni skanggipa podrango skianirangko poraigen.

Gittamgipa, Budbar aro Bristibaro Mark 16 ni bangki podrangko poraigen. An∙chingni poraianiara Jisuni nama kattako pilakchin sualchina poraigiparangko okamani baksa bon∙gen.