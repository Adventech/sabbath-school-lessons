---
title:  Mariamna aro Gipinrangna Mikkangpa∙a
date:   25/09/2024
---

`Mark 16:9-20 ona poraibo. Ia podrangara chakatpilani golponi gimin an∙chingna maiko agana? Gisik ra∙bo je, chakatpilania Jisuni siaoni chakatpilani somoi ong∙a.`

Mark 16:9-20 o, Magdalene-ni Mariam gopramo Jisuko nikaha. Sakgni manderangba songjinmani a∙palo Jisuko nikaha. Unikode Jisu songnokna uamangni dakna nanggni kamrangko sakchisa Uni ja∙rikgiparangna on∙aha. Mark 16:9-20 o ong∙gipa apsan obostani giminan Mati, Luk, aro Johanba seaha. Mati 28:1, 9, aro 10 o Magdalene Mariam gopramo Jisuko nikaha (Johan 20:11-18; Luk 8:2). Luk 24:13-35 o, sakgni manderang songjinmani a∙palo Jisuko nikaha. Mati 28:16-20 o, Jisu Uni sakchisa sninggiparangna Uni songnokna uamangni dakna nanggni kamko on∙aha (Luk 24:36-49; Johan 20:19-33).

Chisolni ja∙mano Jisuni tangpilako nikchenggipara Magdalene Mariaman ong∙achim (Johan 20:11-18). Gipin me∙chikrangba Jisuko nikaha (Mati 28:8-10). Jisuni tangpilako nikchenggipa manderanga me∙chikrangsa ine na∙a ma∙sirikengama? Ia u∙iani namen nangchongmotani ong∙a. Sastroni somoirango, me∙asarangara me∙chikrangkode sakki on∙giparang ine ra∙chakjachim. Uni gimin, saoba Jisuni chakatpilani golpoko seon, me∙asarangan Jisuko nikchengaha ine uamangara aganrongachim. Indiba Magdalene Mariam, me∙chiksa skang sakki ong∙chengaha. Me∙asa ong∙ja, ba Jisuni sninggipa sak chignioni saksaba ong∙ja. Mariamsa ia Jisuni nama kattako sninggiparangna aganna re∙angaha. Indiba sninggiparang Mariamko bebera∙jaha. Ia kattara kakket ong∙ja ine uamang chanchijaengnaba donga ba iana namjabatade, uara me∙chiksan ong∙aiani gimin uamang uko bebera∙jaengnaba donga.

Sastroni gimin chanchirakgiparang jemangan ia chakatpilani golpoko bebera∙achim, ia golpoo an∙ching me∙chikrangoniko bang∙en skie ra∙na man∙a ine agantoka. An∙chingni nikbagimin gita ia me∙chikrangan Jisuko nikchenggipa manderang ong∙aha. Ua somoiode me∙asarang Jisuko nikchenga inakosa sakantian ka∙dongsoengachim. Indiba Jisu An∙tangko me∙chikrangnasa mesokchengon Ua sakprakprakon jagokani ong∙ataha. Uni gimin, ia u∙iatanian ia golpoara tol∙a ong∙ja ine bilakgipa sakki ong∙aha.

`Mark 16:14 o Markara maidake Jisuni sninggiparangni gimin seaha?`

Mark an∙chingna sninggiparangni gimin agana jean uamangko namgija dake nikata. Uamangni “ka∙tong rakana” Jisu uamangko manengna nangaha.

Ianoni bikpile, ja∙manode uamangni ka∙dongbee aro bil gnangbee Jisu tangchapilaha ingipa nama kattako aganprakanian uamanga bebekon aganenga ine bilakgipa sakki ong∙aha.