---
title:  Leviko Okamani aro Okumu Chakanina Sing∙ani
date:   15/07/2024
---

`Mark 2:13–22 ko poraibo. Alpheusni depante Leviara sawa, aro Jisuni sninggipa ong∙na gitauni kosako maina jegalanirang donggenchim?`

Kajina gilgiparang Jisuni somoio Rome a∙songni sason ka∙ani ning∙o manderangna dangdike on∙gipa gita ong∙achim. Judea Jihudirangni mikkango uamang mandera∙ako man∙jachim maina pangnan uamang nangana bate gilachim aro a∙songni manderangna bate man∙e cha∙gipa ong∙achim. Toromni niam Mishnah-o pangchake saksa Jihudi mande Tohoroth indake aganaha, “Kajina gilgiparang nokona napahaon rongtalgijani ong∙a….”

Uni gimin sastro skigiparang namnikjae indine sing∙aha, “Ua maina kajina gilgiparang aro papirang baksa cha∙enga?”

Jisu uamangni sing∙anina maiko aganchakaha? Ua jechakaniko dakjaha. An∙senggipa manderang ong∙ja, indiba sagipa manderangsa sangipako nanga ine Ua aganskaaha. Ua indake An∙tangko gisikni gita sangipa ine kange mesokaha, jean papchi saa man∙gipa janggiko an∙sengatna amgipa ong∙achim. Sagiparangchi sangipa re∙angna nangjachimma?

Mark 2:18–22 gitalgipa katta bichongko nakatataha. Ian jegrikanina agangipa ming bonga golporangoni mongsonggipa ong∙a. Skanggipa gadango, Levini ale cha∙aniko man∙chapa, uni ja∙man, minggipin golpoara okumu chakani bidingo sing∙gipa ong∙skaa. Iano Johan napbolatgipa aro Pharisirang okumu chakengo Jisuni sninggiparang maina okumu chakja ine sing∙anirangko man∙chapa. Jisu talatanichi ba toe skianichi aganchakaha jeon bia ka∙ani alanio Uni dongpaaniko Ua toe aganaha. Soka chakgiparang gimikan okumu chakgenchimode ian bia ka∙anio namen kragijani ong∙genchim. Indiba Jisu chawariko rimangani bidingo agansoaha, ian chisolo siani toe gimin ong∙a. Unon, okumu chakna bang∙a somoirang donggen.

Jisu minggni talatanirangko dakangkuaha jean Uni skianirangara torom dilgiparangni skiaonide dingtangachim, chong∙motan, gitchamgipa gandingo gitalgipa ba∙ra, gitcham ra∙chakanio gital draka bitchi. Ian Kristoni skianiko torom dilgiparangni skiaoni dingtanga ine mesokna ian mairongpilgipa chol ong∙a. Ian skigiparangni ramarangara kakketja ine mesokani ong∙a. Manderang simsakjaode kakketgipa toromba andalgipa ong∙na ama.

`Jisuni salrango gita, da∙alo maidakgipa manderangko kajina gilgiparang ine changen? Uamangni gimin an∙chingara maikai chanchigen?`