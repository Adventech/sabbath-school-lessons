---
title:  Sabbath Salni Nokgipa
date:   16/07/2024
---

Mark 2:23, 24 o Pharisirang, sninggiparangko Sabbathko pe∙enga ine matnangaha. Jihudirangni dakbewal gita Sabbatho ming 39 rokomo kam ka∙na beng∙ani gnang, jerangan Pharisirangni gisiko donga aro uarangoniko sninggiparang dakahachim.

`Mark 2:23–28 rangko poraibo. Pharisirangni matnangana Jisu maidake mikkangchakaha?`

Jisu Daudni rongtalgipa mesokgipa pitako cha∙ani golpochi aganchakaha (1 Sam. 21:1–6). Mesokani pitako Sabbatho ra∙galaha; indake ian Daudni jokna gita Sabbath salo rang∙gitik songreani ong∙naba man∙a. Daud aro uni manderangni mesokgipa pitako cha∙anina ong∙nike sakki on∙ako man∙ode, indide Uni sninggiparangni mini birongko ake cha∙aniba ong∙aia ine Jisu aganaha.

Sabbathko mandeni namgnina ong∙ataha, aro minggipin gita ong∙ja ine Jisu aganangkuaha aro Uni kange ra∙ani japangara Uan Sabbathni Nokgipa ine ong∙a.

`Mark 3:1–6 rangko poraibo. Sabbathara mandeni namgnina ong∙atgipa ong∙a ine ia golpoara maidake talataniko on∙a?`

Changsatai Jisu toromni dilgiparang baksa Sabbathni gimin jegrikani ong∙aha (Indiomangba, jegrikaniara pangnaba Sabbath salni giminde ong∙rongjachim). Jisu Sabbatho an∙sengataniko dakode toromni dilgiparang matnangna nangnikaha. Uamangko mikkangchakna Jisu gele re∙angjaha. Ua namako ba namgijako dakani gimin, janggiko jokatani ba so∙otani dingtanggrikaniko mesoke on∙aha. Uni sing∙anina aganchakaniko rongtale nikna man∙a; namako dakani aro janggi jokatanirang Sabbath salo ka∙na kragipa ong∙a.

Jisu mandeko an∙sengatna re∙ongkataha, jean Uko bobil dakgiparangko ka∙onangataha, aro jerangan ja∙mano Uni sianina miksonganiko dakaha. Jerangan Sabbathko pe∙enga ine Jisuko rim∙na nirikigiparangara apsan salo Uni sianina mangsonganiko dakanichi Sabbathko an∙tangtangan pe∙giparang ong∙aha.

`Maidakgipa Sabbath maniani niamko na∙a ianoniko aro gitalgipa chasongo Sabbathko rakkianio neng∙nikgipa chagrongaoniko na∙a skie ra∙na man∙gen?`