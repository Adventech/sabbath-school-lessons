---
title:  Chanchidapani
date:   19/07/2024
---

Ellen G. White-ni segipa ki∙tap _The Desire of Ages_ oniko, “Levi-Mati,” jak 272–280; aro “Sabbath,” jak281–289 rangko poraibo.

“Sabbath salo an∙sengatmalama ine sing∙anina Jisu indake aganchakaha, “Na∙simangni giseponi an∙tangni mes Sabbath salo a∙kolo gipuode, uko saldogijagipa saoba mande gnangma? Mandeara indide mesna bate namen namjabatjama? Uni gimin Sabbath salo nama kamko dakmala” Matt. 12:10–12.

“Nirikkigiparang jinmana kenani gimin uamangni mikkango Kristona mamungkoba aganchakna pa∙jaha. Maina Ua bebekon aganaha ine uamang u∙iaha. Uamang chasong chasongni niamko pe∙ana batede sagipa mandeko saknae dongchinaan galchipaiachim indiba jillanirangkode jokata maina uara uamangna gimaani ong∙genchim. Indake Isolni jagring gita ong∙atgimin mandena bate uamang ku∙gri matburungrangnasa simsakbatskaachim. Ian kakket ong∙gijagipa pilak toromrangko toe mesokani ong∙a. Uaranga mandeni an∙tangko Isolna bate chubatatna skaoni ong∙kata indiba matburungna bate mandeni gadangko tang∙onatanio bon∙kameskaronga. Isolko bobil dakpilgipa torom pilakan, ong∙atchengao mandena on∙gimin aro jekon Kristoo on∙pilnasienga, ua rasongko chonnika. Kakket ong∙gijagipa pilak toromrangan, uko ja∙rikgiparangko mandeni nangnirangna, uni dukrangna aro man∙na nanggnirangna simsakjachina an∙tangko ja∙rikgiparangna skia. Isolni nama kattara Kristoni an∙chichi bregimin ine mandeko namen gamchatnika aro uni nangnirangna aro dukrangna simsakchina gita skia. Gitel indine agana, “Anga mandeko sonana bate oe Ophirni sonana bateba gamchatbatgipa ong∙atgen.∙Isa. 13:12.”—Ellen G. White, _The Desire of Ages_ jak 286, 287.

**Chanchigrikna Sing∙anirang**:

`Maidakgipa cholrangchi ba daka-rikarangchi na∙a aro nang∙ni mondoli Mark 2 o an∙ma goka dake jrip jrip saenggiparangna simsake dongna gita dakchakgipa ong∙gen?`

`Mitchianichi, dakbewalchi, niamrangchi aro toromchi, toromni dilgiparangni brangatako man∙ani gimin chanchibo jerangan Jisuko jechakaona sokatahachim, indakachi Uni aiao inmangipa kamrang uamangni gisikrangko oani pal ojaha. Manderang ong∙e, ia apsangipa obostao an∙chingna ong∙jana gita maikai simsakna nanggen?`

`Nang∙ni mondoliara maikai bebera∙ani gimin uamangni nokdangni jegalaniko man∙giparangna “nokdang” ong∙na man∙gen?`

`Pap watna man∙gijani gimin sing∙anina chanchibewalbo. Chanchirimanio iani miksonganiko aro indake dakjana gita an∙ching maidake ka∙donggipa ong∙na man∙gen uko chanchibo.`