---
title:  'Minggnini Gisepo Siksepgimin Golpo (Sandwich Story): Bak 2'
date:   18/07/2024
---

`Mark 3:20, 21 ko poraibo. Uni gisik srongjaenga ine Uni kosako aganna gita Jisuni nokdangni manderangko maia dilataha?`

Gisikni gita tik ong∙gijagipa ine matnanganiara on∙tisa chanchina nangani ong∙a. Bang∙a changrango iarang nokdango mande saksachi me∙aba me∙chikni naljokanina kenataniko ra∙baaoni ong∙bagipa ong∙a. Jisuni nokdangni manderang indake chanchiaha maina Ua kamo jakchakjae somoiko ra∙e cha∙aniko cha∙na neng∙takjaha. Uamang Uko matnangna a∙bachengaha aro indake a∙palchipakni sandwich-ni golpo be∙atako man∙a, jean ning∙ani golpoo Sastro skigiparangni Jisuko tol∙e korerangko a∙rika ine matnanganichi dondipatako man∙aha.

Ia siksepgimin golponi gisepo dingtangman∙chagipa meligrikani donga. Jisuni nokdangonin Sastro skigiparang gitan Uko apsangipa ong∙a ine chanchianirang donga. Nokni manderang uko gisik sronggijagipa ine aganaha. Sastro skigiparang Uko korerangni dol ine aganaha.

`Mark 3:31–35 ko poraibo. Jisuni nokdang maiko nangnikaha aro Ua maiko aganchakaha?`

Ia nikani dingtanggipa ong∙naba donga. Nang∙ni ma∙gipa ba gipin nokdangni manderang nang∙ko nina re∙baode na∙a uamangko grongjawama? Jisuni nokdangni neng∙nikaniara, ua somoio uamang Isolni skani gita janggi tanggipa ong∙jachim. Jisu kakketko ma∙siaha aro ia Sastroni bakrango nokdangni gimin talataha. Isolni skako dakgiparangsa Uni jonggipa, nogipa aro ma∙gipa ong∙a. Ua Isolni Depante ong∙a, aro jerangan Isolni skani baksa nangrima uamang Uni nokdangni manderang ong∙a.

Ia Markni siksepgimin minggni golporango ning∙tugipa bilpilgrikgipa chanchiani donga. Ning∙ani golpoo, an∙tango bak ka∙ako man∙gipa nokdang chadengna amgijagipa ong∙a ine Jisu aganaha. Golpoko poraichengmitingode, a∙palni golpoo, Jisuni nokdongan bak ka∙ako man∙aha ine nikmanpilachim! Indiba Jisu ia jajaaniko, nokdangni bidingo gitalgipa miksonganiko on∙anichi namataha. Uni kakketgipa nokdangde jemangan Un baksa Isolni skaniko dakgiparangsa ong∙a (Luk 12:53, Luk 14:26).

Bang∙a somoirango Kristianni itihas jolgimikon an∙tangtangko ba∙rimatangoni ekataniko nikna gita man∙gen. Ian rakbegipa chagrongani ong∙a. Jisuba apsan obostako chagrongaha ine Markni seanio parakaha. Indake ong∙aniara maidake ong∙achim, uko Ua ma∙sia aro ekgrikatako man∙e saknaaniko man∙giparangko ka∙dimeatna Ua ama.