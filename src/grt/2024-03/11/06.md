---
title:  Na∙ara Sawa?
date:   12/09/2024
---

`Mark 14:60–72 ona poraibo. Jisuni aganchakanirang baksa Pitorni kamko tosusabo. Uamangni kamrang maidake dingtanggrika? An∙ching uamangni cholon-bewaloniko maiko skie ra∙na man∙gen?`

Mark 14:53–59 o Jisuko maidake Sanhedrinona bichal ka∙na rimbaahachim, uni gimin agana. Jisuni somoio Sanhedrinara Jihudi toromni kachari ong∙achim. Pil∙taitai dilgiparang Jisuko matnangna jotton ka∙ahachim indiba changsaba chu∙sokjaha. Jisuni kosako sakki on∙anirang maikai melija aro uamangni Uni kosako agangipa kattaranga tol∙gipasa ong∙aia ine Mark talataniko daka.

Bon∙kamao, kamal dal∙batgipa chadenge Jisuko sing∙aha. Skanggipaode, Jisu mamungkon aganchakjaha. Indiba ja∙mano kamal Isolni bimungo mikchetate Jisuko na∙an Isolni Depante Kristoma ine sing∙aha (Mati 26:63 ko poraibo). Jisu aganchake inaha, na∙an aganaha aro Ua iako Daniel 7:13, 14 o segipako janape aganaha. Ia podrango Mandeni Depanteni Isolni jakrao asonganiko aro salgini aramrangni kosako a∙gilsakona re∙bagniko agana. Kamal dal∙batgipa Jisuni kattarangko ra∙chakna amjaha indake uni ba∙ratangko chite Ua kal∙stapaha ine inaniko Sanhedrinba ra∙chakpaaha. Jihudini dilgiparang Jisuko studapaha. Unikode Uko mikkang katipe dokaha aro sawa Uko doka ine sing∙aha.

Indake ong∙engon, Pitorde a∙palo Jisuko jegalskaengachim. (Ian dokgipa aro bonkamgipa Minggni Bringipa Golpo ong∙a. Bringipa  Golponi gimin an∙ching maiko skie ra∙ahachim uko u∙ina gita Lesson 3 ko poraimraktaibo). Jisude kakketko aganchaka indiba Pitorde tol∙esa aganchakjok. Nokkolrang ba mande jinmarang changgittamna Pitorko na∙a Jisuko u∙iama ine sing∙aha. Sing∙a changantian Pitor tol∙aha aro angade Uko u∙ija ine aganchakaha. Pitor an∙tangko Jisuni sninggipa ong∙a ine manderang chanchijachina gita sao on∙a aro mikchetna a∙bachengaha.

Unon, do∙o gnigipa changna gisikaha. Pitor Jisuni agangipa kattarangko gisik ra∙aha je, da∙awalo ua Jisuko changgittamna jechakgen. Pitor duk ong∙e grapaha. Uko bichal ka∙ani bon∙kamgipao, Jisuko mikkang katipaha. Indake manderang Jisuko dokaha aro sawa doka uko aganchina ge∙etaha. Manderang Jisuko ka∙dingsteke roaha maina uamang Uko ba∙ra katipahani gimin nikjawaha ine chanchiaha. Ia somoi chachaon, Pitor Jisuko gittamgipa changna jegalaha. Aiao inmanpile Pitor Jisuko changgittamna jegalgenchimoba, Jisuan chong∙motgipa Isol ong∙a ine ua mesokaha.

`Jisuko ja∙rikna ska indiba basakobade ga∙akaia, indakgipa mandena na∙a maia ka∙dongani kattarangko on∙gen?`