---
title:  Chanchidapani
date:   13/09/2024
---

Ellen G. Whiteni ki∙tap, _The Desire of Ages_ oniko “Before Annas and the Court of Caiaphas,” aro “Judas,” jak 698–722 rangko poraibo.

“Pitorni mikchetani ja∙mantapan aro do∙o gisikani gam∙a nachikolo gam∙engpition Jokatgipa bichal ka∙giparangko niaoni An∙tangni sninggipako niatskaaha. Ia apsan somoio Pitorba Jisuchiko nigakatmanaha. Uni rinokgipa mikkango duk aro ka∙sachakaniko ua nikataha, indiba ka∙onangani mikkang Uo dongjachim.”

“Ua bokdalgepgipa, dukni mikkang aro til∙tilenggipa ku∙chilrang aro kema ka∙ani aro ka∙sachake niatenggipa mikkangko nikaton Pitor an∙tangni ka∙tongko brachi su∙protenga gita ong∙pilaha. Uni gisik mikselaha. Gisik ra∙anirang uona nabaaha. Adita kontarangna skangsa ua nanga inode patok aro siaonaba Un baksa re∙pagen ine aganachim. Kosakgipa gadango dongmitingo maikai uni Gitel An∙tangko uko ua apsan walo changgittam jegalgniko agansoahachim, ukoba gisik ra∙ataha. Da∙osan mangmang Pitor Jisuko u∙ija ine jechakaha indiba Jisude uni ka∙tongko baditana u∙isoachim uko ua u∙iataha aro an∙tangni u∙ijaoba Uade tiktak uni ka∙tongko u∙isoana man∙achim.”—Ellen G. White, _The Desire of Ages_, jak 712, 713.

**Chanchigrikna Sing∙anirang**:

`Me∙chik saksa jean Uni skoo similgipa toko rudapahachim uni gimin Jisuni agangipa kattarangko poraitaibo. Jensalo an∙ching uni golpoko poraiaon, Jisuni una ku∙rachakaniko dakanio an∙chingara maikai bak man∙paa?`

`Pitor aro Judasko tosusabo. Uamangni kam maio apsana aro maio dingtanggrikani gnang? Jisuni duk chakani antio uamang mai maiko Una dakaha?`

`Gitelni Meatamni miksonganini ning∙tuaniko an∙ching mondolini manderangko maikai nambate u∙iatna gita dakchakna man∙gen aro uko dakanio (manianio) maikai manderangko bang∙e bak ra∙atna man∙gen?`

`Gethsemaneo Jisuni bi∙anina Isol “Ihing” ine aganchakaha. Jensalo Isolni “Ihing” ine an∙chingna aganchakon, iara maiko miksonga?`

`Pitor Jisuko jegalanichi bebeoni ga∙akgenchimoba, Jisu uko jegaljaha. Ia chong∙motgipa obostaoniko na∙a mai ka∙donganiko man∙a?`