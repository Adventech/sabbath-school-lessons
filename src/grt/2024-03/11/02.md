---
title:  Gualna Man∙gijagipa Golpo
date:   08/09/2024
---

`Mark 14:1–11 ona poraibo. Ia podrango an∙ching maidakgipa minggni golporangko poraiamana? Ia golporanga maikai apsan nangrimgrika?`

Mark 14:1 o indake janapa je, Watchangani alania salgnini ja∙manon ong∙gnokchim. Ua apsan antion Jihudi toromni dilgiparang Mongolbar ba Budbar salo gronggrikaha. Dilgiparango Jisuko so∙otna mangsongani gnang. Uamangni mangsonganiko chu∙sokatna uamang mingsa cholko nangenga. Jeonikon uamang dakchakaniko man∙na ka∙dongjachim uamang uoniko dakchakaniko man∙aha: Judasoniko uamang man∙aha.

Mark 14:1–11 ni golpo, Jisuko so∙otna mangsongani aro me∙chik saksani gamchatbegipa toko Jisuni skoo rudapani baksa nangchapgrika. Ia minggni golporango, an∙ching me∙chik saksani Jisuna ka∙saaniko mesokaniko aro Jisuni sninggipani Uko Uni bobilrangna palaniko nikna man∙a. Me∙chikni bimungkode janapja. Judasni bimungkode janapa aro uan Jisuni Sninggiparangoni, chong∙motan, sak chi∙gnioni saksa ong∙a. Me∙chik bang∙bea tangkarangko uni boksisna koros ka∙aha. Ua to baditana gamchatachim uko Mark an∙chingna agana. Tangkako man∙na skani gimin Judas Jisuko Uni bobilrangna palaha.

Maini gimin ua me∙chik gamchatbegipa aro dam rakbegipa similgipa toko Jisuni skoo rudapachim uko Mark an∙chingna aganja. Alaona re∙bagiparang me∙chikni kamna aiao inmanaha aro namnikjaha. Jensalo ua me∙chik similgipa toko Jisuo rudapon, uamang indake chanchiaha je, ua bang∙a tangkarangko indin gimaataha. Similgipa toni damara bilsisani dormaha gita apsan ong∙pilachim. Indiba Jisu ua me∙chikni kamna mitelaha. Ua indake aganaha je, manderang je je biapo Nama Kattako aganprakgen, iakoba, jeko ia me∙chik dakaha, uko gisik ra∙na agangen. Mati, Luk aro Johanmangba Jisuni janggi tangani gimin segipa uamangni ki∙taprango ia golpoko sepaaha.

Mati, Luk, aro Johnmangba Jisuni kosako Judasni namgija kamko janapaha indiba nama kamrangni gimin ong∙ja. Mark indake mesoka je, Judasni Jisuko palani a∙selara uni an∙tangnasan chanchiani aro tangkana ka∙saani gimin ong∙aha. Johanni ki∙tap an∙chingna rongtalbeen talata je, Judasara cha∙ugipa ong∙ani giminsa Jisuko palaha (Johan 12:4–6).

Ia golporango ong∙enggipa minggni miksonganirangko dingtang dake talatna gita Mark ‘nama’ ingipa kattako jakkala. Mark 14:6 o, Jisu aganaha je, me∙chikni kam “nama” ba “kraa.” Ja∙mano Jisu Uni sninggiparangna aganaha je, uamangba “nama” ko kangalrangna je somoioba dakna man∙a, indiba Jisu mandera∙e dakako man∙na uamang baksa dongchajawahachim (Mark 14:7). Mark 14:9 o, me∙chikni ka∙sae on∙ania “Nama Kattarang” ni golpo baksa bak donga jekon manderang Uni gimin sakki on∙genchim. Mark 14:11 o, Judas Jisuko Uni bobilrangna palna gita “namgipa” somoiko am∙skaaha. Bobilrangni Jisuko ka∙namgija so∙otna mangsonganiba Jisuni gimin Nama Kattani bak ong∙baskagen. Uamangni Jisuko so∙otna mangsonganiara Isolni Uni Depanteko on∙e papirangko jokatna mangsonganiko dakchakani ong∙baskaha.