---
title:  Gethsemane
date:   10/09/2024
---

`Mark 14:32–42 ona poraibo. Gethsemane bario Jisu maiko bi∙aha? Jisuni bi∙anina Isol maidake aganchakaha?`

Jisu aro Uni sninggiparang Kidron A∙kaweko batsote Joitun A∙brio donggipa damsa bariona re∙angaha. Gethsemane kattani ortoara to jetram ine ong∙a To jetaniara ge∙sa kol ong∙a jechin joitun biteoniko toko jetachim. Ia bimungchin indake u∙ia je, badiaba samba jolrango joitun to jetram dongachim. Da∙ororode saksa mangba badia biapo to jetani kol dongachim ukon u∙ijaha. Uni a∙selde, Romni manderang uamangni  Jerusalemko 70 AD bilsio nisiani somoio Joitun A∙brini pilak bolrangkon den∙e galaha.

Jisu an∙tang baksa Pitor, Jakob aro Johanmangko rimbitange Uni sninggiparangoni bang∙batakon barini cholgugao wate donangaha. Indiba ja∙mano Jisu uamangkoba watange saksan chel∙kale bi∙na re∙angaha. Ua an∙chingni paprangni gimin duk chakna mikkangchakon saksan galchipako man∙e sikdikdik ong∙batroroaha ine Mark an∙chingna mesoka.

Jisu an∙tangni dukrangko chel∙atchina Isolo bi∙aha. Indiba ian Pagipani namnikaosa pangchaka (Mark 14:36). Jisu Aramaic katta “Abba” ingipako jakkalaha, jekon Mark “Apa” ine sea. Badiaba manderangni skiani gita “Abba” ni miksongani “Daddy” (Baba) inede ong∙ja. “Daddy” ingipa katta Aramaic kusikode ‘abi’ ine ong∙a. Ia kattako bi∙sa an∙tangni pagipako okamna jakkala. (Raymond E. Brown, The Death of the Messiah, Anchor Bible Reference Library [New York: Doubleday, 1994], volume 1, jak 172, 173ko poraibo). Indiba “Abba” kattani miksonganide nokdangni manderangni chapchap nangrimani ong∙a, jean Isolni an∙ching ka∙tongrango chapchap dongna skaniko mesokani ong∙a.

Jisu an∙tangni dukrangko chel∙atchina Isolo bi∙aha. Indiba Jisu An∙tangko bamate Isolni namnikanina pakwataha (Mati 6:10 o Gitelni Bi∙ani baksa tosuasabo). An∙ching bakan nikna man∙a je, Jisuni bi∙anina Isolni aganchakania “Ihing” ine ong∙a. Jekon Jisu duk chakna nangtelgenchim, ukode Isol chel∙atjawachim. Maina, Jisu an∙chingko jokatna gita duk chakna nangtelgipa ong∙a. Gipin cholchi an∙chingko jokatna man∙jawachim.

Neng∙nikani somoirango dakchakgipa ripengko man∙ania an∙chingna katchabeani ong∙a. Phil. 4:13 o, Paul uko bilakatgipani gimin janapa, “Angko bilakatgipao anga pilakon dakna ama.” Unikode Paul uni ripengrangna aganaha, “Indioba angni dukko ang baksa bakrime na∙simang name dakaha” (pod 14). Jisu Gethsemaneo dakchakaniko nangnikaha. Ua changgittamna kingking dakchakaniko aro ka∙dimeaniko man∙na gita Uni sninggiparangona re∙baaha. Changgittamon uamang tusiengachim. Bon∙chotaode, Jisu uamangko An∙tangko bichal ka∙ramona re∙china de∙mesaaha. Jisude tarimanaha; Uni sninggiparangde tarimankujachim.