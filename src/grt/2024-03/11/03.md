---
title:  Bon∙kamgipa Meattam
date:   09/09/2024
---

`Mark 14:22–31 aro Reo. 24:8 ko poraibo. Markni golpoo Kristianrangna aro uamangni bebe ra∙anio mai miksongani gnang?`

Mark 14:12 o indake janapa je, ia golpoara Wanti Grigipa Pitako maniani skanggipa salo ong∙aha. Ia dingtangmanchagipa salo, Watchangani Mes Bi∙sako so∙otachim (Reo. 12 ko poraibo). Watchangani Alaniko Bristibar attamo dakaha.

Bon∙kamgipa Meattamo, Jisu Uni sninggiparang baksa mingsa gital manianiko, chong∙motan, Gitelni Meattamko a∙bachengaha. Gitelni Meattam Jihudirangni Watchanganiko maniani aro Israelni Egyptko watbaani baksa nangrima. Jensalo Israel Egyptko watbaahaon, uamang Sinaio Isolni seokgimin manderang ong∙baaha. Uano Isol An∙tangni manderang baksa songgigrikaniko dakaha. Reo. 24:8 o, Mose manderangko boli on∙gipa matburungni an∙çhichi satkikia. Mose indine inaha, “Ia pilak kattarangni gimin na∙simang baksa Jihovani dakgimin niamni ançhiko nibo” (Reo 24:8).

Gitelni Meattamko dakon, Jisu Watchangani Alaoniko Mes Bi∙sako jakkalja. Maina, Jisuan Isolni Mes Bi∙sa ong∙a (Johan 1:29 baksa tosusabo). Gitelni Meattamni pitara Jisuni be∙enko mesoka. Ku∙monggrikani Niam Gitalko (Jer. 31:31–34 baksa tosusabo) Jisuni an∙chi baksa dakaha. Ringchakaniara Uni an∙chiko mesokani chin ong∙a. Jisu inaha, “Ian ku∙rachakani Angni an∙chi, jeko bang∙ana ruaha” (Mark 14:24).

Unikode Jisu indake aganaha je, Uni sninggiparang pilakan Uko wate katgen. Jisu Zek. 13:7 ni kattarangko janapaha. Ia podo indake janapa je, jensalo mes nirikgipako dokon, mesrang bilding bildang ong∙a. Jisuan Mes Nirikgipa aro Uni sninggiparanga mesrang ong∙a. Jisuni kattarang sninggiparangko duk ong∙ataha. Indiba Jisu ka∙dongani kattarangko aganaha. Ua Uni sninggiparangna ka∙donganiko on∙aha je, Ua siaoni chakatpilgen. Indake, Ua Galiliona sninggiparangna skang re∙sogen. Ja∙mano, sa∙gre, pante saksani bimango Jisuni konggranggipa gopramni sambao sengsoaha. Ua sa∙gre Mark 16:7 o ku∙rakchakgipako, Jisuni be∙eno to nongna re∙bagipa me∙chikrangna aganaha. Ia ku∙rachakani namen mongsonggipa ong∙a.

Bonkamgipa Meattamko cha∙ani somoio, sninggiparang Jisuni agangipa kattarangko ra∙chakna amjaengachim. Pitor aganaha je, sakgipinrang Jisuko wate katnaba donga indiba uade Jisuko watgaljawa. Jisu aganaha je, do∙o changgni gisikna skang, Pitor Jisukon u∙ikuja ine changgittam jechakgen.

`Na∙a Isolna maikoba ku∙rachakahama aro ja∙mano nang∙ni ku∙rachakaniko pe∙ahama? Ia chagrongaoniko na∙a maiko skia man∙aha?`