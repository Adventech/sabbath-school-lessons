---
title:  Jisuoni Katna Pilakkon Galanga
date:   11/09/2024
---

`Mark 14:43–52 ona poraibo. Ia podrango mai obosta ong∙a jean Isolni an∙chingko jokatna mangsonganio nangchotmotgipa ong∙a?`

An∙ching aiao inmannaba donga maina Jisuni sepangbatgipa ripengrangoni saksa Uko Uni bobilrangna palaha. Maini gimin Judas Jisuko bobil dakachim, uko Mark an∙chingna name talatja. Indiba Ellen G. Whiteni ki∙tapo tale sea, “Judaso tangkana namen ka∙saani bewal gnangchim indiba ua skango indakede pangnaba dakkujachim. Ua an∙tangni gisik namgijako an∙tangni janggi tanganini kosako sason ka∙gipa dakatkujaskal dal∙ate donaiaha. Gamna ka∙saanian uni Kristona ka∙saana batede bataiaha. Judas gamni nokkol ong∙baaha indake ua an∙tangko je papko dakatnaba Satanna an∙tangko on∙aha.”—Ellen G. White, _The Desire of Ages_, jak 716.

Judasni kam namjabataha maina ua an∙tangni ripengskarangnaba uko donnuna jotton ka∙aha. Judas mande jinmana aganaha, je mandekon anga ku∙dimgen ukon na∙simang rim∙bo.

Jisuko mande jinma rim∙ahaon golmal ong∙na a∙bachengaha. Saoba tonualko salokaha, uara Pitor ong∙a ine Johan 18:10, 11 o talata. Pitor kamal dal∙batgipani nokkolko nachil den∙pakaha. Jisu mande jinmako donnue dakanina inaha, maina Uni torom noko uamangna skiprakmitingode uamang manderangna kene jaksikjaha. Indiba Jisu indake aganaha je, iarang Niam Gitcham Sastroo Uni gimin agansoanirang chu∙sokna nanga. Uni gimin Isolni ku∙rachakani chu∙sokaha aro apsan somoion namgijagipa mandeba Jisuko nisina kamko ka∙aha.

Pitoroni taltal Jisuni sninggiparang pilakan Jisuko ja∙rikaoni wate re∙angaha. Indiba Pitor re∙bapile Jisuni mitino ja∙rikaha. Aditani ja∙manon, Pitor an∙tangan neng∙nikaniko man∙aha. An∙ching Mark 14:51, 52 o pante saksani Jisuko ja∙rikanikoba poraimana. Mati, Luk, aro Johan, ia panteni gimin uamangni ki∙taprango sejaha. Mitam manderang ia panteara Markan ong∙achim ine chanchia indiba an∙ching mamung sakkiko man∙ja. Aiao inmananide ia panteara gana-china gripile kataha. Ia pante Jisuko wate katna gita pilakon dongalangaha.

`Judasni gimin Ellen G. Whiteni seaniko chanchiatbo. Judas mingsa papni “nokkol” ong∙achim. Uko ia mingsa papan Jisuko Uni bobilrangna palaniona sokataha. Jisuni bilchi papko mitchina aro papko maina chena nangachim, ia golpoara an∙chingna maiko skia?`