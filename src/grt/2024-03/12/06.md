---
title:  Jisuni Manggisiko Gopramo Gopaha
date:   19/09/2024
---

`Mark 15:42–47 ko poraibo. Arimatheani Joseph Jisuna maiko dakaha? Ia somoio Jisuni sninggiparanga bachitokaha? Josephni kamara baditana gamchatgipa ong∙achim?`

Sigimin mandekode goptelna nanggenchim. Arimatheani Joseph minggipa mande Pilatona re∙angaha. Joseph Sanhedrinni mandera∙ako man∙gipa membor saksa ong∙achim. Sanhedrin Jihudirangni Kachari ong∙a. Joseph ua songjinmao songdonggipa saksa man∙e cha∙gipa aro bil gnanggipa mande ong∙achim. Man∙e chagipa aro bil gnanggipa ong∙e, Joseph Romni governor Pontius Pilatko u∙iachim. Uni giminsa, Joseph Jisuni be∙en bikapko Pilatona re∙ange bi∙na ka∙dongaha ine an∙ching u∙ina man∙a. Jisuni siani ja∙mano Uni be∙en bikapna Joseph maikai gisik nange simsakaniko daka uko poraion an∙chingni ka∙tongo nangchakea (duk man∙a). Indakmiting somoio Jisuni kakketgipa sninggiparanga bachitokahachim?

Mark 15:43 o an∙chingna indake agana je, Jisuni manggisiko Joseph bi∙aha. Indiba Jisu simanaha ine knaon Pilat aiao inmanaha (Mark 15:44). Pilat Jisuko chisolo datkapaniko dakdilgipa subidarko una kobor on∙china ge∙etaha. Jisu simanahama ine Pilat subidaro sing∙aha. Subidar aganaha je, oe, Jisu simanaha.

Ia u∙iatgipa kattara nangchongmotgipa ong∙a. Ja∙man-ja∙wilo, mitam manderang Jisuko chisolo sija, Ua sibokaiasa innaba gnangchim. Romni governorna subidarni u∙iatgipa kattarangan Jisu sibokaiasa ine aganania tol∙asa ine sakki on∙aha. Beben Jisu sibebeaha, sibok mangmangaia ong∙ja! Romrang sikuja ine nikode uamang dos dakgipa mandeko maikai so∙otna nanga uko u∙iachim.

Joseph Jisuni manggisiko remremani mosina ba∙rako ra∙baaha. Unikode Joseph, ro∙ongo kitgimin gopramo Jisuni manggisiko donaha. Ia gopram mande saksa chadenge napna man∙pile dal∙gipa ong∙achim (Mark 16:5). Mark an∙chingna indake agana je, Jisuni manggisiko Joseph bano dona uko sakgni me∙chikrang nikachim. Ua sakgni me∙chikranga Magdalene Mariam aro Josesni ma∙gipa Mariam ong∙achim. Ia sakgni me∙chikrang, Salome baksa, Jisuko chisolo datkapako chel∙aoni nie dongaha. Sakgittam me∙chikrang pilakan Jisuni gopramona Uni manggisio mosla nongna Robibar pringo re∙nasigiparang ong∙achim (Mark 16:1).

Ia sakgittam me∙chikrangko Mark maina janapaha? Uamangan Mark 16 o janapgipa konggrang gopramni sakkirang ong∙achim indake uamang Jisuni siaoni chakatpilanini gimin mongsonggipa sakkirang ong∙aha.