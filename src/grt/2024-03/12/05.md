---
title:  Isolni Watgalako Man∙aha
date:   18/09/2024
---

`Mark 15:33–41 ona poraibo. Chisolsako Jisu mai kattarangko aganaha? Jisuni sianiara an∙ching pilakna mai mangsongani gnang?`

Markni Ki∙tapo chisolko be∙enni aro gisikni gita mingnion ma∙sina amsokgijani ong∙a ine mesoka. Sukrobar saljatchioni attam 3 bajimangona Skobikrok a∙briko ong∙ronggijagipa andalani pindapaha, “Aro dok konta ong∙oa, sku kontaona kingking a∙a gimikni kosako andalaha” (Mark 15:33). Jisuni Chisolsako agangipa kattarangkon, “Watgalanina Chrikani” ine minga, Ua bi∙on, gam∙bee Uko maina watgalaha ine Isolo sing∙aha. Ua Git. 22:1 ni kattarangko ra∙e aganenga. Gitrango segipa apsan kattarangko Mark 15:24 aro 29 o janapa, jean Niam Gitcham Sastrorango Jisuni sianiko agansoaniko chu∙sokatani ong∙a. Namgijagipa manderangni Jisuko chisolo sichina galonoba, Isolni mangsonganiko Jisuo chu∙sokatani ong∙skaenga.

Jisuni chisolsako Aramaic ku∙sikchi agangipa kattarangko pe∙e seaha. “Angni Isol, angni Isol” ine segipa kattaranga “Eli, Eli” ine ong∙achim. “Eli” kattara Aramaic katta “‘e lahi” oni ong∙baa. Ian Elijako Jisu okamenga ine knana nengrabeani ong∙genchim (Elija ian Aramaic kattao “‘eliyyah” ong∙a jeni ortoan “YHWH Angni Isol ong∙a” ine ong∙a). Iakon uano chadenggiparangoni saoba ma∙sisreataha.

Jisuni chisolo sianian, Mark 1:9–11 o Uni napbolaniko gisik ra∙na gita an∙chingko dakchaka. Mark 1 o Jisuni napbolanian, Jisuni a∙gilsako kamka∙na a∙bachengani ong∙a ine Daniel 9:24–27 o katchinike agansoaha. An∙chingni paprangna jensalo Jisu sichakahaon (Mark 15:45), Ua je kamko ka∙na re∙baaha, Ua uko chu∙sokataha. Jisuni chisolo sichakaniba Daniel 9:24–27 o Danielni katchinike aganani chu∙sokani bak ong∙a ine an∙chingna mesoka. Torom nokdringni ba∙ra dongpenggipani gringipara an∙chingna indake mesoka je, an∙chingni paprangna matburungko boli on∙anirangko dakna da∙ode nangjaha maina an∙chingni paprangna Jisu An∙tangkon boli on∙aha. Ian Isolni mandeko jokatna kam ka∙ani itihaso gital a∙bachengani somoi ong∙a.

`Namgijagipa manderang Jisuko saknaatna aro so∙otna jotton ka∙aha. Indiba uamang Isolni an∙chingko jokatna kam ka∙aniko dontongatjaha. Ia u∙iataniara an∙chingko maikai skia je, jensalo an∙chingni samtangtango namgijani duuloba, an∙ching pangnan Isolo aro Uni mangsonganio ka∙dongna man∙gen?`