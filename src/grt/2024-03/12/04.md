---
title:  Chisolo Datkapaha
date:   17/09/2024
---

`Mark 15:21–38 ona poraibo. Maia misilbegipa saknaani gimin ma∙sisretaniko an∙ching ia podrango poraimana? Iako gisik ra∙bo, ma∙sisretaniara nang∙ni ong∙na kranika gita ong∙gija bikpil ong∙gipa chagrongani ong∙a.`

Ia golponi bako, Jisu jrip dongaiaha. Uko so∙otna am∙gipa manderangan sasonni ning∙o donaha. Jisuko rim∙kujana kingking, Ua manderangko dakchakna kamko ka∙aha. Da∙ode manderang uamangni jeko Uni kosako dakna ska ukon Una dakaiaha. Jisu saksa bilakgipa skiprakgipa aro be∙en-bimang an∙senggipa ong∙achim. Indiba sipairang Uko doke namen bilgriataha. Sipairang Uko cha∙na aro tunaba on∙jaha. Iarang pilakan Jisuko bilgri ong∙ataha. Indake, agital mandesa Uni chisolko ripena nangskaaha. Chisolo datkapahaon, sipairang Uni ba∙rarangko kikaha aro Uni ba∙rarangko sawa man∙gen uko u∙ina chitti kal∙aha (Git. 22:18 baksa tosusabo).

Chisolo datkrange so∙otaniara an∙chi ong∙atgija so∙otani bewal ong∙a. Mandeko chisolo datkape rakatna gita gojalrangko jakkalachim (Johan 20:24–29 baksa tosusabo). Gojalrangchi jakpa ka∙ma jakgitoko dataha jeon dal∙gipa an∙chi ja∙dilrang dongjachim. (Ibri aro Greek ku∙sik minggnion, “jak” ingipa kattara pakreoni jakgitokona jakni bakko miksonga). Sipairang Jisuni jakparangko gojalchi datkapjaha. Jakpade chisolo bimangko rakkina chu∙onga gita bil dongja. Gojalrang u∙iani ja∙dilko bnekataha jean Jisuni jakpongni jatchi dingdingo dongachim aro uan aiao inmanpilgipa saknaaniko ong∙ataha. Jisu rang∙sitanio neng∙nikaniko man∙aha. Name rang∙sitna man∙na gita, Jisu Uni ja∙chokrango gojal datgipao nangchake be∙enko ra∙dona aro jakko gongdolate sikchepna nangachim. Indake dakaniara Uko namen sa∙dikatachim. Chisolo datkapanio manderangni siani a∙selde neng∙dugaani aro uamangni bimangko rang∙sitna tikkele ra∙doanio agre saknaako man∙ani gimin ong∙a.

Markni sea Nama Katta jolgimikon, Jisu manderangko Uara sawa ong∙achim, uko je mandenaba aganjachina beng∙aha. Uni gimin, Mark Jisuni minggipin bimungko; chongmotan, “Gitel,” “Isolni Depante,” ba Jokatgipako jakkalbrejaha. Indiba chisolode, Jisuara sawachim uko donnuna man∙jaha. Jihudi dilgiparangan da∙ode Jisuni minggipin bimungko jakkalskaaha! Dilgiparang aganaha, “Ua sakgipinrangko jokataha indiba An∙tangko jokatna amjaha!” (Mark 15:31). Greek kattao “jokataha” ingipa kattani orto indakeba ong∙na man∙a, “an∙sengata” aro “sakoba kengnioniko chel∙ata.” Uamangni agangipa kattarangoniko na∙a ma∙sisretaniko nikama? Jensalo uamang ia kattarangko agana, dilgiparang Jisuan Jokatgipa ong∙a ine u∙ianiko sankantina mesoka. Jisu an∙sengataha, jokataha aro kengnioniko manderangko chel∙ataha. Ia kamrang pilakkon Jokagtipa daka.