---
title:  Na∙an Jihudirangni Raja Ong∙ama?
date:   15/09/2024
---

`Mark 15:1–15 ni golpoko poraibo. Ia golpoo maidakgipa ma∙sisretaniko na∙a nika?`

Pilat AD 21–36 ona Judeani governor ong∙achim. Ua namgipa dilgipade ong∙jachim, indake uni bang∙a kamrangan Jihudirangna neng∙nikaniko ra∙baaha (Luk 13:1 baksa tosusabo). Jihudirangni bichal ka∙anio (kachario), Jisu Isolko kal∙stekaha ine matnange Uko so∙otna rai on∙aha. Indiba Romrangni niamo Jihudirang bang∙bata mamlarangon niam gita so∙otna raiko on∙na man∙jachim indake uamang Jisuko Pilatona rimbaaha.

Pilat Jisuko sing∙aha, “Na∙an Jihudirangni Raja ong∙ama?” (Mark 15:2). Pilatni sing∙anian Jihudirangni Jisuko matnangengani gita “dos” ong∙a ine an∙chingna u∙ina dakchakani ong∙a. Niam Gitchamni somoirango, Jihudi dilgiparang Israelni rajarangko to rudape, uamangko Isol seokaha ine mesoka. Saviour katta Ibri ku∙siko “Messiah” ine ong∙achim, jeni miksonganian “Isolni Seokgiminko Uni Gisikchi rudapa,” chongmotan, toko rudapa gita chana. Uni gimin, bang∙a Jihudirangni ma∙siani gita Messia-ra Uni raja ong∙ani baksaba nangrima. Raja ong∙e, Messia Romeni Rajako susana man∙genchim. Uni gimin, jensalo Jisu Uan Isol ong∙a inon, Jihudirang Uni Romeni kosako susaenganina maina matnanga uko an∙ching u∙ina man∙a. Romni manderang ia dosina manderangko so∙otrongachim.

Ia golpoo ma∙sisretaniko na∙a nikama? Jihudirang Jisuko so∙otna am∙aha maina Uan Isol aro Jihudirangni Raja ong∙a ine aganaha. Ma∙sisretania indake ong∙achim je, Jihudirang Jisuko ia minggnian ong∙a ine u∙ijaha! Dilgiparang Jisuara sawachim, Uko Uni agantalataniko bebe ra∙jaha. Uni gimin, uamang Uni “dosrang” na Uko sasti on∙na nangnikaha. Indiba uamang Uko mande ra∙na aro olakkina nangchongmotachim. Pilatni sing∙anina Jisu “Na∙an agana” ine aganchakaha (Mark 15:2). Jisuni aganchakaniko nibo. Jisu Uan Raja ong∙a ba Ua Raja ong∙ja ine aganja. Jisuni aganchakanio an∙chingna indake mesoka je, Ua Raja ong∙a indiba, Pilatni miksonggipa Rajani rokomde ong∙skaja.

Mark 15:9, 10 o Jihudirang Jisuko mikbuesa uona rimbaaha ine Pilat u∙iachim. Indiba Jihudi dilgiparangni nangnika gita jensalo mande jinmarango na∙simang sako watako nangnika: Jisuko ma dos donggipa Barabbasko? ine sing∙anio maia ong∙bagen uko Pilat u∙ijaha. Jihudi dilgiparang mande jinmako Jisuko chisolo datkape so∙otna on∙china gita Pilato bi∙china didiaha. Pilat aiao inmanaha. Dos gri ine chanako man∙gipa mandeko chisolo datkape so∙otania namen kratchaatani kam ong∙achim. Namjabatsranggipade, Pilat Jisuko dosgri ine u∙iaha. Uni gimin, ia golpoo aiao inmannaniko, ba maiba an∙chingni chanchia gita ong∙gijaniko an∙ching nika: Romni governorni Jisuko jokatna skengo, Uni manderangsa Uko chisolo dakapna nangnikskaa.