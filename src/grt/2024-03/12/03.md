---
title:  Salam, Jihudirangni Raja!
date:   16/09/2024
---

`Mark 15:15–20 ni golpoko poraibo. Sipairang Jisuna maiko dakaha? Uamangni kamrangara maiko miksonga?`

Romrang koedirangko so∙otna am∙on, uamangko ka∙saninggija dokronga. Skanggipao, Romrang pilak koedirangni ba∙rarangko kikchenga. Uni ja∙mano, uamang uko krongo kaa. Unikode uamang uko bigilni betsmitrangchi doka. Bigilni betsmitrango greng, janera, ro∙ong aro silbu∙surangko kadapachim.

Jisuko betsmitchi dokani ja∙mano, sipairang Uko ba∙ra gitchakmrangko ganataha, Uni skoo bu∙suni mukutko stikataha aro Jihudirangni Raja ine kal∙stapkuaha. Sipairangni dol jean Jisuko saknaatachim, uamangko battalion minga, je dolon sak 200 oni 600 manderang donga.

Poraigiparang ong∙e, an∙ching ia golpoo ma∙sisretaniko nika. Na∙simang gisik ra∙gen je, jensalo golponi mingsa obosta ba katta minggni dingtang dingtang miksonganirang gnang, uano ma∙sisreataniko nika. Aroba, saobade ma∙sisretani ba dingtang dingtang miksonganirangkon nikja. An∙ching ia golpoo ma∙sisretaniko nika maina sipairang jeko u∙ija uko an∙ching u∙ia; maina Jisuara Raja ong∙bebea. Sipairangni Jisuko Ua Raja ong∙a ine agangipara chonnikani kattasan ong∙aia indiba uamang bebekon aganahachim. Sipairang Romeni Rajako salam ka∙na jakkalgipa kattako Jisuko kal∙stapna jakkalaha: “Salam Jihudirangni Raja!” (Mark 15:18).

Sipairang Jisuko kal∙stapna gipin kamrangkoba ka∙aha. Uamang Uni skoko tiluchi dokaha, Uko studapaha aro ja∙sku dipane Uko olakkia dakmikaha. Markni jakkalgipa Greek kattao an∙chingna indake mesoka je, sipairang ia minggittam pilak kamrangko pil∙taitai dakaha. Indake, uamang Jisuko chonnike dokangkuaha, Uko studapangkuaha aro Uni mikkango ja∙sku dipanangkuaha. Jisu mamungkoba aganchakgija jrip jrip dongaiaha.

Romrang koedirangni pilak ba∙rangko kikani ja∙man uamangni chisolko ripeatachim. Iako Romrang maina dakachim? Uamang mande jinmani mikkango mandeko chu∙gimik kratcha∙atna skachim. Mark 15:20 o indake janapa je, sipairang ba∙ra gitchakmrangko Jisuoniko kikaha. Indiba Jihudirangde mande jinmani mikkango ba∙ra kancha gangija dongakode namnikjachim. Uni gimin, sipairang Jisuni kanchatangkon chinatpilaha.

Ia golpoo pilak ma∙sisretaniko na∙a nikama? Rajako gita Jisuko “mandera∙na” sipairang tubamaha. Indiba uamang iako Uko kal∙stapna mangmangsan dakaiachim. Bebe ong∙ani ba ma∙sisretaniara indake ong∙a je, Jisuara Raja ong∙bebea aro Jihudirangni mangmang Raja ong∙aija, Uara uamangniba raja ong∙achim.