---
title:  “Angko Ja∙rikbo”
date:   07/07/2024
---

`Mark 1:16–20 ko poraibo. Jisuni sninggiparang ine okamgimin manderangara sawarang, aro uamangni aganchakaniara maidake ong∙achim?`

Mark 1 o, Jisuni agangipa kattarangko bang∙e serikani dongjaha. Indioba, Mark 1:17 o sakgni na∙tok rim∙gipako, chong∙motan, Simon, jekon ja∙mano “Pitor” mingaha aro uni jonggipa Andrewko Uni okamani kattarangko janapaha. Ia sakgni manderang Galili sagal rikamo jalrangko gale chadengengachim.

Uano ring aro gipin na∙tok rim∙ani bosturangko janapjaha, jechin ia, sakgni manderangara tangkani bidingo bilgrigipa ong∙a ine mesoka. Mark 1:19, 20 o Jakob aro Johan uamangni pagipa aro nokkolrang baksa ringo dongengachim jean uamangko Pitor aro Andrewmangna batede tangkani bidingo nambata ine mesoka. Luk, Pitoro ring donga ine agana aro Jakob aro Johan, Pitor aro Andrew baksa melie kam ka∙gipaba ong∙a ine mesokaha (Luk 5:1–11). Indiba Markni segipa nama kattao adasa ma∙drangni gisepo dingtanggrikaniko mesokaha aro Jisuni sninggipa ong∙na okama man∙giparangni gisepo gam bang∙a aro bang∙gijani gisepo dingtanggrikaniko mesokaha.

Jisuni ia manderangko sontolao, mikkangchakao aro katchinikanio okamaha. Ua uamangko Uko ja∙rikchina okamaha; jean Uni sninggiparang ong∙na okamani ong∙a. Uamang Uni okamanina aganchakode, Ua mande rim∙gipa dakani kamko uamangna on∙genchim.

`Ia manderang rang∙sanan (Mark 1:16– 20) pilakko wate Jisuko maina ja∙rikangaha? Chanchibewalaniko dakbo.`

Johanni nama katta chu∙gimik taldapataniko on∙aha (Johan 1:29–42). Uamang adasa Johan Napbolatgipako ja∙rikgipa ong∙a aro Jisuni gimin “Isolni Mes Bi∙sa, a∙gilsakni papko ra∙anggipa” (Johan 1:29) ine skiprakaniko knaenggen. Uamang Jisuko grongaha aro Un baksa Jordan chibima sambao somoiko re∙ataha. Dangdike on∙na Jisuni okamaniko uamang ramram dake ra∙jaha. Uamang iani gimin chanchimanahachim.

Indiba Mark maina chu∙onge talataniko on∙jaha? Haida Jisuni bilko mesokna uni miksongani ong∙a. Ua okamaha, na∙tok rim∙giparang aganchakaha, aro uamangni janggi tangani aro a∙gilsak pangnaba apsangipa ong∙taijaha.

`Jisuko ja∙rikna gita maidakgipako watgalchina nang∙ko okamaha?`