---
title:  Jisuni Kamo Chu∙sokanina Ja∙pang Ja∙dil
date:   10/07/2024
---

`Mark 1:35–39 rangko poraibo. Iano Jisuni kam ka∙aoniko maidakgipa skie ra∙aniko ra∙na gita man∙gen?`

Jisu sal nabana skang chakataha aro jrip jrip dakgipa, mande grigipa biapona bi∙na re∙angaha. Mark 1:35 o, bi∙anian Jisuni mongsonggipa bak ong∙a ine talata. Pilak gipin kattachi aganna nanganiara rikgimin ritingni bimango ong∙a–Ua chakataha, a∙palchi ong∙katangaha, aro watangaha. Indiba “bi∙na” ingipa katta imperfect tense-o ong∙a, jean talatna jakkalgipa ong∙a, iano, dingtangmanchae ong∙enganiko talatani ong∙a. Ua bi∙enga, Ua bi∙e dongenga. Ia seanio Jisuni re∙angani somoi seng∙gnang ong∙achim, chong∙motan, Uni saksan bi∙ani somoiara bakrogipa ong∙a ine mesokani ong∙a.

Nama Katta pilakon an∙ching Jisuko, bi∙jringgipa mande ine nikna gita man∙a (Matt. 14:23, Mark 6:46, Johan 17). Ian Jisuni dangdike on∙anio mongsonggipa ja∙pang ja∙dil ba bil ong∙a ine mesoka.

`Luk 6:12 ko poraibo. Jisuni bi∙jringe janggi tangani gimin iara maiko skia?`

Bang∙a Kristianrang bi∙na gita somoiko kapronga. Indake dakronganiara nama aro kakket ong∙a, indiba iaba dakrong-bewalsan ong∙ainaba man∙a, jekon chu∙soknatna nangani gimin daka ga∙aka. Ranta ka∙gimin bimangko be∙atna gitade gisepo bi∙ani somoiko dingtangatani ba ong∙rongana bate bakrobate bi∙anian ong∙a. Miksonganide, na∙a an∙tangko maiba dakgni bewalo chipchangna nangja jedakode uko pangnaba dingtangatna man∙jawa.

Pitor aro uni dolrang bi∙ani biapona Jisu baksa re∙paa ong∙ja. Haida, uamang biapko ma∙sigiparang ong∙a maina uamang Uko uano nikrongachim. Sakantian Jisuko sandienga ine uamangni janapaniara iako mesoka je, Ua batanggimin salo mairongpilgipa chagronganiko bang∙a an∙sengatani aro skiprakanichi dakronganiko mesoka. Jisu indake dakako nangnikjaha aro gipin biaprangchi a∙palbate dangdike on∙na miksongskaaha. “Unon Ua uamangna aganaha, An∙chinga gipinchi sepango donggipa songjinmarangona re∙na, Anga maikai unoba aganprakna man∙gen; maina iani giminan Anga ong∙kata” (Mark 1:38).

`Bi∙anio Jisu Kristo An∙tangna bang∙bata somoiko ra∙na nanggenchimode, an∙chingara maidake ong∙gen, aro bi∙anio an∙ching badita somoiko re∙atna nanggenchim? Jisuni dakmesokaniara an∙chingna maiko aganaha?`