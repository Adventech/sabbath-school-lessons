---
title:  Chanchidapani
date:   12/07/2024
---

Ellen G. Whiteni segipa ki∙tap, _The Desire of Ages_ oniko “At Capernaumo” aro “Thou Canst Make Me Clean” jak 252–266 rangko poraibo.

Mark 1 o Jisuni gimin maidake mesokaha? Jisu sninggiparangko okamna bil gnang, aro uamang knachakaha. Satanni ning∙ao marang gnanggipa gisikrangna bate Ua rongtalachim. Dal∙begipa dakgrikani, nama aro namgijani gisepo ong∙enga, aro Jisu namgija gisikrangna bate bilgnanggipa ong∙a. Sagiparangna Jisu ka∙saa aro uamangna dakchaka, aro dangtapa jekon darangba dakjawachim.

“Jisu torom noko An∙tangni a∙bachengnasienggipa songnokni gimin aro Satanni rim∙gittanga man∙giparangko jokatna An∙tangni kam ka∙anini gimin skiaha. Unon saksa kore man∙gipani gam∙bee chrikanichi Ua dontongatako man∙aha. Kore man∙gipa mandeara manderangni jatchioni indine chrike Uni mikkangona chawatangaha, “O Nazarethoni Jisu, Na∙a chingko mamungba daknabe; Nang baksa chingara mai nangpara? Na∙a chingko nisiatna re∙baahama? Anga nang∙ko u∙ia, Na∙a Isolni rongtalgipa ong∙a.

Iako knaon pilak manderangan jajrengaha aro kenaha, manderang Jisuni skianina gisik nanggija ua kore mandenasa gisik nangbattokaha. Ian Satanni an∙tang rim∙gittanggipa mandeko gilja nokona rimangani ong∙a. Indiba Jisu namgijagipa gisikko manenge inaha, “Na∙a tom∙tom ong∙bo aro uoni ong∙katbo. Aro jensalo diabol uko mande jatchiona goataha, unon ua unoni ong∙katbaaha aro uko saknaattaijaha. . .Ua bakrao dakmajoanio Satanko amsrangahachim indiba da∙o un baksa mikkangchakchak dakgrikna nangtaiaha. Namgijagipa gisik an∙tangni rim∙gittanggimin mandeko an∙tangni bil gimikchi ganggope dongna jotton ka∙aha. Iano ua man∙rikjaode, Jisusa chegipa ong∙aigenok ine ua chanchiaha. Indiba Jokatgipa bil gnange aganaha aro rim∙kepaoniko jakgitelataha.”—Ellen G. White, _The Desire of Ages_, jak 255, 256.

Indakmitingo, an∙chingni Gitel jakchakpilgija dangdike on∙aniko dakenga, biap damsaoni biap damgipinona re∙aha, bang∙a manderang baksa nangrimanikoba dakaha. Maidake tom∙tome aro ka∙sne manderangna aro Uni kamna dangdike on∙aha? Ian Uni salantio bi∙anichi ong∙aha ine jajagija agana man∙gipa ong∙a.

Bi∙ani somoina aro Sastroko poraianina nang∙ni maidakgipa somoiko done kam ka∙ani giminchanchiatbo. Nang∙na maidake kam ka∙gen uko sandibo, aro Gisikni aro Isolni Kattani dilanichi tom∙tomgipa gisikko tarina somoiko ra∙bo.

**Chanchigrikna Sing∙anirang**:

`Damsan chanchirimanio, bi∙ani gimin sing∙anina aro Kristian janggi tanganio bi∙aniara maina nangchongmotani ong∙achim, chanchirimbo. Tik ong∙gipa bi∙ani aro miksonganina manderangni sing∙anirangara maiarang?`

`Chanchirimanio, an∙chingni bebera∙ani gimin agrepile golpogija, badiaba nambatgipa obosta, ba nambatgipa somoini gimin golpobo. Basako nambatgipa gandango kam ka∙ani ong∙gen, aro uko an∙chingni sakki on∙aniko sregija maidake dakna man∙gen?`

`Nang∙ni somoio “konchi man∙gipa” ara sawa? Nang∙ni mondoli maidake uona re∙ange “dangtapna” aro ia manderangna nama kattako ra∙bana man∙gen?`