---
title:  Sabbatho Dangdike On∙anirang
date:   09/07/2024
---

`Mark 1:29–34 ko poraibo. Jisu maidake Pitorni nokdangko jokataha aro maidakgipa gisikni skianiko ia kamoniko skie ra∙na gita man∙gen?`

Gilja noko mairongpilgipa bewalo dangdike on∙ani ja∙man, Jisu Uni bang∙gijagipa sninggiparang baksa (Pitor, Andrew, Jakob aro Johan), Pitorni nokona re∙baaha, ian Sabbath salo ripengni noko neng∙take, bak-rengsi ong∙e cha∙aniko cha∙na re∙baahachim.

Indiba ia biapo maibana gisik on∙na nangani gipatako man∙aha: Pitorni niotang saako man∙aha aro indake ua salrangode, na∙a namatako man∙naba donga ba sigenchim. Saani gimin uamang Jisuna aganaha, aro Ua Pitorni niotangko jako rim∙e salchroaha. Ua rang∙san uamangni nanganirangna dangdike on∙aha. Jisuchi jokatako aro an∙sengatako man∙giparangni sakgipinrangna dangdike on∙aniara mairongpilgipa dakmesokani ong∙aha!

Markni nama katta jolgimikon saa man∙enggipa mandeko Jisuni dangtape an∙sengatani gimin ong∙a (Mark 1:41; Mark 5:41), gipin changrangode dangtapaniko janapani dongtaija (Mark 2:1-12, Mark 3:1-6, Mark 5:7-13).

Ua salo Jisu dangdike on∙ani kamko matchotjaha. Sal napani ja∙mano bang∙a manderang Pitorni nokona an∙sengatako man∙na re∙bachimongaha, ian ua salo gilja noko ong∙aobostako knaanichi ong∙aha ine nikatna man∙a. Nama Kattako segipa, poraigiparangna manderangni ja∙manchake re∙baani a∙selko janapjaha maina Sabbathni somoiko poraigiparang ma∙sichina ua nangnikaha. Markni seanirangko poraigiparangara Sabbath manigiparang ine nambee janapaha.

Songjinmani pilak manderangan ua attamo do∙gacholona chimmongbaaha ine Mark agana (Mark 1:33). Ua manderangko dakchakna Jisu adita somoirangko ra∙aha ine nikatna man∙a.

“Kontani kontarangna uamangona re∙bagiparang re∙badapdapaha aro an∙sengatako man∙giparanga an∙sengatako man∙mano re∙angpilachim; maina salgipino indake An∙sengtagipako an∙tangtangni songo man∙taigenma man∙taijawa uko uamanga u∙ijachim. Kapernaumo mamung saloba indake dakako nikkujachim. Pilakchin kusi ong∙e a∙bokani aro jokatako man∙e inchroani ku∙rangrangsa gapaiahachim. Jokatgipara manderangni indake ku∙si ong∙anina namen kusi ong∙skabeachim. Ua An∙tangona re∙bagipa duk aro saknaenggiparangko nikaha aro Ua uamangna ka∙sachakaha; aro jensalo uamangko an∙sengatna aro kusi ong∙atna man∙aha, unon Ua An∙tangni an∙sengatanina namen katchabeaha.

“Ua bon∙chotgipa sagipako an∙sengatkujana kingking kam ka∙aniko dondikjaha. Pilak manderangni re∙angtokmanahaon, namen waltingbeahachim aro unosa Simonni nokara jripjrip dakaiahachim. Salo jakchakpilgija kam ka∙ani ja∙mano, Jisu neng∙takna skaaha. Indiba pringwalni, walengpition, songjinmani manderangni tusitokengon, Ua sal nana skang chakatenba, sikdikdik dakgipa biaprangona saksan re∙angaha”—Ellen G. White, _The Desire of Ages_, jak 259.