---
title:  Na∙a Srik Srik Maikoba Donnuna Man∙genma?
date:   11/07/2024
---

`Mark 1:40–45 ko poraibo. Iara Jisuni gimin maiko skiaha aro Uara kangal cholgrigiparangna maiko dakaha?`

Iano konchi sabisiko talatani aro Niam Gitcham jolgimiko aganani gita da∙alo Hansen-ni sabisi inesan aganaijaha. Sastroni katta gita nambate pe∙anio “kenbegnigipa an∙gilni sabisi” ine pe∙genchim aro gipin an∙gilni gita saanikoba man∙chapna man∙achim. Hansen sabisi Ancient Near East-ona gittamgipa ritcha bilsirango sokbaaha (David P. Wright and Richard N. Jones, “Leprosy,”The Anchor Bible Dictionary, vol. 4 [New York: Doubleday, 1992], pp. 277–282). Indake, konchi man∙gipa iano aganani gita Hansen sabisiko man∙gipa ong∙na man∙a, aro namgijaona sokana agre mande maidakgipa sabisiko man∙a, an∙ching name aganna man∙ja.

Konchi man∙gipa Jisuo Uni an∙sengatna amanio bebera∙e pakwataha. Levi. 13 o janapa gita, konchi man∙gipa toromni gita rongtalgijagipa ong∙a aro sakgipinrangoni dingtange dongna nangachim (Levi. 13:45, 46).

Indioba Jisu ka∙sachake ua mandeko dangtapaha. “Unon ka∙sachake Ua jak snile uko dangtape aganaha, Anga namnika; rongtalbo” (Mark 1:41). Ia kamara Jisuko attamona kingking marang gnang ong∙atgenchim, aro toromni gita rongtalatnade Ua auna nanggenchim (Levi.13–15). Indiba sagipa mandeko Jisuni dangtape konchi saaniko namatani gimin Mark rongtale mesokaha. Indake Jisu mandeko dangtape marang nangjaha.

Levi. 14 o Moseni ge∙etani gita, boli on∙china Jisu ge∙eta gnang mandeko kamalona watataha. Markni Nama Katta jolgimikon Jisu Moseni skianina chakpae chadengaha (Mark 7:10; Mark 10:3, 4; Mark 12:26, 29–31). Ia bebera∙ani, toromni dilgiparangmung namen dingtanggrika, jemangan Mark 7, 10 aro 12 rango Moseni miksonganiko bilgriatahachim. Mark 1:44 o Jisuni mandeko jripatani gimin iarango nambee talataha. Uni an∙sengatna man∙aniko Jisuni aganna skatani dongode, kamalrangni Jisuni kosako namgija miksonganiko dingtangatgenchim.

Indiba rongtalatako man∙gipa mande iako ma∙sijaha aro Jisuni ge∙etaniko manigijanichi ua kattako apale gipataha aro dangdike on∙na Jisuni jakgitele songjinmao napanina neng∙nikaniko ra∙baaha.

`Jegitaba an∙chingni miksonganirang namgipa ong∙genchimoba, nama kattako gipatanio man∙dikatjana gita an∙ching maidake simsakna nanga?`