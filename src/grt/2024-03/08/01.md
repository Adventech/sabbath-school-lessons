---
title:  'Sninggiparangna Skie On∙a: Bak II'
date:   17/08/2024
---

### Ia Antini Lessonna Poraiani
Mark 10:1–12; Mark 10:13–16; Mark 10:17–31; Mark 10:32–45; Mark 10:46–52.

> <p>Mingani Pod</p>
> “Maina Mandeni Depante dangdike on∙ako man∙na re∙baja. Indiba dangdike on∙na, aro bang∙ani pal an∙tang janggiko piokani ine on∙na re∙baaha” (Mark 10:45).

Ia antio, an∙ching Mark 10 ko poraigen. Ia odhaio, Jisu An∙tangko ja∙rikgiparangna Uni chisol sako signini gimin skie on∙aniko matchotaha. Ia odhai adhagrikde sninggiparangni gimin agana. Gipin odhaini adha bakara Jisuni sninggiparangna namen nangchongmotgipa skie ra∙ani ong∙skaa. An∙ching ia skie ra∙anirangko Jisuni manderang baksa grongaoniko skie ra∙a. Pharisirang, Jihudi toromni dil∙giparangara re∙bae jikse galgrikani gimin Jisu baksa jera ra∙grikaha. Ma∙a paarang an∙tangtangni bi∙sarangna pattianiko on∙china ine detangtangko Jisuona rimbaaha. Saksa man∙e cha∙gipa mande jringjrotni janggini gimin Jisuo sing∙aha. Saksa mikkana mandeara an∙tangko an∙sengatchina Jisuo bi∙aha.

Mark odhai 10 ara Jisuko ja∙rikani bidingo skie ra∙na nangchongmotgipa lesson ong∙a aro salantio an∙chingni janggi tanganio an∙ching maiko dakna nanga uko u∙iata. Mark bia ka∙ani, bi∙sarangni, tangka-paisani aro Jisuko ja∙rikanio man∙gnigipa boksisrangni giminba agana. Jisu sakgipin mikkana mandekoba an∙sengataha (Mark 10:46–52 ko Mark 8:22–26 baksa tosusagrikbo). Markni ki∙tapo an∙chingna Jisuko ja∙rikanio namgipa toe agananirangkoba an∙chingna toe agana aro an∙chingni Uko ja∙rikanio banona dilanga ukoba an∙chingna skie on∙a (Mark 10:17-45).

Ia skie ra∙anirangara sninggiparangko Jisuni nambatgipa sninggiparang ong∙na dakchakaha. Ia skie ra∙anirangara bilsi 2000 na skang donggipa sninggiparangnasan ong∙aija. Indiba ia skie ra∙anirangara da∙alo an∙chingnaba ong∙enga.