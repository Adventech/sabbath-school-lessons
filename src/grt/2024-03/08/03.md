---
title:  Jisu Aro Bi∙sarang
date:   19/08/2024
---

`Je ma∙a-paarangan uamangni bi∙sarangko Jisuona rimbaachim, uamangna Ua maiko dakaha? Mark 10:13–16 rangko poraibo.`

Jisuni somoio, manderang bisarangko man∙nade ska. Indiba bi∙sarang badiaba be∙enni bakrang chu∙onggija ba ong∙sie atchiode, ma∙a-paarang indake atchigipa bi∙sarangko rongbrakrango sichina ba chibimarango sripe sichina goe galrongachim. Manderang me∙chikrangko man∙ana bate me∙asarangko man∙na sikbatachim. Basakobade ma∙a-paarang, me∙chik bi∙sarangkode sichina ine sal ding∙ao ba mikka wao sichina ine gale donangrongachim. Ua somoirango, sa∙obarang indake gale donganggipa bi∙sarangko man∙ode uamangko aldu mitange dal∙ate, dalahaon uamangko nokkolna palskaachim. Uni gimin, jensalo manderang bi∙sarangko man∙na skoba dal∙giminrang pangnan bisarangna ka∙sae simsakani komiachim. Manderangni bi∙sarangko jakkalengon nokkolrangko gitan jakkalachim (Gal. 4:1, 2).

Mark 9 o janapgipa salgini songnokko man∙na gita ka∙donganio aro bebera∙anio bisa chongiparang gita ong∙na nanggen ine Jisuni miksonganiko sninggiparang u∙ijaha (Mark 9:33-37). Da∙o Jisuko ja∙rikgiparang, bi∙satangtangko Jisuona pattianiko man∙na rimbagipa manderangko manengaha. Haida ia chongipa kamrangko dake rona gita Jisuo somoi dongja ine uamang chanchiaha.

Sninggiprangni chanchia ong∙jaha. Jisu duk man∙aha. Markni ki∙tapo, Jisu ua somoio adita namgipa chanchianirangko naataha. Uarangoni mingsade jensalo pattianiko man∙na gita Jisuona re∙baenggipa bi∙sarangko dontongatanian ong∙achim. Ia skie ra∙anian Jisuni bi∙sarangna simsakania namen nangchongmotgipa ong∙a ine an∙chingna skia.

Angona re∙baenggipa bi∙sarangko dontongatna nangja ine Jisu sninggiparangko mol∙molaha. Maina salgini songnokara bi∙sa chongiparangnin ong∙a ine Jisu aganaha. Ma∙a-paani ka∙saaniko man∙mitingo bi∙sani cholonara maidake ong∙achim, uandaken ua apsan bebera∙ani aro ka∙dongani gitan Isolni songnokko ra∙chakna nanga.

“Nang∙ni cholon-bewalrangchi Jisuko, manderangna ong∙gija dake mesoknabe. Na∙simangni rongtalgijagipa gisikchi chanchie chongipa bi∙sarangni Angona re∙bagniko beng∙nabe. Na∙simang salgini songnoko dongode salgiara baditan namgipa biap ong∙genchim ine chanchina uamangna on∙bo. Bi∙sarangni ma∙sina amgijagipa maiba toromni gita agananirangko gelbo. Na∙simangni chadambe ong∙engmitingon Isolko ra∙chakaniko Ua nangnika ine uamangna mesoke on∙bo. Kristian ong∙e torom ra∙anian kusini ong∙a ine uamangna mesoke on∙bo. Jisuona re∙baanio pilakni gitan kusini bon∙changja ine uamang nang∙ni janggi tangaoniko nike skie ra∙china.”—Ellen G. White, The Ministry of Healing, jak 43, 44.

`Nang∙ni wilwilao donggipa bi∙sarangna Jisuni cholonko maikai nambate mesokna man∙gen? Na∙a maikai uamangna Uni ka∙saaniko mesokna man∙gen?`