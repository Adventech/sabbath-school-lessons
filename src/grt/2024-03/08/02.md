---
title:  Bia Ka∙anina Isolni Miksongani
date:   18/08/2024
---

`Dolsa Jihudi toromko dilgiparang maidakgipa sing∙anirangchi Jisuko rim∙na jotton ka∙aha? Ua ja∙gaoni Jisu maikai naljokaha? Uni aganchakanirangara an∙chingna mai skianiko on∙a? Nang∙ni aganchakanina Mark 10:1–12; Aba. 1:27; aro Aba. 2:24 rangko poraibo.`

Mark 10:1–12 o indake agana, mande an∙tangni jikko galmalama ine Pharisirang Jisuo sing∙aha. Galgriknade man∙aigen ine Pharisirang chanchiahachim. Indiba ia galgrikna man∙ani a∙selko uamang ra∙chakna man∙jaha. Dolsa Pharisirangara Shammai skuloni ong∙a. Ia dolrangara jikse galgrikaniko namen rake beng∙gipa dol ong∙achim. Me∙asa mangmangsa jikko jalna man∙a ine Shemmai skulo skiani gnangchim aro uaba gelna amgijagipa a∙selrangni giminsa ong∙achim: (1) Jikgipa bi∙sa ba∙jaode uko galna man∙a (2) Segipani nangnikani gita simsakani dongjaode jikko galna man∙a (3) Ua una ka∙sajaode jikko galna man∙a, ba (4) Ua segipako togiode jikko galna man∙a. Indiba Hillel skulo skiani gitade je a∙selni giminba jikse galgrikna man∙a.

Uni gimin, Pharisirang a∙gitalrang ong∙e ia jik-se galgrikani gimin Jisuo sing∙engon uamang an∙tangtang jekon dakenga aro skienga uko ong∙nikesa uamang iani gimin sing∙aha. Indiba ia Pharisirangde namen tol∙naprakgipa ong∙achim. Uamangni iako sing∙aniara ja∙ga saa gitasa ong∙achim. Jisu uamangna ong∙gijako aganchakode, Ua, Herod Antipas baksa nangtinggrikgenchim. Herod Antipasara Jordan chibimani salaram jolko sason ka∙gipa ong∙achim, aro ua biapara ua somoio Jisuni donggipa biapan ong∙achim. Antipasan∙tangni jikgipako gale Herodiasko bia ka∙aha, uara uni adatangni jikgipa ong∙achim. Johan Napbolatgipa adatangni jikgipako kimode pap ong∙a ine ua Herodna aganahani gimin Herod, Johan Napbolatgipani skoko sotna ge∙etaha (Mati 14:1–12 rangko poraibo).

Jisu ua sing∙anina sing∙anichin aganchakaha. Jik-se galgrikani gimin Mose maiko aganaha ine Ua, Pharisirango sing∙aha. Deut. 24:1-4 o Moseni agangipani gimin Pharisirang indake aganaha. Ia podrangode jik-se galgrikani ja∙mano bia ka∙taiani gimin agana. Ia ong∙a obostarangara Moseni somoio Israelrango indake jiktangtangko galgrikanirang ong∙engachim. Deut. 24 o janapgimin niamrang me∙chikrangni bia ka∙e donganiko mangrake ripingna dakchaka. Indiba Jisuni somoiode Hillel skulni memborrang ia niamrangko olgroke ra∙skae ortogri je a∙selnaba jik-se galgriknasa jakkalskaaha. Ua niamde jikko naljoke rakkina nanga inesa miksongachim indiba ua niamko jikko galnasa altue jakkalskaaha.

Jisu, Pharisirang baksa Deut. 24 ni gimin jegrikna jotton ka∙jaha. Pap napna skang Isolni bia ka∙na tarisamsoaniko Jisu agane on∙aha (Aba. 1 aro 2). Chengon Isol me∙a ro me∙chikko ong∙ataha ine Jisu aganaha (Aba. 1:27). Unikode Jisu Aba. 2:24 o Sastroni bebe ong∙ani gimin aganaha. Mande an∙tangni paako aro ma∙ako wate jiktang baksa dongrimgen. Sakgnian be∙eno, chanchiao aro gisiko apsan ong∙gen. Uni gimin, Isol jeko nangrimataha uko mande ekgrikatjachina ine Jisu skiaha.