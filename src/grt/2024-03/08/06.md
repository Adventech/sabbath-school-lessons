---
title:  Nang∙na Angni Mai Dakako Na∙a Nangnika?
date:   22/08/2024
---

`Mark 10:46–52 rangko poraibo. Jensalo Jisuni mikkana Bartimaeusona sepangbate re∙baon uara maiko dakaha?`

Da∙alona kingkingba Markni ki∙tapo, Jisuara sawa ong∙achim aro Uni aiao inmanani kamrangko ka∙aniko gimin gipin manderangna aganjachina ine Jisu sakantinan ong∙nasipile agana. Mark 10:46–52 ni golpoo, mikkana Bartimaeusni chrike Jisuko okamatani somoio, Uara Jerikoko wate re∙angna am∙engahachim. Bartimaeusara saksa sorok sambarango donge bi∙amgipa ong∙achim. “Aro ua Nazarethoni Jisu ine knaoa, ua gambe∙e agana abachenge inaha, O, Daudni Depante Jisu, angna ka∙sachakbo!” (Mark 10:47).

“Unon bang∙en uko jrip jrip dongchina indataha; indiba ua batesa gambee aganaha, O, Daudni Depante angna ka∙sachakbo!” (Mark 10:48). Bartimaeusni kattarangan, Jisuko Jokatgipa ine uni bebera∙aniko mesoka. Uni kattarangan Jisu uko an∙sengatna ama ine ka∙dongchakaniko mesoka. Jisuni a∙gilsako dongmiting somoio, Daudni Depante ine bimung mingani ortoara, Jihudirangna minggni miksongani donga. (1) Daudni Depanteara pilak Israelrangni kosako raja ong∙e Daudni singhasono asonggen (Isa. 11 ko; Jer. 23:5, 6; Jer. 33:15; Eze. 34:23, 24; Eze. 37:24; Mika 5:2–4; Zek. 3:8; Zek. 6:12; iarang baksa tosusagrikbo). (2) Daudni Depanteara an∙sengatgipa aro namgijaoniko jokatna amgipa ine uamang bebe ra∙achim. Exorcist, ian manderangoniko namgijagipa gisiko ra∙gale galna man∙gipa mande ong∙achim.

Jisu re∙aniko dongdikaha. Ua Bartimaeusko Uona re∙bachina gita uko okamchina manderangna aganaha. Bartimaeus Jisuona re∙bahaon, ua, uni chola kotko goataha. Ia indake uni dakani kaman Bartimaeusni gimin maiba nangchongmotgipa kamko an∙chingna skia. Jisuni a∙gilsako dongmiting somoio manderang mikkanarangni gimin maidake chanchiachim, uko an∙ching u∙ichengna nanggen. Uni ja∙manosa anching Bartimaeusni chola kotni gimin nambate skie ra∙na man∙gen. Jisuni chasongo, segrirang, magri-pagrirang, aro mikkanarang, uamangde nangchongmotgiparang ong∙ja ine manderang chanchia. Ia dolni manderangde bang∙batan kangalrang aro dakchakaniko nangenggiparang ong∙achim. Uamangni janggi tanganio ken∙gnirang dongachim. Uamang cha∙anina somoi antian bi∙amna nangachim. Uamang ding∙gipa gana-chinanirangna tangka-paisa dongjachim. Uni gimin chola kot-ara uamangna nangchongmotgipa ong∙achim. Jensalo Bartimaeus uni kotko oke uko janggilchi galaton, uni bebera∙ani gita Jisu uko an∙sengatgen ine uan mesokani ong∙a.

Jisu Bartimaeusko ka∙a be∙atjaha. Markni ki∙tapo serikani gita jemangan dakchakaniko man∙na re∙baachim, pangnan dakchakaniko man∙a. Jisu, Bartimaeusna maiko nanga ine sing∙aha. Angna nikaniko on∙bo ine mikkana mande Jisuna aganaha. Ua somoichachaon Jisu uko an∙sengataha. Ua mikkanagipa mande Jisuko ramao ja∙rikangaha. Ua, uni janggi tanganio mikkron nikaniko man∙e Jisuko ja∙rikaha ine an∙chingna ia golpoo mesoka. Indake an∙chingba Uni re∙dila gita Jisuko ja∙rikna nanga.