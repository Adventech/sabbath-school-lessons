---
title:  Jokna Gita Anga Maiko Dakna Nanggen?
date:   20/08/2024
---

`Mark 10:17–31 rangko poraibo. Bebera∙ani aro Jisuko ja∙rikani gimin ia odhai podrangara an∙chingna kangal aro man∙e cha∙gipa dolgnina mai skie ra∙aniko on∙a?`

Ia Mark 10:17–31 rango janapgipa golponi mande Jisuona re∙baaha. Ua mande Jisuko badita mandera∙a uko mesokaha. Ua mande Uona katange, Uni mikkango ja∙sku dipanaha aro mingsa nangchongmotgipa sing∙aniko sing∙aha: “Jringjrotni janggiko man∙na gita anga maiko dakna nanggen?” Jisu, una dokgipa ge∙etani bon∙kamgipa bakko aganaha. Unon ua mande, anga ia ge∙etani pilakkon angni chadambeoni intaltal manienga ine aganchakaha.

Niam Gitalo, Mark mangmangsan Jisuni ua mandena ka∙saaniko janapaha. Ua mandeni ka∙tongo mai dongchongmotachim, uko u∙ina gita Jisu una dake nianiko on∙aha. Jisu ua mandeni pilak gamrangko palchengchina aro uni ja∙mano Uko ja∙rikna aganaha. Jisuni ia kattarangko aganon ua mande namen duk man∙aha. Ua mande Jisuoni an∙pile wate re∙angaha maina ua gam gnanggipa mande ong∙achim. Bebeko agangenchimode ua mandeara Isolni niamrangko manigipa ong∙jachim. Ua skanggipa niamko pe∙aha. Ua, uni janggi tanganio Isolna bate maikobasa dal∙nikbataha. Ua mandeni man∙e cha∙anian uni isol ong∙ahachim.

Man∙e cha∙aniara an∙chingko Isolko jegalna gita mingsa dakmajoani ong∙a ine Jisu talate on∙aha. Man∙e cha∙gipa manderang salgini songnoko napna gita namen neng∙nikani ong∙a ine Jisu aganaha.

Sninggiparang Jisuni kattarangna aiao inmanaha. Indide sawarangsa jokatako man∙gen ine sninggiparang aiao inmanaha? “Jisu uamangko nie aganaha, ‘Manderangnade ian ong∙na amgijani ong∙a, indiba Isolnade indake ong∙ja, maina Isolna pilakan amani ong∙a’ ” (Mark 10:27).

Mark 10:27, ian namgipa pod ong∙a. Ia odhai podo namen nangchongmotgipa Sastroni bebe ong∙ani donga: nang∙ni salgiona sokanganide nang∙ni a∙sel ine aganna man∙jawa. Jokna gita na∙a Isolni ka∙sachakaniko nanga. Ian aiao inmangipa ong∙chongmota. Ia podara golpoko bon∙atna bilgnanggipa ong∙a ine an∙ching chanchinaba donga. Indiba golpo iano bon∙kuja. Pitor indake agana je, ua aro uni ripengrang pilakko watgale Jisuko ja∙rikaha. An∙chingni Uko ja∙rikna gita jekoba wate re∙baanio, da∙o aro mikkangchiba, an∙chingni salgio man∙gni baksa mamung dakeba tosusana man∙jawa ine Jisu agana. Ia golpo an∙chingna mingsa nangchongmotgipa skie ra∙aniko skie on∙a: Jisuni sichakani mangmangsan an∙chingni pilak namgijanirangko gimaatna man∙a. Jisuni ka∙sachakani, Uni siaoni chakatpilani, aro Uni janggi tangani mangmangsan Uni niamrangko manina gita an∙chingna bilko on∙a.

`Rom. 6:1–11 rangko poraibo. Ia podrango Isolni ka∙sachakaniko maikai an∙chingni janggi tanganio mesoka? An∙chingni namgijaniko aro papko Isolni ka∙sachakaniara maikai gimaata? Isolni ka∙sachakaniara an∙chingko makai Una gitalgipa manderang ong∙ata?`