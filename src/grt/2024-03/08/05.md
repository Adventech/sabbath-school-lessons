---
title:  Anga Je Ringaniko Ringa Uko Na∙simang Ringna Amama?
date:   21/08/2024
---

`Mark 10:32–45 rangko poraibo. Ia podrango Jisuni sninggiparang ia a∙gilsako Jisuni kamko u∙ija ine maikai mesoka aro Uko ja∙rika inani miksongania maia?`

Jisu, Uni songreanio Jerusalemni sepangona sokangaha. Jerusalemo Una mai ong∙gen uko Ua Uni sninggiparangna ramao aganaha. Jisu Uni signini sepangani aro chakatpilani ba sigiminoni chakatpilani gimin aganaha. Indiba Jisuni sninggiparang ua kattarangko knachakjaha aro bebera∙jaha. Jensalo na∙a maikoba agananiko knachakna sikjaode, na∙a uko altuen jegalnaba man∙aia, ong∙bebeama?

Jakob aro Johanba Uni agananirangko knachakjani a∙selsa Uni namnikako man∙na gita Jisuona re∙bae ia sing∙aniko sing∙aha. Jisu uamango bang∙bata taldapatanirangko on∙china sing∙aha. Jensalo Jisu Raja ong∙ahaon, uamang sakgnian Jisuni jakrao saksa aro jakasichi saksa asongna ska ine Jakob aro Johan aganchakaha.

Jakob aro Johannni gisiko miksonge Uo sing∙aniko Jisu uamangna ma∙siataniko on∙na skaaha. Uni gimin, uamangna indake aganaha, Anga je ringaniko ringa, uko na∙simang ringna ama ma? Jisu Gethsemani bario aro chisolo dukko chakna nanggen (Mark 14:36 baksa tosusagrikbo). Jisu napbolahaon chiningni gopramo gopako man∙a gita apsandake Jisu sina aro gopramo gopako man∙na nanggen (Mark 15:33–47, Mark 1).

Indiba Jakob aro Johan, Jisu maiko aganengachim, uko u∙ijaha. Uamang Jisuna indake aganaha, oe, Uni saknaa gitan uamang saknana nanggen ine aganchakaha. Na∙simang Una saknana nanggen ine Jisu uamangna aganaha. Sninggipa sak chignini gisepo Jakoban uni bebera∙ani a∙sel skanggipa so∙otchengako man∙aha (Wat. 12:2). Jisuni pilak sninggiprangni gisepo Johanan ru∙utbate janggi tangbatgipa ong∙aha. Ua Patmos chichangona janggi tangna gita watatako man∙aha (Para. 1:9).Uni songnoko sawa Jisuni sambao asonggen ukode Isolsa basegen ine Jisu aganaha.

Jakob aro Johanni ia kattarangko Jisuo sing∙aniko knaon gipin sninggiparangara maiko chanchienggenchim? Uamang Jakob aro Johanko ka∙onangaha (Mark 10:41).

Indake Jisu Uni sninggiparangna mingsa nangchongmotgipa skianiko on∙aha. Jihudi ong∙gijagipa dil∙giparang bilakrorobae aro man∙e cha∙batbae na∙simangni kosako sason ka∙gen ine Jisu uamangna aganaha. Indiba Isolni songnokode Uni sninggiparang pangnan bilakbatgipa ong∙e gipin manderangna pattianiko ong∙en. Jisuan, Isolni songnokode Raja ong∙a. Raja ong∙e Ua songnokona dilanggen. Ua songnokko man∙na gita Ua an∙chingna mesokaha. Maikai? Jisu an∙chingni paprangna An∙tangni janggiko gamchakaha. Ua kattarangko Uni sninggiparang knana chanchisoani dongjachim.