---
title:  Bilak-mangrakgipa Mande Noroko
date:   15/08/2024
---

`Mark 9:42–50 rangko poraibo. Iano Jisuni skianirang gita ia serikanio maiko iano dondimenga?`

Skanggipa, ia serikaniko niatgenchimode, ian Jisuni am∙kolame skianirangko mamungba nangrima gri aro orto gri aro damsan ra∙chimongaha dake nikaia. Indiomangba, uko gisiko nangbate niatgenchimode, ia minganti skianirangan skanggipa skianirang baksa nangrimani gnang. Ua serikanio minggittam nangchongmotgipa skianiko man∙chape mingsani ja∙mano mingsa dake papni namgijako wa∙al aro kari baksa agana.

Skanggipa skianiara “chongipa bi∙sako” gitalgipa bebera∙giparangna toe skiani ong∙a. Skigiparang aro dilgiparangara Isolni songjinmao dingtangmancha napgitalrangko simsakna kam on∙giminrang ong∙a, aro ian Niam Gitchamni somoio bilgribatgiparangko simsakna dongimin ong∙a uamangara segrirang, magri-pagrirang, aro a∙songgipinoni re∙bagiparang ong∙a. “Chongipa bi∙sarangko” papo ga∙akatana bate sagalo sripe sian una nambata ine aganon Jisu donnumitape aganaha.

“Pap ka∙ani” gimin skion Ua iani gimin ru∙uten skiaha. Minggni neng∙nikatanirangko poraigipa mikkang chakna nangaha. Skanggipao, Jisuara iano Uni skianio manderangko jako ba ja∙ako den∙sote galchina ba mikkronko ote galchina aganbebeengama? Gnigipao, Uara iano norokni wa∙alara jringjrotna kame donggen ine aganengama? Skanggipa sing∙anina aganchakanide indake dakchinade ge∙etja, Jisu iano nangchongmotgipa be∙enni bakrangko nosto ka∙anikode skijaenga indiba Jihudirangni jegalani giminsa aganenga (Deut.14:1 ; 1 Raja 18:27, 28). Gitel iano indine aganachi Uni miksonganiko mangrakatna jakkalenga. Jakko, ja∙ako ba mikronko gimaataniara namen chakna amgijani ong∙a, indide rasonggrigiparangna bateba Kristianrangna baditan papko ka∙na kenani ongj∙ama!

Gnigipa sing∙anina aganchakaniba jechake agananian ong∙aigen, Jisu iano norokni wa∙alara jringjrotna kamkame donggen ine skijaenga. An∙ching iako maidake u∙ia? Skanggipao, ua serikanio adita ka∙dingataniba donga ine nika. Manderangni mikron rongsa gnange, ba ja∙a ba jak samprak gnange salgini songnokona napanganiko chanchiate nibo. Aro be∙en bimang chu∙gimik gnange norokona ga∙akgipa manderangkoba chanchiate nibo. Iana agreba maiba gipin rama dongkugenchima? An∙seng-baljoke donggipa mande norokoma? Ian ka∙dingnapani ong∙a. Indakgipa nangchongmotgipa katta bichongni gimin skie ra∙engon ka∙dingataniba dongode, Jisuko iade katta aganbedeaha ine chanchiataona dilanggen. Jak, ja∙ako ba mikronko gimaatana baten papni giminde namen dingchike ra∙na nanga.

Norok jringjrotnan ong∙a gitan, uni bon∙kamaniba jringjrotnan ong∙a, norokni wa∙al an∙tangaride jringjrotna ong∙jawa. “ ‘Maina Isol a∙gilsakna inditan ka∙saaha, Ua An∙tangni saksa kamkam Depantekon on∙jok, maikai Uo bebera∙gipa sakanti gimagija jringjrotni janggiko man∙gen’ ” (Johan 3:16). Jerangan jokatako man∙jaha, uamangko jringjrotnade kamjawa, uni pal uamang jringjrotna gimaatako man∙gnok ian dal∙gipa dingtanggrikani ong∙a!