---
title:  Jisuko Ja∙rikanio An∙chingni Dakna Nanggni
date:   12/08/2024
---

`Mark 8:31–38 rangko poraibo. Kristoko ja∙rikanio gamchatani gimin Jisu an∙chingna maiko skia?`

Sninggiparang uamangni Jisu baksa bakrimna re∙baon uamang neng∙nikanirang gnangsa re∙baaha. Da∙o uamang Uan Jokatgipa ong∙a ine u∙iaha. Markni ki∙tapko poraigipa uan ua ki∙tapni a∙bachenganiko u∙igen (Mark 1:1) aro indakesa sningiparang changa-sapanio skanggipa ong∙aha.

Jensalo Jisu skanggipa sninggiparangko okamahaon, Anga na∙simangko mande rim∙giparang dakgen ine Ua aganaha (Mark 1:17). Uano neng∙nikanirangkode aganjahachim. Indiba da∙o uamang Jisuara sawa chongmot uko uiahaon, Ua, uamangna Uni chu∙gimik kamkode parakaha, chongmotan, Ua bang∙a a∙selrangna jegalako, aro so∙otako man∙na nanggenchim, aro salgittamni ja∙mano chakatatako man∙na nanggenchim.

Ian dukni kobor ong∙a. Pitor, jean Jisuko Jokatgipa ine parakatgipaba, Uko jegale aro manenge kragijagipa kattarangko aganaha. Ia pilakkon Jisu donmitape aganasoahachim, indiba da∙o Nama Kattako segipa Jisuni kattarangko indake agana, aro ua kattarangko Pitor uamangoniko knaahaon ua dongtogija ong∙aha. Pitorko Ua Satan ine aganaha aro uko Uni mikkangoni katangchina aganaha, maina indake chanchianirangde Isolni skani ong∙jachim.

“Pitorni kattarangara Jisuni dal∙gipa dake nianio Una dakchakaniko aro ka∙dimeaniko on∙na amgijagipa kattade ong∙jachim. Uamang Isolni miksongani baksa nitoe bakrimjaha aro gimagimin a∙gilsakna ka∙sachakjaha, ba Jisuni re∙bae sichakaniko aro Uni dake mesokanirangko rachakjaha.”—Ellen G. White, _The Desire of Ages_, jak 415.

Jisuni sninggiparangkoa Uni miksonganiko chu∙sokatchina gita chisolko ra∙e Uko ja∙rikchinasa okamaha. Chisolo datkapanian namen namjabatgipa sasti ong∙achim, aro ia namgijagipa mande ra∙gijani aro ka∙saninggija dake mandeko so∙ote galaniara Romrango dongachim. Sakantian chisolo sianikode gelna skachim. Uni gimin, indide an∙ching an∙tangtangko Jisuna on∙kangoba maina chisolko ra∙e sigen?

Jisu sninggipa ong∙ani gamchatanikosan talate on∙aijaha indiba uni gamchatanikoba talate on∙aha. Kristian bebera∙aniko talate on∙anio, ua ramako man∙na jotton ka∙anio saobade janggiko gimaata. Minggipin dake aganode, mande a∙gilsak gimikko man∙oba an∙tang janggiko gimaatode namgni dongja. Jim Elliott saksa Isolni kamko ka∙gipa ong∙e October 28, 1949 tariko ua indake aganaha “Gimaatna nanggijagipako man∙na gita an∙tangni rakkina man∙gijagipako on∙gipa mande gisikgri ong∙ja.”

> <p></p>
> “Janggitangna ka∙sagipa uko gimaata; indiba ia a∙gilsako janggitangna ka∙sagijagipa uko jringjrotni janggina rakkia” (Johan 12:25).

`Ia kattarangni ong∙chongmotaniko na∙a chagronge nikahama?`