---
title:  Dal∙batsrabggipa Mandeara Sawa?
date:   14/08/2024
---

`Mark 9:30–41 rangko poraibo. Jisuni gnigipa changna ong∙gniko agansoanio Uni siani aro chakatpilani gisepo mai dingtanggrikani gnang? (Mark 8:31 baksa tosu∙sagrikbo). Aro sninggiparangara, maini a∙sel jegrikaha, aro uamangna Jisu mai talataniko on∙aha?`

Skanggipa changna, ong∙gniko agansoanio, Uko jerangan jegalgen aro Uko so∙otgenchim, uarangko Jisu agansoaha. Gnigipa changna ong∙gniko agansoanio, Jisu, Uko bobilrangna on∙gnini gimin agansoaha. Iarangko aganmiting somio bobilna on∙gnigipa mandekode bimung mingsojaha, indiba ong∙gnirangko talate on∙on uan Judas ong∙a ine iako poraigiparang u∙ia (Mark 3:19). Changsatai Jisu Uko so∙otgnini aro salgittamni salo siaoni chakatpilgen ine agansoaha. Indiba sninggiparangko skanggipa changna mikrakataniko on∙ana bate gisiko nangbregija gita dake nikaha. Ra∙chakna man∙gijagipa koborrangkode gisiko nangtokjaha.

Mark 8:27 o, Jisu Galili sagalni salgrochipak donggipa Kaisaria Philippini sepango dongengachim. Mark 9:30 o Ua Galilijoljol re∙angengachim, aro Mark 9:33 ode Ua Kapernaumona sokangaha. Iani a∙sel Uni songreaniara salgrooni salgipengona re∙anganiko neng∙nikgijan ma∙sina man∙achim, aro sakchigni sninggiparangko kisangchi donbae Ua saksan Kapernaumona napangaha. Nokona napmanahaon, uamangni ramao golpobaenggipani gimin Jisu uamango sing∙e niaha. Unon saksamangba aganchakjaha, aganchakgjijani aselde uamang ia sing∙anina gisiko dongtojaha, pilakan dos gnanggipa bi∙sarang gita ong∙tokaha maina uamangni u∙ianirang pilakan ma∙sisretani ong∙engachim. Uamangni golpogrikenganiara, sawa dal∙batsranggipa ong∙gen, iani giminsa ong∙engachim. Bang∙a manderangan an∙tangtangko bi∙sarang gita on∙ate on∙kangna nangenga, sawa dal∙batsranggipa ong∙gen ine ia sing∙anina sakantian iani gimin maikobade chanchiaha. Indiba Isolni songnokode uamangni chanchiani gitade bikpilaha.

Ia neng∙nikaniko talatna gita Jisu minggni dake talate aganchakaha. Skanggipa, Ua dal∙batsranggipa nangani gimin indake rongtalen uamangna na∙simang nokkol ong∙e kamko ka∙na nangchenggen ine aganaha. Indake Jisu, Uni miksonganiko kamchi talate on∙aha. Indakmitingon bi∙sa saksa sambao cha∙denge knatimengachim. Jisu ua bi∙sako rimbae mande jinmani mikkangona rimbaaha. Ian ua bi∙sanade kenbeani ong∙engachim. Indiba Jisu ua bisako An∙tangni jakpongrango rimaha, aro ong∙enga obostako jripjrip nie dongaha. Na∙simang ia bi∙sa gita ong∙na man∙ode na∙simang Angko man∙aha aro nasimang Uni pagipakoba man∙aha ine Ua skiaha. Indake chongipa bisa gita ong∙jaskal na∙simang Isol baksa nangrimna man∙jawa.

Johan gipinrangni gimin sing∙anirangko sing∙aha, unon Jisu nangchongmotgipa skianiko skiaha, chong∙motan, jemangan an∙chingni kosako bobil dakja, uamang an∙chingnan ong∙a ine skiaha. Kristian ong∙e dakchake on∙aniara, chonbegipa kamrang ong∙oba, uko salgio nikchangja.

`Sastroni gita dal∙gipa ong∙aniara a∙gilsakni gita dal∙gipa ong∙anio maikai bikpila? Nang∙ni miksonanirangko chu∙sokatna gita na∙ara badiako jarikgen?`