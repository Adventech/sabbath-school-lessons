---
title:  'Sninggiparangna Skie On∙a: Bak I'
date:   10/08/2024
---

### Ia Antini Lessonna Poraiani
Mark 8:22–38; Mati. 20:29–34; Johan 12:25; Mark 9:1–50; Malaki 4:5, 6; Luk 9:30, 31.

<p>Mingani Pod</p>
> “Unikoa An∙tang sninggiparang baksa jinmako An∙tangona okame Ua uamangna aganaha, saoba Angni ja∙man re∙bana skode, an∙tangko jechina, aro an∙tang chisolko ripee Ang baksa re∙bapachina” (Mark 8:34).

Markni ki∙tapni skanggipa adha bakde Jisuara sawachim, uko an∙chingna mesoka. Uni bil gnange skiani aro aiao inmananiko dakanirangan, Uan Jokatgipa ong∙a ine an∙chingna ma∙sina dakchaka. Markni ki∙tapni gnigipa bakni a∙bachengao, Uni sninggiparangko jerangan Uko bebe ra∙achim uamangko sing∙aha.

Ua sing∙anina Pitorni aganchakaniko on∙ani ja∙mano, Jisu An∙tangba Jokatgipa ong∙e Una mai ong∙gen uko uamangna a∙selrangko talate on∙aha.

Mark odhai 8 ni bon∙kamgipa bakoni odhai 10 ni bon∙kamaona kingking, Jisu, Una mai ong∙gen uko Uni ja∙rikgiparangna skie on∙aha. Jisu uamangna chisolni gimin aganaha. Indake Ua chisolni gimin dingtangmancha skianiko on∙aha. Ua skianiranga da∙alo an∙chingna nangchongmotgipa skie ra∙ani ong∙enga.

Ia gnigipa Nama Kattani bako dingtang dingtang sakgni mikgri manderangko an∙sengataniko an∙ching nikna man∙a, saksara Mark 8 ni bijangchi jolo aro sakgipinara Mark 10 ni bon∙kamao ong∙a. Ia aiao inmanani kamrangchi ki∙tapko matchotate, maikai sninggipa ong∙na nangachim, Jisuara sawa aro Uara bachi re∙angenga, ian gisikni gita toromi ong∙aniko man∙chapa. Bilsi 2,000 re∙angaha, Uni skianiranga sninggiparangko ra∙biani gita ong∙aha, uni gimin da∙aloba sninggiparang mikkangchake ning∙tua miksonga gnang aro man∙gnina Jisuko ja∙rikgiparang ong∙kuenga.