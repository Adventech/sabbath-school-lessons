---
title:  A∙bri Aro Mande Jinma
date:   13/08/2024
---

`Mark 9:1–13 rangko poraibo. Walsao Pitor, Jakob aro Johan Jisu baksa ong∙engon maiko nikaha?`

Jensalo Pitor, Jakob aro Johanko rime chugipa a∙brini kosakona Ua saksan re∙angahachim, Jisuni Mark 9:1 o agansogimin gita jemangan Uni gnigipa re∙bao Isolni songnokni bilake re∙baako nikjaskal iano chadenggiparangoni mitam siako chatotjawa ine ingipa chu∙sokaha. Uano Ua salgini songnokni rasongko man∙e uamangni mikkango bimang dingtange ong∙aha.

Elija aro Mose salgioni re∙bae Jisu baksa agangrikaha. Uamang Jisuni wate re∙angani gimin golpoengachim ine Luk serikaha aro uara Jerusalemo chu∙sokna bang∙jaengachim (Luk 9:30, 31). Uni gimin Mandeni Depante sigiminrangoni chakatmanaona kingking jeko nikaha uko pilaknaba da∙agan (Mark 9:9 baksa tosusabo). Jisuko chisolsako datkapako nikahaon uan sninggiparangna ka∙dongataniko on∙genchim.

Ua a∙brini kosako chadengengon, ua pringo sakgittam sninggiparang Elijani skanggipa re∙baani gimin Jisuo sing∙aha. Ia mesoksoani gitan Jokatgipani re∙bana skang Elija re∙bataigenma ine chanchichipani gnangchim (Malaki 4:5, 6). Elija re∙bamanaha ine Jisu uamangna aganchakaha,aro uan Johan Napbolatgipana agangimin katta ong∙a. Uamang Johanko so∙otaha gitan Jisuba uamangni jakrangon sina nanggen, indiba Ua salgittamo siaoni chakatpilgen.

Ua rasongarigipa walni ja∙mano, ua nikaniara a∙brini japaode namen jajaani, bilding bildang ong∙e dukni ong∙skaengachim (Mark 9:14–29 ko poraibo). Gipin sak sku sninggiparangde namgija gisikko man∙e saenggipa me∙a bi∙sako an∙sengatna man∙jaengachim. Jensalo Jisu uamangni nikaona re∙bahaon, sakantian Uko nina katbatokaha. Ua me∙a bi∙sako namgijagipa gisikni bilchi rim∙ani golpoara aganna ampilgijagipa ong∙pilahachim. Ua namgija gisikko man∙enggipa me∙a bi∙sako nina gita ru∙uta somoiko ra∙a gita nikha. Ia dake nianirangara duko ga∙akenggipa pagipana neng∙nikaniko on∙aha, “Indiba na∙a maikoba dakna amode indide chingni kosako ka∙sachake chingko dakchakbo” (Mark 9:22).

Jisu jajae donggija uko rang∙sanan chanchianiko parakaha. Gitelni aganchakaniara neng∙nikaniko namatani ong∙aha, “Nangni miksonganiara maia, ‘Na∙a amode bebera∙gipana pilakkon ama’”? (Mark 9:23). Rang∙sanan, salgioni mikka riprapa gita ching∙aha, ia neng∙nikanide uni depanteni mangmangde ong∙ja, indiba uo bebera∙anio neng∙nikaniba donga ine pagipa nikaha. Aro ia bebera∙gijani a∙selan uni depante an∙sengataniko man∙jawachim. Chaktogija duk ong∙enggipa pagipa an∙tangko Jisuna on∙kange aganaha, gisik ra∙na krae angna dakbo, “Anga bebera∙a angni beberagijaniko dakchakbo!” (Mark 9:24). Unon Jisu ua me∙a bi∙sako an∙sengataha.

`Mai dakgipa obostarango ga∙akahaon, saoba, na∙simangoniba indake grapna nangaha, “Anga bebera∙a angni bebera∙gijaniko dakchakbo’”? Iano chagronggiminoniko na∙a maiko skie ra∙aha?`