---
title:  Mandeni Skianirangko Isolni Ge∙etanirang Baksa Tosusaa
date:   04/08/2024
---

`Mark 7:1-13 ko poraibo. Maia gamchatgipa Sastroni bebeko an∙ching ia podrangoniko skie ra∙a?`

Sabbath skulo bi∙sarangni ia podrangko poraianiko nang∙ni gisiko chanchiatbo. Uamang nokchi sokangahaon, uamangni ma∙giparangna indine aganaha je, cha∙na skang uamang uamangni jakrangko jaksuna nangjawaha maina Jisuan indine aganaha! Indiba ia golpoara jo∙ongrang ba an∙seng-baljokani giminde ong∙ja.

Jisuni somoio, bang∙a Jihudirangan ka∙tong rongtale dongani gimin simsaktokachim. Batanggimin somoio, toromni dilgiparang jaksuani gimin niamko dakaha. Dilgiparang sakantikon uamangni jakrangko jaksuchina ge∙etaha jedakode uamang uamangni ka∙tong ning∙o rongtale dongna amgen. Moseni somoiode, kamalrangsan ba toromni dilgiparangsan ia niamko ja∙rikna nangaiachim (Reo. 30:17-21). Indiba Jisuni somoiode, sakantian uko dakna nangchongmotachim. Uni gimin, jensalo Jisuni sninggiparang ia niamko pe∙ahaon, Jihudi dilgiparang Jisuna namnikgijaniko aganaha.

Uamangni matnanganina Jisu Isaiaoniko bilakgipa Sastroni podko ra∙e aganchakaniko on∙aha (Isa. 29:13). Ia podo, Isaia uamang Isolko mandera∙a ineba Uni niamkode manigijagipa Jihudirangko manengaha. Isaia Jihudirangko Isolni ge∙etanirangni palo mandeni dakgipa niamrangko on∙jotaninaba manengaha.

Jihudi dilgiparangna Uni aganchakanio, an∙chingni ma∙a-paarangko mandera∙china Isolni ge∙etanikoba man∙chape Jisu agana (Reo. 20:12). An∙ching an∙chingni ma∙a-paarangko uamangni budepa buchuma ong∙ani somoio simsakna gita nanga. Jisu ia skianiko Isolna on∙aniko on∙na gita on∙gipa toromni niam baksa tosusaa. (“on∙ani” ingipa kattara “Korban” ingipa Greek ku∙sikoni ong∙baa). Toromni dilgiparang manderangko Isolna on∙aniko on∙china agana indiba uko an∙tangna jakkalaiachim. Apsan somoion, toromni dilgiparanga manderangko uamangni ma∙a-paako dakchakna gita jechakatachim jemangan budepa buchuma ong∙aha aro ia on∙aniko nangachim. Na∙a ia niamko ja∙rikgipa saksa chadambeko uni budepa buchuma ong∙gipa ma∙a-paa baksa agangrikaniko chanchiatna man∙genma? Ua chadambe mande indake agangenchim, “Kema ka∙bo, Baba. Anga nang∙ko dakchakna sikbegenchim, indiba angara tangkakon torom nokchina on∙atjok.”

Indakgipa tol∙gipa toromni skianirangko Jisu pe∙e gala. Jihudi dilgiparang uamangni mandeni dakgimin niamrangko Sastroni kosako dona. Uamang uko dakahaon, Isolni kosako pap ka∙aha.

Jaksuani niamara nangchongmotgipa ba Isolni daksamsoani bak ong∙a ine Jisu bebera∙jaha. Jisuni aganchakani an∙chingna indake mesoka je, Ua Isolni niamkosa dal∙bate ra∙a, mandeni niamrangko ong∙ja. (Mark 1:44; Mark 7:10-13; Mark 10:3-8; Mark 12:26, 29-31 iarangkoba poraibo).