---
title:  Rongtalgipa Jakrangma Rongtalgipa Ka∙tong?
date:   05/08/2024
---

`Mark 7:14-19 ko poraibo. Mark 7:15 o Ua sompiako aganon maiko Jisu miksonga?`

Mark 7:14-19 o Jisuni agangipa kattarangko bang∙a manderangan ma∙sisreta. Levirangna 11 o donggipa cha∙ani ringani niamrangko manderang rakkina nangjaha ine Jisuara aganengama? Mondolini memborrang jemangan be∙enko cha∙a uamanga Levirangna 11 o on∙gipa marang grigipa matburungrangkosan mangmang cha∙na nangaia ine skianio Seventh-day Adventistranga gualaniko dakama?

Skanggipao, an∙ching indake gisik ra∙na nanggen je, maini gimin an∙chingara Moseni niamko manina gita nanga, iani gimin Jisuara a∙selrangko agananiko matchotmangmangengachim (Mark 7:6-13). Uni gimin, uani ja∙mano joljol Mosena Isolni on∙gipa cha∙ani ringani niamrangko an∙chinga manina nangjajok ine Ua agangen ine na∙ara chanchibebeama? (Mark 7:14-19). Ong∙chongmotja! Gnigipao, cha∙ani niamrang jekon Jihudi toromni dilgiparang skiahachim, uaranga Niam Gitcham Sastrooni ong∙baja. Indiba Moseni cha∙ani ringani niamde Niam Gitchamoni ong∙a. Gittamgipao, Mark 7:19 ara Jihudi dilgiparangni cha∙ani niamrangko dakgiparanga tol∙e banaigiparangsa inesa aganenga. Ua niamrangoni mingsade indake agana je, Jihudi ong∙gijagipa mandeni dangtapgipa cha∙aniko Jihudi mande dangtapode, ua cha∙aniara Jihudi mandeni ka∙tongko mitchiatgenchim.

`Mandeni ka∙tongko maia mitchiata? Mark 7:20-23 o Jisuni aganchakaniko poraibo.`

Mark 7:19 o, Jisu indine agana je, cha∙aniara ka∙tongona re∙angja. Cha∙aniara okningona napange ki∙gongdamchi re∙ongkata. Indiba Mark 7:21-23 o, pilak namgijarang ka∙tongoni ong∙kata ine Jisu agana. Jisu pilak namgijagipa bewalrangko aro paprangko agana jerangan namgijagipa chanchianirang baksa a∙bachenge namgijagipa kamrangko ong∙ata.

Mark 7:10 o, Jisu Uni namgijagipa dakbewalrangko aro paprangko agananio bongagipa ge∙etaniko pe∙anikoba man∙chape agana. Na∙simang∙ni ma∙a-paarangko mandera∙anian bongagipa ge∙etani ong∙a. Jisuni agangipao Ge∙eta Mingchikkungni gnigipa bakni ge∙eta mingantian gnang. Mark 7:7 o, Jisu olakkigramaiani giminba agana. An∙ching jensalo skanggipa ge∙eta mingbriko pe∙a, an∙chingni olakkianiara olakkigramaiani ong∙a. Uni gimin, Mark 7 o donggipa ia golpoara an∙chingna indake mesoka je, Jisu Isolni niamko gamchate ra∙a.

`Na∙a pilak skianirangko aro bebera∙anirangko tik ong∙e ma∙sinaba gnang. Indiba nang∙ni ka∙tongkoara sawa sason ka∙enga? Isolma? An∙tangma ma Satan?`