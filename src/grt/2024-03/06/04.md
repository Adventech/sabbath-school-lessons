---
title:  Achakrangna Biginchirang
date:   06/08/2024
---

`Mark 7:24-30 ko poraibo. Maia gamchatgipa skie ra∙aniko an∙ching ia golpooniko skie ra∙a?`

Mark 7:24-30 o donggipa golpo adita rakbegipa sing∙anirangkoba nakatata. Uarangoni skanggipara, maini gimin Jisu ia me∙chikko achak baksa toaha?

Mark 7:27 o, bi∙sarangna skanggipa cha∙aniko on∙chengna nanga ine Jisu agana. Uni gimin, bi∙saranga “skanggipa” ong∙ode, indide “gnigipa” dolba dongna nanggen. Jisu dingtangmanchagipa katta “achakrang” ba “chongipa achakrang” ingipakoba jakkala. Ia dingtangmanchagipa kattara achak bi∙sarangko miksongja. Jisuni jakkalgipa “achakrang” ingipa kattara nokningona re∙bana on∙gipa achakrangkosa miksonga. Noko jilgijagipa ramarangni achakrangkode nokningona re∙bana on∙ja. Nokningona re∙bana man∙gipa “achakrang” ni gimin Jisuni jakkalgipa kattara ua me∙chikna ka∙donganiko on∙genchim.

“Unon ua una aganchake inaha, ‘Oe, Gitel, indiba mejni kokkimao achakrang derangni biginchirangoniko cha∙a’ ” (Mark 7:28).

Maikai ia me∙chikara ia ka∙donggipa aganchakaniko on∙aha? Uni demechikna uni ka∙saanian uko ka∙dongatenggnok ine name daken u∙iatna man∙a. Achakrangni gimin Jisuni jakkalgipa kattan una ka∙donganiko on∙aha maina uan uko nokningo donggipa achak baksa apsana ine mesokaha. Ua achakara mejni kokkimao nokni nokgipani ja∙a sambaon ong∙achim. Apsandaken, ua me∙chikara Jisuni ja∙ao tuchikopaha. Uanon, ua uko dakchakchina gita Uo bi∙aha. Ua achakkora nokni a∙palo ga∙akgipa cha∙anikode cha∙na gita on∙achim. Apsandaken, achakna maiko on∙achim uko me∙chikba man∙na gita bi∙aha.

Ua me∙chikni aganchakanian uni bebera∙aniko mesokaha. Noko donggipa uni demechikko an∙sengatchina ua Jisuko nangnikaha. Ia aiao inmangipa kamko ka∙na gita Jisunade rakani ong∙jawa ine ua me∙chik ma∙siachim. Uni giminsa ua me∙chikara ia aiao inmangipa kamko chonbegipa cha∙anini biginchirang baksa toaha. Ua me∙chik indine aganaha je, ia aiao inmangipa kamko ka∙na gita Jisunade altugipa ong∙gen maina Uara namen bilakbegipa ong∙achim. Uni neng∙nikaniara Jisuni bilakani baksa togenchimode chonbegipa biginchi gita apsan ong∙aiachim.

“Jisu ua me∙chikna indake mesokaha je, uara Israelo a∙gitalgipa ong∙jaha. Uara Isolni de aro Uni nokdangni bak ong∙aha. Degipa ong∙e, uara Pagipani Uni dedrangna on∙gipa on∙anirangko man∙pagenchim.”–Ellen G. White, _The Desire of Ages_, jak 401.

`Na∙simangoni dingtanggipa manderangko mitchianiara maini gimin gualani ong∙a? Maini gimin ia mitchianiara Jisuni skiaoni bikpilgipa ong∙a? An∙chingni ka∙tongrangni ia namgijagipa chanchianirangko an∙chingara maikai rongtalatna man∙gen?`