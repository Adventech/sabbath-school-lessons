---
title:  Sre To∙ta Ong∙gipa Mande
date:   07/08/2024
---

`Mark 7:31-37 oniko golpoko poraibo. Jisuona sako rimbaachim? Ia mandena Jisu maiko dakaha?`

Jisu bakrobegipa ramako re∙e Sor aro Sidononi Galiliona re∙bapilaha. Jisu Sor-oni salgrochipak re∙ange Sidon gita re∙angaha. Unikode Ua Galilee Sagalni salgro salaram gita ong∙onangaha. Bon∙kame, Jisu sagal sambaona sokaha. Jisu bakrobegipa ramako re∙e Galiliona re∙bapilaha jedakode Ua Uni sninggiparangna skina gita bang∙bate somoiko ra∙na gita man∙gen.

Ua Galiliona re∙bahaon saoba mande saksako Jisuona rimbaaha. Ua mandeko Jisuona sawa rimbaachim uko Mark an∙chingna aganja. Ua mandeara nagokchim aro uni sre to∙ta ong∙achim.

Jisu ua mandeni nangnikaniko ma∙siaha. Uni gimin, Jisu ua mandeko an∙sengatna gita jinmaoniko rimekangaha. Chasong gitalni manderang ong∙e, an∙ching ua mandeko an∙sengatna gita Jisu maiko dakaha uko dakronggija gita dake chanchinaba gnang. Jisu uni nachil samgnio Uni jaksirangko donaha. Uni ja∙mano, Jisu stue uni sreko dangtapaha. Unikode, Jisu salgichiko nigitoe rang∙spite aganaha. An∙ching golpooniko indake nikaha je, Jisu an∙sengataniko man∙na nanggipa ua mandeni be∙enni bakrangko dangtapaha. Indiba maini gimin Jisuara rang∙spitaha? “Jisu rang∙spitaha maina Uni skianirangko knachakgijagipa pilak manderangni gimin Ua chanchiaha. Jisu rang∙spitaha maina Uko Jokatgipa ine ra∙chakna jechakgipa pilak manderangni gimin Ua chanchiaha.” –Ellen G. White, _The Desire of Ages_, jak 404.

Jisu ua mandeko an∙sengataha. Da∙ode ua mande mamung neng∙nikani grian knana aro nikna gita man∙aha. Jisuni rang∙spitani an∙chingko indake ma∙sina gita dakchaka je, Isolara An∙tangna ari-simako dona. Isol darangni kosakoba An∙tangko draatjawa. Ua an∙chingna jakgitele baseaniko on∙a. Uamang sako manigen uko basena gita sakantian jakgitel ong∙a: Janggini Raja, Jisuko, ma, namgijani raja, Satanko. Ua sikgenchimode Jisu sakantikon Uko knachakatna man∙genchim. Indiba Ua darangkoba Uko Jokatgipa ine ra∙chakatna gita drajawa.

Dakchakaniko man∙na gita Uona re∙bagiparangna Isol maiko dakna man∙a uko an∙chingna ia golpo mesoka. Haida na∙a nang∙ni bebera∙aniko gipin manderangna sualna gita kenengnaba gnang. Nang∙ni bebera∙ani gimin aganna gita nang∙ni sre to∙ta ong∙ani gimin, haida na∙ara Jisuni an∙sengatgipa mande gita apsan dake chanchiengnaba gnang. Ia mandeko Jisuni aiao inmangipa kamchi an∙sengatanian an∙chingna indake ka∙donganiko on∙a je, Uni ka∙saaniko ma∙sina nangenggipa manderangna Uni gimin agane on∙na gita Jisu an∙chingko dakchakna man∙a.

`Sakgipin manderang baksa agangrikna man∙aniko Isol an∙chingna on∙aha. Uko mandera∙na gita an∙chingara maikai ia on∙aniko jakkalenga?`