---
title:  Namgijagipa Pitana Mikrakbo!
date:   08/08/2024
---

`Mark 8:11-13 o Jisu aro Jihudi dilgiparangni gisepo agangrikaniko poraibo. Jisuko duk ong∙atgipa mai kattako dilgiparanga aganaha?`

Ua Isolanchim ine dilgiparangna mesokna gita maini gimin Jisu aiao inmangipa kamko ka∙jaha? Jisu maini gimin jechakaha uko ma∙sina gitade, Mark 3 ni bon∙ao maiko Jisu agana uko an∙ching gisik ra∙na nanggen. Ia odhaini bon∙achibara, Jisu Gisik Rongtalgipani kosako pap ka∙ani gimin agana. Uamang maiko nika ukon manderang bebera∙jaode, indide minggipin aiao inmanani kamba uamangko bebera∙atna man∙jawachim. Bebera∙gijagipa manderangko bebera∙atna gita aiao inmangipa kamrangara chu∙ongja.

`Sninggiparang maiko gualaha? Jisu uamangna mai skie ra∙aniko on∙na nangnikaha? Mark 8:14-21 ko poraibo.`

Jisu Uni sninggiparangko Jihudi toromni dilgiparangni aro Herod rajani “wantina” gisik rakchina mikrakataha. Wantikora nol∙gimin attao uko gangpuatna gita brina. Jisuni agangipa ia “wanti” ara maia? “Wanti” ara skianirangko mesokgipa ong∙a (Mati 16:12 baksa tosusabo).

Indiba Jisu maini gimin aganenga uko sninggiparang ma∙sijaha. Jisuara pita chong∙motko breani gimin aganenga ine uamanga chanchia! Uamangko ma∙siatna gita Jisu uamangko adita sing∙anirangko sing∙aha. Uni kam ka∙na re∙baani miksonganiko Uni sninggiparangni ma∙sijani gimin Jisu duk ong∙aha. U∙igijagipa manderangni gimin Mark 4:10-12 o Ua maiko aganaha uko gisik ra∙na gita Jisuni kattarang an∙chingko dakchaka. Uamangni gualanirangko Uni sninggiparangko ma∙siatna gita Jisu rakgipa kattarangko jakkalaha.

Mark 8:19, 20 o, mande sak 5,000 aro 4, 000 na Uni alani somoio (Mark 8:1-10) pita pe∙tongtongrang badita patchi gitchaachim, uko Jisu Uni sninggiparangko sing∙aha. Ia golpo minggnian sninggiparangna indake skianiko on∙enggnokchim je, Isolni kam ka∙anide an∙chingo badita gnang uano pangchakja. Mark 8:21 o, Jisu bon∙kame sing∙aha: “Unon Ua uamangna aganaha, ‘Na∙simang da∙oba u∙ikujama?’ ” Sninggiparangni Jisu baksa pilakkon nikahaoniko niate nibo. Indide, maini gimin, ia pilakkon chagronge nikahani ja∙manoba, uamangara u∙ikuja?

`Uo aro Uni ka∙saanio bebera∙na gita pilak sakkirangko Isolni an∙chingna on∙giminrangni gimin chanchiatbo. Isol inditan bang∙bee on∙ahaba mo? Indide maini gimin an∙chingoni mitamrangde jajakuenga?`