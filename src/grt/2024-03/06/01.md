---
title:  Ning∙oni Ong∙katgipa
date:   03/08/2024
---

### Ia Antini Lessonna Poraiani
Mark 7:1-13; Mark 7:14-19; Mark 7:24-30; Mark 7:31-37; Mark 8:11-13.

> <p>Mingani Pod</p>
> “Mandeni a∙paloni uni ning∙o nape mandeko marang nangatna amgipa mamungba gri; indiba mandeoni ong∙katgiparangan mandeko marang nangatgipa ong∙a” (Mark 7:15, 16).

Ian antio, an∙ching Mark 7 aro Mark 8 ni tong∙sako poraigen. Mark 7 ni a∙bachengao, Jisu Jihudi toromni dilgiparangko ka∙onangata maina Ua uamangni toromni gita tol∙gipa skianirangko jegalaha. Jisu iarangko da∙alo Kristian janggi tanganina maiba namen gamchatgipako support ka∙aniko mesokenba jegalaha. Uara maia uko an∙ching ia antio skie ra∙gen.

Unikode Jisu sompianiko dakaha. Ia sompianian manderangko chong∙motgipa bebera∙aniko ma∙sina gita dakchakaha.

Iarangni ja∙mano, Jisu Tyre aro Sidonona re∙angaha. Uano Ua me∙chik saksako grongaha jean Mati, Mark, Luk aro Johanni ki∙taprango Jisu baksa jegrike amgipa saksa mangmang mande ong∙a! Uni bebera∙ani gimin uni am∙ako Jisu una on∙aha.

Mark 7 an∙chingna aiao inmangipa kamrangni gimin gamchatgipa skianiko on∙a. Aiao inmangipa kamranga namen aiao inmanbegipa ong∙a. Indiba uarang mangmangde Sastroni bebena ka∙tongrangko on∙na gita chu∙ongja. Israelni toromni dilgiparangko niatbo. Jisuni aiao inmangipa kamranga uamangna maia namgniko ong∙ata? Uamang Jisuko jegalaha.

Mark 8 o, maikai pitara manderangni skianirang aro niamrangko mesokgipa ong∙a, uko an∙ching nigen. Ia antini golporango torom janggi tangani aro olakkiani gimin gamchatgipa skie ra∙anirang gnang.