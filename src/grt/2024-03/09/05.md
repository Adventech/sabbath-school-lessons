---
title:  Isolniko Isolna Aro Mandeniko Mandena
date:   28/08/2024
---

`Mark 12:13–17 ni golpoko poraibo. Ia golpoo mai ong∙engachim? Maia Sastroni bebeni kattako Jisu skia?`

Jihudi toromni dilgiparang Jisuko ja∙gao nangatna jotton ka∙taiaha. Uamang, Uko matnangna man∙na gita a∙selrangko Romko sason ka∙gipaona ba manderangona ra∙angaha. Uni gimin, toromko dilgiparang Jisu baksa kattachi dakgrikna a∙bachengaha. Uamang, Jisuo kajina gamani gimin sing∙aha. Jisuni somoiode kajina gamgijagipakode Rom sorkarini kosako dosi gnanggipa ine chanachim.

Jekon Romni rajana on∙na nanggipako una on∙bo aro jekon Isolna on∙na nanggipako, Una on∙bo ine Jisu uamangna aganchakaha. Ia aganchakanian Jisu ja∙gao nanggnioniko An∙tangko jokataha. Ia aganchakanian an∙chingna nangchongmotgipa skie ra∙na nanggnikoba skie on∙a. An∙ching a∙songko sason ka∙giparangna kajinarangko on∙anichi uamangko mandera∙enga. “Jihudirang Rom sorkarini sasoni aro bilni ningo janggi tangenga ine Jisu uamangna aganprakataha. Uni gimin, uamang sorkarina kajinako gamna nanga. Jena kingking a∙songko sason ka∙giparang an∙chingko Isolni niamko pe∙na gita drakuja dipetde manderang sorkarina dakchakna nangchongmota. A∙songni niamrangni ning∙o manderang tom∙tome aro katta manie janggi tangna nangchongmota. Apsan somoion, manderang Isolnan skanggipa on∙chengnaba nanga.”—Ellen G. White, _The Desire of Ages_, jak 602.

Mark 12:18-27 o, Jihudi toromni dil∙giparang chakatpilani gimin Jisuo sing∙aha. Chakatpilanigimin ine aganon, ian Jisuni gnigipa re∙bapilani somoio Isolni manderangko sigiminrangoniko chakatpilaniko miksonga. Saddusirangara dolsa Jihudi toromko dilgiparang ong∙achim aro uamangara chakatpilaniko bebera∙gijagipa dolrang ong∙achim. Saddusirang, Jisuna adasa sakgittamni saksa me∙chikko kimgipani golpoko aganaha. Moseni niamo indake agana, saoba mande jik kime bi∙sagri siangode, segrigipa me∙chikko uni jonggipa bi∙a ka∙na nangchongmota. Je bi∙sarangkon ua ba∙genchim uamang pilakan ua sianggimin mandeni bi∙sarang ong∙a (Deut. 25:5–10). Indaken ua bi∙sarang sigimin mandeni a∙ako man∙rikachim.

Adasa saksniko kimgipa me∙chikara chakatpilani somoio sani jikgipa ong∙gen ine Saddusirang Jisuo sing∙aha. Jisu uamangni sing∙anina bakgni dake aganchakaha. Skanggipa, Ua sigiminrangoniko Isolni bilchi chakatpilatani gimin aganaha. Indake Ua an∙ching salgio kimani dongjawa ine aganaha. Gnigipa bakara, chakatpilani donggen ine Jisu skiaha. Jisu, Uni skianiko bilakatna gita Reo. 3:1-22 ko aganaha. Ia odhai podrango, Uan Abraham, Ishak, aro Jakobni Isol ong∙a ine aganaha. Ia podrangni miksonganide Abraham, Ishak, aro Jakob, sigiminrangoni chakatpilgen ine Jisu skiaha. Sigimin Abraham, Ishak aro Jakob, Isolan iamangni Isol ong∙ani gimin uamang sie dongchana man∙jawa, aro Uan da∙o sigiminrangniba Isol ong∙a.