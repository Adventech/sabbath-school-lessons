---
title:  Dal∙batsranggipa Ge∙etani
date:   29/08/2024
---

`Mark 12:28–34ko poraibo. Iano saksa niamko u∙igipa aro Jisu baksa ripeng meligipa mai nangchongmotgipa sing∙aniko Jisuo sing∙aha? Jisu una mai aganchakaniko on∙aha?`

Markni ki∙tapo, bang∙bata Jihudi toromko dilgiparangan Jisu baksa jegrika aro Una chakpaaniko on∙jachim. Uni gimin, an∙ching iano ua saksa toromko dilgipani Jisuni aganchakaniko namnikanina aro uni knatimanirangna aiao inmanaha. Jisuko mitchigipa gipin toromko dilgiparangni mikkango ia saksa dilgipa Jisuo ka∙dongbeen sing∙aha. Bebeko agangenchimode ia niamko u∙igipa dilgipanara jripjrip dongon nambatgipa ong∙achim, indiba uni Jisu baksa melienganiko ua saksanaba mamungkoba u∙iatgija dongna sikjaha. Aro ua mande indake dakjaha.

Ua niamko u∙igipa mande ge∙etarangoni badia niam nangchongmotgipa ong∙a ine Jisuo sing∙aha. Jisu, una kakketkon rongtale aganchakaha: Ua Deut. 6:4, 5 o segipa kattarangko una aganaha. Ge∙etarangoni dal∙batgipa niamde, na∙a nang∙ni ka∙tong gimikchi, nang∙ni janggi gimikchi, nang∙ni gisik gimikchi, aro nang∙ni bil gimikchi nang∙ni Isolna ka∙sabo. Ge∙etarangoni mongsonggipa gnigipa bakkoba Jisu ua niamko u∙igipana aganaha: ia somoiode Jisu Levirangoniko ra∙e aganskaaha, uano indake agana, na∙a nang∙ni songsulna an∙tangna gitan ka∙sabo (Levi. 19:18).

Basakobade Isolara maikai indake ka∙sachina ge∙eta ine manderang aiao inmana. Moseni indake seani somoini gimin an∙ching ma∙sina man∙ode, an∙ching Levirangna aro Deuteronomyna ge∙etaniko nambate u∙ina man∙genchim. Niam Gitchamni chasongo, manderang gipin manderang baksa indaken segriken nangrimgrikanirangko dakachim. “Ka∙saa” ingipa kattani miksonganiara ua chasongrangode manderang saksa sakgipin baksa jeko dakna nangoba apsan meli-nangrimesa segrik-jotgrikesa dakachim. Uni gimin, “ka∙saa” ingipa kattani miksonganiara an∙ching an∙chingni kamchi aro cholon-bewalrangchi Isolko mandera∙aniko mesokani ong∙a.

Ua niamko u∙igipa mandeara kakketgipa ong∙achim. Jisu maiko skiaha uko ua ma∙siachim, aro indaken uaba apsankon aganachim. Ia Jihudi dilgipa gipin dilgiparangni mikkango Jisuni kattako knatimako nikon gipin dilgiparangni chanchienganiko an∙chingni gisikrango chanchiatna man∙a! Uamangoni saksaba indake Jisuni kattako knatimna gita ka∙donggipa dongjachim. Na∙a Isolni songnokoni chel∙jaha ine Jisu ua niamko u∙igipa mandena aganaha. Indiba niamko u∙igipa mandeni skanggipa dakna nanggnide Jisu sawa Uko u∙ichengna nanggenchim aro indakesa Uko ja∙rikna nanggenchim.

`An∙ching an∙tangtangna ka∙saa gita, an∙chingara makai Isolna ka∙sana aro an∙chingni noksul songsulrangna ka∙sana man∙gen? Ia minggnina ka∙sana gita chisolara an∙chingna maikai ka∙sana dakchaka?`