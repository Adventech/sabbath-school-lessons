---
title:  Uarangko Dakna Man∙a Ine Nang∙na Sawa Agana?
date:   27/08/2024
---

`Mark 11:27–33 ni golpoko poraibo. Jihudi dilgiparang iano Jisuni gimin maiko aganaha? Jisu uamangna makai aganchakaha?`

Jisuni torom nokko rongtalatani salsani ja∙mano, Jihudi dilgiparang, Jisuko torom nokni a∙palo grongaha. Aro torom nokni a∙palo matburungrangko palgiparangko maina mnisalo rikgalataha ine Jisuo sing∙aha. Ua toromni dilgiparangara Jisuni, uamangna aganchakaniko knachakna sikgiparangde ong∙jachim. Uamang ia sing∙aniko sing∙ani baksasa Jisuko matnangnasa dakengachim. Ua badinggiparangko rikgalatchina gita Isol Angko aganaha ine Jisu uamangna aganchakode, a∙songo mistrini kamko ka∙enggipa mandeo indakgipa bil dongna man∙ja ine uamang agangenchim. Ua An∙tangsa An∙tangan chanchie badinggiparangko rikgalata ine Jisu uamangna aganode, torom dilgiparang Uko gisikgrigipa ine ingenchim.

Jisu uamangni ja∙ga saaniko nikaha. Na∙simang Angni sing∙anina aganchakode Anga na∙simangni sing∙anina aganchakgen ine Jisu uamangna aganchakaha. Johanni Napbolataniara Isolonima, ma mandeoni ine Jisu torom dilgiparango sing∙aha. Ua somoi chachaon, torom dilgiparang an∙tangtangko Jisuni ja∙gao nangaha ine uamang u∙iaha. Johanni napbolataniara Isoloni ong∙a ine toromko dilgiparang aganchakode, “indide na∙simang Johanko maina bebera∙jaha?” ine Jisu uamangna aganskagenchim. Johanni kamde Isoloni ong∙ja ine aganna toromko dilgiparang kenaha. Uamang indake aganchakode, manderang Johanna ka∙saani gimin uamang, torom dilgiparangko ka∙onanggenchim. Chinga uko u∙ija ine toromko dilgiparang tol∙e aganaha. Uni gimin, Jisuba da∙o uamangni sing∙aniko aganchakna jechakaha.

`Mark 12:1–12 ni golpoko poraibo. Toromko dilgiparangni sing∙aniko Jisuni aganchakna jechakani ja∙mano Jisu uamangna maiko aganaha? Ia golpoo Uara maiko miksonga?`

Jisu ia golpoo draka bari, uni nokgipa aro uano kam ka∙giparangni chu∙sokgijani gimin toe aganaha. Ia Jisuni draka bariko toe agangipa golpoara Isaia 5 o agangipa draka barini golpo baksa apsan melia. Isaiani golpoo, Israelrang Isolna ka∙sajaha aro Uko katta manijahani gimin Isol uamangko matnangaha. Jisuni golpoko knagipa sakantian, Isaiani golpo baksa apsan nangrimani donga ine ma∙siaha.

Jisuni golpoo, draka bario kam ka∙giparang a∙bani bite rongsakoba barini nokgipana on∙na jechakaha. Kam ka∙giparang draka barini nokgipani nitimna rakkigipa chakkolrangko dokaha aro so∙otaha. Bon∙kamao, draka barini nokgipa an∙tangni ka∙sabegipa depanteko watataha. Draka barini nokgipa Uni depanteko, kam kagiparang mandera∙gen ine chanchiachim. Indiba uamang Uko mandera∙jaha. An∙ching ua draka barini depanteko so∙otode, ia draka bari an∙chingnin ong∙gen ine uamang chanchiaha. Ia indake chanchianiara uamangko gisikgri ong∙ataha. Kam ka∙giparang kamnikri uamang sastiko man∙aha.

Jisu ia golpoko agane Jihudi dilgiparangna mikrakataniko on∙na jakkalaha. Uamang Uko so∙otode, indide Isol uamangko sasti on∙genchim.