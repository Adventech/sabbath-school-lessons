---
title:  Jerusalemo Meligrikgijanirang
date:   24/08/2024
---

### Ia Antini Lessonko Poraiani
Mark 11:1–11; Zek. 9:9, 10; Mark 11:12–26; Mark 11:27–33; Mark 12:13–27; Mark 12:28–34.

> <p>Mingani Pod</p>
> “Aro na∙simangni chadenge bi∙an salo sakoba matnangani nang∙o gnangode uko watbo; maikai salgio donggipa na∙simangni Paaba na∙simangni namgijarangko watna nan∙gen” (Mark 11:25).

Jisu aro Jihudi toromni dil∙giparang baksa mingbonga meligrikgijaniko Mark 2 aro 3 o Markni serikanio nikna man∙a (odhai 3 ko poraibo). Jensalo Jisu Jerusalemona sokbaahaon, Ua Jihudi torom dilgiparang baksa changdokna baten jegrikaha ine ia antini lessono nikna man∙a. Skanggipa mingbonga meligrikgijanirangde, Jisuni ia a∙gilsako kam ka∙na a∙bachengmitingon ong∙aha. Bon∙kamgipa mingdok meligrikgijanirangara Jisuni ia a∙gilsako bon∙kame kam ka∙ani somoirango ong∙aha. Ia pilak meligrikgijani mingantian an∙chingni Kristian janggi tanganio an∙chingna nangchongmotgipa skie ra∙ani gnang.

Jihudi torom dilgiparang Jisuona re∙bae Un baksa jegrikaha. Indiba uamang jegrikanio pangnaba chegipa ong∙jaha. Ia antio, an∙ching manderang Isol baksa maina jegrikahachim, uarangni gimin poraigen, chongmotan, indake chanchiani gnanggipa manderangni ka∙tongrangko Isoloniko dingtangata ine an∙ching Kristianrang ong∙e maikai an∙ching uamangna dakchakna man∙genchim, an∙ching iani giminba poraigen. Ia indake chanchianirangan manderangko Jisuko ja∙rikaoniko dontongata.

Mark 11 o, Jisu watchangani alaniko manina Jerusalemona re∙angaha, ia manianiara March jani bon∙angachibara aro April jani a∙bachengachibara ong∙rongachim. Mark 11–16 rango an∙chingna somoini gimin golpoko agana. Skanggipao, Markni ki∙tap odhai 10 onade (1-10) Jisuni janggi tanganio bilsi gittam jadokna kam ka∙aniko serikaniko nikna man∙a. Indiba bon∙kamgipa odhai 6 onade (11-16) antisana batkalen ong∙gipa obostarangkosan serikaiaha! Ia somoio Jisuo janggi tangani gimin Mark sena gita bang∙bate somoiko ra∙aha maina ia somoian namen nangchongmotgipa ong∙a ine Mark an∙chingko masiatna skaaha.