---
title:  Jisuni Janggi Tangaha Gita Janggi Tangani
date:   25/08/2024
---

`Mark 11:1–11 aro Zek. 9:9, 10 rangko poraibo. Ia odhai podrango an∙chingna maini gimin agana?`

Ia golponi adhagrikde Jisuni, Uni sninggipa sakgniko Jerusalemchi gadoe re∙na gita sepango donggipa songona re∙ange Una gada mangsako am∙e ra∙echina watatani golpo ong∙a. Ia gadani gimin golpoko aganna gita Markara maina bang∙a somoirangko jakkalaha?

Aganchakani rokomgni donga. Skanggipa, ia golpoara an∙chingna Jisuara bilakgipa katchinikgipa ba dingtangmanchagipa nama kattako ra∙bagipa ong∙a ine mesoka. Gnigipa, Jisuni Jerusalemona re∙baaniara Isolni chanchisamsoani bak ong∙a. An∙ching ia chanchisamsoani golponi gimin Zek. 9:9, 10 ko poraina man∙a. Zek. 9:9, 10 o, Raja gadani janggilo gadoe Jerusalemona re∙baa ine agana. Ia odhai podrangara an∙chingko Solomonni Jerusalemona napbaani somoio gadani janggilo gadoe re∙baanikoba gisik ra∙ata (1 Raja. 1:32–48). Ua somoio Solomonni adagipa Adonija uni singhasonko an∙tangna sriksrik ra∙sekna jotton ka∙ahachim. Indiba Daud Solomonkosa da∙on raja songbo ine manderangko ge∙etskaaha.

“Jisuni atchina bilsi 500 na skang, Zekaria katchinikgipa Rajani Jerusalemona napbaaniko agansoaha. Da∙o ua dingtangmanchagipa nama kattara chu∙soknasiengahachim. Ru∙uta somoirangna manderang Jisuko Raja ine mandera∙na jechakaha. Indiba da∙o Ua ku∙rachaksogimin Raja ong∙e Jerusalemona re∙baaha. Uan Daudni singhasono asonggipa Saksa ong∙gen.”—Ellen G. White, _The Desire of Ages_, jak 569.

Jerusalem songjinmako 2,400 feet ba meter 740 chugipa a∙brirangni kosakosa rikaha. Jisuni dongmiting somoiode ua songjinmao manderang sak 40,000 oni 50,000 mangona songdongachim. Indiba ritimkari somoiode watchangani alaniko manina gita manderang bang∙en re∙barongachim. Ua songjinmani dal∙a gimik 250 acres mangsan ong∙aiachim. Olakkiram nokko rikaniara 37 acres ong∙achim. Uni gimin, ua nitogipa olakkichakani nokan Jerusalem songjinmao mongsongbatgipa bak ong∙achim.

Jisu salaramchipakoni re∙bae Jerusalemona napbaaha. Ua Joiton A∙brioni gadao gadoe ong∙onbaaha. Indake Ua Sonani Do∙gachol gita napaha aro Olakkiram nokona napangaha. Ua songjinmao donggipa mande sakantian Jisuni re∙baanina namen kusi ong∙tokaha. Mande jinma Jisuko ja∙rikaha aro “Hosana” ine chriktokaha. Ia kattani miksonganiara skangode “da∙o jokatbo” inesa ong∙achim. Indiba ja∙mano manderang ia kattako Isolko mitelna jakkalskaaha.

Donnue kam ka∙ani somoi badeangaha. Da∙o Jisu, An∙tangko uamangni Raja ong∙a ine sakantina mesoke Jerusalemo napaha. Jisu torom nokona napaha aro somoirang ja∙man chakahani gimin uoni bikan wate re∙angaha. Indake Jisu aro Uni sakchigni sninggiparang Bethanyona re∙angaha. Jisuni songjinmako wate re∙angahaon ua salo pilak kusi ong∙anirang rang∙gitik bon∙changaha. Indiba salgipinode dingtangesa ong∙gnok.