---
title:  Sigimin Bol Pangsa Aro Rongtalatgimin Torom Nok
date:   26/08/2024
---

`Mark 11:12–26 ni golpoko poraibo. Ia golpoo mai ong∙aha? Ua sigimin bolara an∙chingna mai skianiko on∙a?`

Pringo, Bethanyoni Jerusalemona re∙bamitingo ramao Jisu okkriaha. Bethanyara Jerusalemona mail gni mang chel∙achim. Jisu bijakan gapgipa dumbur bol pangsako nikaha. Ua adita biterangko uoniko man∙gen ine ua bolona re∙angaha. Jisu cha∙unade ong∙jachim. Niam Gitchamni niamo okkriengipa mande noksulni a∙baoni cha∙aniko ba bolrangni biteko cha∙na on∙achim (Levi. 19:9; Levi. 23:22; Deut. 23:25). Indiba ua boloniko Jisu bite rongsakoba nikjaha. Uni gimin Jisu ua bolna indake aganaha, “Da∙o intaltal jringjrotna kingking pilakba nang∙oni biteko chajachina” (Mark 11:14). Ia golpoo an∙ching Jisuni kamko aro kattarangko ong∙na kragija dake chachinaba donga. Changgipino, mai ong∙ahachim, da∙ona bateba aiao inmanani ong∙aha.

Ia golponi minggipin bakde Gipin jatrangna chamgimin torom tambuni sa∙rao ong∙naba donga. Gipin jatrangara Jihudi ong∙gijagipa dolrang ong∙achim. Ia sa∙ra-ara olakkiram nok baksa nangchapachim jeon Gipin jatrangko napna on∙achim. Ua biapo manderang matburungrangko ra∙bae offeringna palrongachim. Olakkiram nokni bako matburungrangko breaniko aro palaniko dakdilgipara Jihudirangni dal∙batgipa dilgipa Kaiaphas ong∙achim. Olakkiram noko manderang tom∙tome olakkina man∙na gita torom nokni mikkango palgipa aro bregipa manderangko Jisu rikgale galataha. Jisuni kamrangna torom nokni dilgipa ong∙e kam ka∙gipa manderang ka∙onangaha. Torom nokde pilak manderangni bi∙chakram biap ong∙a ine Jisu aganaha (Isaia 56:7). Ia pilak manderang ingipao Jihudi ong∙gijagipa manderangkoba man∙chapaha. Toromni dilgiparang olakkiani nokko dokprete ra∙giparangni a∙kol dakataha (Jer. 7:11). Indake Jisu aro Uni sninggiparang uko wate re∙angaha (Mark 11:19).

Pringgipino, Jisu, Uni sninggiparang baksa songjinmaona re∙angpilaha (Mark 11:20–26). Unona re∙angani ramao, ua dumbur bolara ja∙dilrangona kingking siaha ine nike aiao inamnaha. Ua bolna ong∙a obostako Jisu uamangna agan-talate on∙aha. Ua bolko toe Ua, Uni snginggiparangna bi∙ani aro kema wataniara baditana nangchongmotgipa ong∙achim, uko skiaha.

Ia golpoo, dumbur bolara torom nokko toe skiani ong∙aha. Iano Jisu dumbur bolkode bichal ka∙a indiba torom nokkode rongtalatskaako na∙simang nikama? Ia dumbur bol aro torom nokko rongtalatani minggni golporangan brigipa skianiko talatna gita Markni ki∙tapo apsan dondimgimin golpo ong∙a (lesson 3 ko nipiltaibo). Da∙o Jihudi dilgiparang Jisuko so∙otna gita tarisamsoaha. Jensalo Jisu chisol sako siahaon, matburungrangko torom noko boli on∙na nangjaha.

`Nang∙ni janggi tanganio na∙ara Jisuni maiko rongtalataniko nang∙nika? Ia rongtalataniara maikai ong∙na man∙a?`