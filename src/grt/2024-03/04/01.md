---
title:  Toe Agananirang
date:   20/07/2024
---

### Ia Antini Lessonna Poraiani
Mark 4:1-34; Jakob 1:21; Isa. 6:1-13; Git. 104:12; Dan. 4:10-12.

> <p>Mingani Pod</p>
> “Aro ua uamangna aganaha, ‘Na∙simang maiko knaa uko gisik ra∙bo; je toanio na∙simangna toa, unon na∙simangna togen; aro na∙simangna on∙dapgen. Maina gnanggipana on∙gen aro grigipani gnangkoba uoniko ra∙angsranggen’ ” (Mark 4:24, 25).

Ia antini poraianide Mark 4 o donggipa toe agananirangni gimin ong∙a. Markni sea Nama Kattaan kingbri Nama Kattani ki∙taprangoni toe agananirang komibatgipa ong∙a.

Bang∙a bilsirangna Sastroni gimin skia man∙gipa manderang Jisuni toe agananirangni ortoni gimin aro uarangko pe∙e aganani gimin jera ra∙aniko dakaha: Maikai uarangko pe∙na nanga, uarangni ortoa maia, maini gimin Jisu uarangko jakkalaha, maidakgipa skie ra∙anirangko uaranga on∙a, aro uarangko badita donmitapa gri ra∙na man∙genchim ba uaranga toe aganani bebeanma aro uandake dakgiparangna jera ra∙aniko dakaha.

Beben an∙ching ia pilak neng∙nikanirangkode ia antini lessono namataniko dakjawa. Uni palo, an∙chingara uarangko name nigen aro Isolni ka∙sachakanichi Jisuara ia toe agananirangchi maiko miksonge aganachim uko ma∙sina man∙gen.

Mark 4 o mingbonga toe agananirangsan dongaia –Bitchriko Satgipa, tochri, toani, bimik nae dal∙rorogipa bitchri aro besual bitchri. Ia odhaini bang∙bata bakan bitchri satgipako toe aganani gimin ong∙a. Ia toe agananikon skanggipa aganaha, uni ja∙mano maini gimin toe agananirangko on∙a uko talata, unikode ua toe agananiko pe∙e aganani ong∙a. Ia minggittamkon Robibar, Sombar aro Mongolbaro poraigen. Unikode gipin toe agananirangkode Budbar aro Bristibaro poraiskagen.