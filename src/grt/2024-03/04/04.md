---
title:  Toe Agananirangna A∙sel
date:   23/07/2024
---

`Maini gimin Jisu toe agananirangko Uni skianirango jakkalaha? Mark 4:10-12 ko poraibo.`

Mark 4:10-12 o Jisu maiko aganenga uko ma∙sina gita an∙ching Uni agangipa kattarangna name gisik on∙na nanga. Ia podrangara Isaia 6:9, 10 oniko segatgimin ong∙a. Ia podrangko na∙a name simsake poraijaode, u∙isretnaba gnang. Ua maiko miksonge aganmanchaengachim, uko mitam manderangoniko donnuna gita Jisu toe agananiko jakkalaha ine na∙a chanchinaba gnang. Indiba ua chanchianide ong∙ja. Jisuara manderangko Uni skianirangko ma∙sina aro ra∙chakna gita dakchakna nangnikaha.

Mark 3:5, 6 o, Jihudi dilgiparangni ka∙tong rakanian Jisuko duk ong∙ataha. Mark 3:22-30 o, maini gimin uamangni chanchianiranga ong∙jachim uko talatna gita Jisu somoiko jakkalaha. Mark 12:1-12 o, Jihudi dilgiparang indake ma∙siaha je, Jisuni toe aganania uamangni giminan ong∙achim. Uamang Uko so∙otna jotton ka∙ode mai ong∙gen uani gimin dilgiparangko mikrakatna gita Jisu toe agananiko aganaha. Jisu dilgiparangna simsaka. Uni giminsa, Ua uamangko mikrakatna jotton ka∙aha.

`Isaia 6:1-13 ko poraibo. Isaiana mai ong∙aha? Maia kattako Israelna aganchina gita Jihova Isaiana on∙aha?`

Torom nokdringo Isolni rasongko Isaia nikaha. Jensalo ua ia nikaniko nikaha Isaia namen an∙tangko mitchie nikaha. Isol Isaiako rongtalataha. Unikode Isol Isaiako Israelna aiao inmangipa nama kattako on∙china aganaha. Ua nama kattara manderangko namgija dakaniko dontongchina mikrakatna miksonggipa ong∙achim.

Mark 4:10-12 o, an∙ching ua apsan nama kattakon nika. Ia podranga maini gimin Jisu toe agananirangko skina gita jakkalaha uko ma∙sina gita an∙chingko dakchaka. An∙ching Jisuni kattarangko aro skianirangko ma∙sina sikode, an∙ching Isolna bamna nangchongmotgen. Jensalo an∙ching Isolna bama, an∙chingara Jisuni nokdangni bak ong∙pagen (Mark 3:35). Jisuara Satanchi gapatako man∙aha ine chanchigipa Jihudirangde Uni skianiko knatimjawa ba Una bamjawa.

Gamchatgipa Sastroni bebeko an∙chingna mesokna gita Jisu Isaia 6 oniko ra∙e aganaha: Isol namgijagipa ong∙ani gimin Ua manderangko salgio napna on∙ja ine ong∙ja. Uamang an∙tangtangni chanchianirang aro ka∙tong rakanirangsa uamangko jokataniona dilgipa bebeko ra∙chakaoniko chel∙ata.

An∙ching sakantian an∙chingara maidakgipa a∙ani rokom ong∙gen uko basee ra∙a. Mande sakantian uamanga Jisuna an∙tangko on∙kanggenma ma on∙kangjawama, uko basee ra∙a. Bon∙chote, an∙chingan baseanikode daka.