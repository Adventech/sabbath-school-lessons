---
title:  Tochri aro Tochakani
date:   24/07/2024
---

`Mark 4:21-23 oniko tochrini gimin toe agananiko poraibo. Ia golpoo Jisu maia gamchatgipa skie ra∙aniko skiaha?`

Jisuni somoiode, bang∙a nokrangkon barini ning∙o rikachim. Bariara guare kaduula gnangchim. Mitam nokrangde dal∙achim. Aro mitam nokranga chonchonachim. Dal∙oba chonoba, nokara an∙chingna gamchatgipa niamko skigipa toe aganani ong∙a. Mikkangchide, mande sakantian Jisuni gimin agangipa Sastroni bebeko ma∙sitokgen.

Mark 4:21 o, Jisu minggni sing∙anirangko daka. “Donni ning∙o, ba tuchakanini ning∙o donna ine tochriko ra∙baama?” Indake ong∙ja! Minggipinko Jisu sing∙aha, “Gasani kosako donna ine ra∙bajama?” Oe unan ra∙baa! Tochriranga teng∙suaniko on∙a. Tochri teng∙suaniko on∙jaode, uko maina rakkigen? Mark 4:22 tochrini gimin toe agananiko talata. Pilak donnugiminrangko gimikna u∙iatgen. Jisuara Nama Kattani giminsa aganenga.

`Mark 4:24, 25 oniko tochakani gimin toe agananiko poraibo. Ia toe agananio Jisu an∙chingna maia skianiko on∙a?`

A∙gilsakni bang∙a biaprangon, gitalgipa bite aro me∙surangkoa anti cha∙ram a∙palo paltoka. Bite ba me∙suranga badita jria uko tona gita palgiparang tochakaniko jakkala. Ua tochakanian cha∙aniranga badita dam ong∙gen uko ma∙sina gita palgiparangko dakchaka. Mitam palgiparangde palanio bregiparangko kusi ong∙atna gita cha∙aniko on∙tisa bang∙bate on∙a. Maikai palgiparanga bregiparangna krae dakachim iako Jisu gamchatgipa Sastroni bebeko skina gita jakkalaha. An∙ching Sastroni bebeko ja∙rikode, Isol an∙chingna bang∙bate u∙ianiko on∙gen. Indiba Isolni an∙chingna on∙gipa Sastroni bebeko an∙ching jegalode, an∙chingo gnanggipa on∙titi Sastroni bebekoba an∙ching gimaatsranggen.

`An∙chingni gipin manderangna mesokgipa apsan ka∙sachakanikon Isolba an∙chingna mesokgen ingipa gamchatgipa bebeko maikai an∙chingara nambate skie ra∙na man∙gen? Gipin manderang baksa nang∙ni ripeng dakani aro meli-nangrimanirango iani gimin chanchie nibo.`