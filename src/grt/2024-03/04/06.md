---
title:  Dal∙rorogipa Bitchri aro Besual Bitchri
date:   25/07/2024
---

`Mark 4:26-29 o toe agananiko poraibo. Ia toe aganania maia gamchatgipa skie ra∙aniko on∙a?`

Ia toe aganania dal∙roroani gimin agana. Manderang Isolni songnokko dal∙rorona gita dakchaka. Indiba chong∙motgipa dal∙roroanide Isolni kam ka∙ani a∙selsa ong∙a. Jensalo mi chu∙gimik dal∙ahaon golpo bon∙aha. Apsandaken, jensalo Jisu re∙bapilahaon, itihas bon∙gen.

`Mark 4:30-32 o toe agananiko poraibo. Ia besual bitchrini gimin toe aganani golpooniko an∙chingara maia gamchatgipa skie ra∙aniko man∙a?`

Maikai maiba namen chonbegipa bostuara dal∙roroemung maiba dal∙begipa ong∙na gita man∙a uko ia toe aganani mesoka. Besual bitchrirangde 1 oni 2 millimeter ong∙e namen chon∙begipa ong∙a (0.039–0.079 inches). Ia toe agananio haida besualara gisimgipa besual ong∙engnaba gnang. Besual gisimgipasa bitchri chonchona gnang (gram 1 o rong 700 mang ong∙gen). Gisimgipa besual bitchriranga a∙gilsako chonbatsranggipa bitchrirangde ong∙ja. Indiba uarangni bipangko toatode uaranga namen chonbegipa ong∙a. Chu∙gimik dal∙ahaode gisimgipa besual bipangara meter 3 (10 feet) mang ong∙e changroa. Ua besual bipangni cheksirango do∙orang bitip taria ine Jisu agana. Ia do∙orangko toe aganani an∙chingko Git 104:12 aro Daniel 4:10-12 rangko gisik ra∙ata. Git 104:12 o, gitko segipa a∙gilsakko dakgipa an∙chingni bilakbegipa Isolni gimin agana. Daniel 4 o Nebukadnezzar rajako bol pangsa baksa toa jean a∙gilsakni pilak manderangna cha∙aniko aro chel∙chakaniko on∙a.

Jisu an∙chingko indake ma∙sianiko nangnika je, Isolni songnokara uni dal∙roroanio besual bitchri gita apsan ong∙a. Isolni songnokara skanggipade chon∙a. Indiba ua dal∙roroe ja∙mano namen dal∙begipa ong∙a.

Jisuni somoio manderang Jisuna ka∙dingsteke Uko ja∙rikgiparanga bang∙gijasan dongaia maikai Uni kattara chu∙sokgen ine aiao inmanenggen. Indiba Uni songnokara dal∙roroe a∙gilsak gimiko gapaha ine somoian mesokaha.

> <p></p>
> “Aro darang jatnan sakki ong∙china songnokni ia nama kattako a∙gimiko aganprakgen aro unon chon∙kamani ong∙gen” (Mati 24:14).

`Jensalo Jisu ia kattarangko aganaha “mondoliara” badita chonachim uani gimin chanchiate nibo. Maini gimin ia ku∙rachakaniara da∙alo an∙chingna namen nambegipa ong∙a? Maikai iara an∙chingni bebera∙aniko bilake dal∙roroata?`