---
title:  Jisuni Talatani
date:   22/07/2024
---

Jisu bitchri satgipako toe agananiko matchotaha. Indiba Ua uko rang∙sande talate on∙jaha. Mark 4:1 an∙chingna indake agana je, Jisu ia toe agananiko mande jinma tom∙dakgipani mikkango aganaha. Ja∙mano, mande bang∙gijagipa dol baksa Uni ong∙mitingosa Jisu ua toe agananiko talataha.

`Maikai Jisu bitchri satgipako toe agangipa golpoko talataha? Mark 4:13-20 ko poraibo.`

Jisuni talatani an∙chingko indake u∙ina dakchaka je ua golpoara toe agananisa ong∙a.

Jisu indine aganaha je, bitchriara Kattako mesokgipa ong∙a, jean Sastro ong∙a. Jakob 1:21 indine agana, “Uni gimin pilak moilako aro namgija dakani suakaniko gale, na∙simangni janggiko jokatna amgipa ge∙gimin kattako sontol ong∙e ra∙bo.”

Dingtang dingtang a∙ani rokomrangara dingtang dingtang manderang ong∙a jemangan Jisuni skianiko knatimaha. Jisuni talatanio, sakantian Sastroni bebeko knaaha. Uni nama kattakoara sakantinan skiprakaha. Indiba mande sakantide uko knaani ja∙mano apsan kamko dakja. Ramao donggipa a∙ade raka aro do∙drang bilbae uko ta∙raken cha∙aia. Jisu indine agana je do∙orangara knatimgipa manderangoniko Sastroni bebeo bebera∙aniko maikai Satanara ta∙rake ra∙e katanga uko an∙chingna mesoka. Rong∙brako donggipa a∙ara tu∙ja. Uni gimin, ia a∙ara indin ku∙rachakgramaigipa manderangko mesokgipa ong∙a. Uamang Jisuko ja∙rikna ska ine agana. Indiba Uko ja∙rikaniara uamangna ia janggi tanganio maiko ong∙atgen uni giminde uamang chanchianiko dakja. Bu∙sugrimarigipa a∙ara uano ga∙akgipa bitchrirangko siata. Jisu indine talata je, ia bu∙su gnanggipa a∙ara a∙gilsakna sintegipa aro gamsengchi tol∙napako man∙giparangko mesoka. Iarangan an∙chingni Sastroni bebena ka∙saaniko nosto ka∙a. Namgipa a∙ara dal∙rorona gita dakchaka. Ia a∙ara Jisuni skianiko knae, uko ra∙chakgipa manderangko mesoka. Unon Sastroni bebeara ka∙tongo dal∙roroa aro bang∙e bite nanga.

Bakrobatsranggipa talatanirangara rong∙brak aro bu∙sugrim gnanggipa a∙arangni gimin ong∙a. Rong∙brako donggipa a∙a gita dakgipa manderangara Jisuni skianiko knae kusi ong∙e ra∙chaka. Indiba jensalo uamang uamangni bebera∙anina duk chakna nangahaon, uamang nama kattako jegala. Bu∙sugrim gnanggipa a∙a gita dakgipa manderangde rakgipa somoirangni a∙sel nama kattako jegalja. Uamangde namgipa somoirangni a∙selsa nama kattako jegala. Uamanga Isolna bate ia a∙gilsako janggi tanganio man∙gipa gamrangna ka∙sabata.