---
title:  Chanchidapani
date:   26/07/2024
---

Ellen G. Whiteni segipa ki∙tap Christ’s Object Lessons ingipa ki∙taponiko jak 33-61 ona “The Sower Went Forth to Sow” ingipako poraibo.

“Chong∙motgipa rongtalanide chu∙gimik Isolna dangdike on∙anian ong∙achim. Ian kakket bebe ong∙e janggi tanggipa Kristianni bewal ong∙achim. Mamung rakkirikani aro bak dakani gri chu∙gimik on∙kange kam ka∙china gita Kristo dabia. Be∙en bimang, biljak aro gisik ka∙tong gimikko chu∙gimik on∙kange kam ka∙anikosa Ua nangnikenga. Mamung saloba an∙tangtangkosan dal∙nike de∙doe aro gaora dake janggi tanggenchimode uade Kristianan ong∙kuja.

Ka∙saanian dangdike on∙ani ja∙pang ong∙na nanga. Salgi aro a∙gilsako Isolni sasonode ka∙saanian pangchake dongimin niam ong∙a aro ua gitan Kristian sakantini janggi tanganioba ong∙na nanga. Indake dakanichisan mangmang kim∙kime, mangrake dongna gita man∙aigen. Dake niani aro dakmajoani somoirangoba ua indakgipa manderangsan mangmang kim∙kime chadengna man∙aigen.

On∙kanganiko dakanichi ka∙saaniko parakgen. Pi∙okna gita daksamsoaniba on∙kanganisa ong∙achim–on∙kangani jeni apala aro tu∙aniko tosokna amja. Kristode an∙chingni a∙sel pilakkon on∙aha, aro indake jemangan uko ra∙chakgen, uamangde an∙tangtangko jokatgipani a∙sel pilakkon on∙kangtokskana nanga. Pilak gipin kamrangna bateba Uko mande ra∙ani aro rasong on∙anikon dakchengna nanga.” –Ellen G. White, Christ’s Object Lessons, jak 48, 49.

**Chanchigrikna Sing∙aniarang**:

`“Ka∙saanian dangdike on∙ani ja∙pang ong∙na nanga. Salgi aro a∙gilsako Isolni sasonode ka∙saanian pangchake dongimin niam ong∙a.” Ia aiao inmanbegipa Sastroni bebeko an∙chingna chisolara maikai mesoka? Maikai ia apsan ka∙saaniko an∙ching an∙tangni janggi tanganirango mesokna man∙gen? Maini gimin an∙chingara uko dakna nangchongmota?`

`Uni skianiarangko mitam manderangna donnuna gita Jisu toe agananirangko aganaha ine saoba aganode mai ong∙gen? A∙gilsako donggipa mande sakantinan Ua sichakaha ong∙ode Jisuara uko dakbebegenma? (1 Johan 2:2) Nang∙ni aganchakaniko talatbo.`

`An∙ching tochriko gasani kosako dona, donni ning∙o ong∙ja! (Mark 4:21). Maikai iara nang∙ko seng∙ani gita apsan nang∙ni songsalo “teng∙suna” dakchaka? Maikai na∙ara nang∙ni seng∙aniko teng∙subatatna man∙gen?`