---
title:  Bitchri Satgipako Toe Aganani
date:   21/07/2024
---

`Mark 4:1-9 ko poraibo. Dingtang dingtang a∙arangara maidakgiparang ong∙achim aro uarango ga∙akgipa bitchrirangnara mai ong∙ahachim?`

Nama Kattarango Jisuni toe agananirangko poraion, manderang Jisuni pe∙e agangipaona ta∙rake re∙angna sikronga. Jeba ong∙china, ia golporangni miksonganiara Kristian janggi tanganina maiba toromni gita skianiko on∙na ong∙jama? Ong∙a, indiba basakobade, “Isolni songnok indake ong∙a” ba “Saniba knana nachikol gnangode, ua knachina” ine kan∙dike aganana agre Jisu toe agananiko talatja.

Uni gimin, toe aganani dingtang dingtang bakrangni miksonganiko ma∙sina gita golpoko ka∙sne aro namedake poraina gita nanga. Bitchri satgipako toe agananiko indake poraion an∙ching bang∙a chanchianirangko aro skianirangko ia golpooniko man∙gen. Bitchri satgipako toe aganani golpoo, apsan bitchrian rokom bri dingtang dingtang a∙arango ga∙aka. A∙ani rokoman bitchrina mai ong∙a uko dingtangatna ama. Bitchri satgipako toe aganani golpoara mingsao golpo mingbri ong∙a.

Bitchrirangna mai ong∙a? Jensalo bitchrirang rama rikamo ga∙aka, do∙orang uarangko cha∙a. “Aro satmitingo indake ong∙aha, mitam rama rikamo ga∙akaha, unon do∙drang bilbae uko cha∙aha” (Mark 4:4).

Rong∙brako ga∙akgipa bitchriranga mai ong∙aha? Adita salrangni ja∙mano uarangko sal kamaha aro uarang siaha.

Mitam bitchrirangara bu∙sugrimo ga∙akaha. Bu∙surang chabae bitchrirangko dikpripaha aro uarangba siaha.

Mitam a∙a namao ga∙akaha. Ia bitchrirang pilak bilsini karirango dal∙roroaha aro gamgipa chu∙gimik biteko man∙aha.

Skanggipa minggittam bitchrini golporangara chu∙sokgijani gimin ong∙a. Bon∙kamgipa mingsasan chu∙sokani giminde ong∙aia. Ia toe aganani golpo Jisuni sninggipa ong∙aniara maiko miksonga uko an∙chingna skia. Oe, kenchakanirang gnang. Indiba Uni Depanteko ja∙rikanina Isol an∙chingna dal∙bea on∙pilskaaniko on∙gen.

`Maia gipin toromni gita skie ra∙anirangko ong∙telaigipa bosturang an∙chingna on∙a?`