---
title:  Sigimin Me∙chik Bi∙sa Tangchapil∙taia
date:   30/07/2024
---

`Mark 5:21-24 ko poraibo. Ia podrango na∙a Jairusni gimin maiko skie ra∙a?`

Jairusara saksa toromni dilgipa ong∙achim. Bang∙bata Jihudi toromni dilgiparanga Jisu baksa ripeng ong∙jachim (Mark 1:22; Mark 3:2, 6; Luk 13:14). Indiba Jairusara dakchakaniko nangengachim. Ua Jisuni mikkango ja∙sku dipanaha. Jairusni demechikara sinasiengjokchim. Jairus Jisuni dakchakaniko bi∙aha. Jajrengbegipa pagipa baksa uni nokchina Jisu re∙angaha.

`Mark 5:25-34 oniko golpoko poraibo. Jairusni nokchina re∙angmitingo mai ong∙a?`

Jisu baksa uni nokchina Jairusni re∙angani golponi bijangchio rang∙san me∙chik saksa nakatbaaha. Ua me∙chikara bisli 12 na kingking saknabeahachim. Markni sea Nama Kattao, ia golpoara golpo mingsani ning∙on mingsa golpo donggipa gnigipa golpo ong∙achim (Mark 3:20-35 ko nibo). Gisik ra∙bo, indakgipa golpoode ki∙tapko segipa mingsa golpoko aganengon, ua golpoko agana matchotkujaon minggipin golpoko aganna a∙bachenga. Golpoko segipa gnigipa golpoko agana matchotesa skanggipa golpokode matchote agana. Ia golpo minggnion, Jairus aro saknaenggipa me∙chik, uamang sakgnian Jisuona dakchakaniko man∙na re∙baaha.

Ua me∙chik Jisuni ja∙man re∙bae Uni ba∙rarangko dangtapaha. Rang∙sanan, ua an∙sengatako man∙aha. Jisu re∙aoni dongdipe indine sing∙aha, “Sawa angni ba∙rarangko dangtapaha?” (Mark 5:30). Me∙chik jean saengachim ua da∙ode namaha. Indiba Uni ba∙rarangko dangtapani gimin Jisu uko ka∙onanggen ine ua kenaha. Jisu uko ka∙onangja. Ua una sing∙aniko sing∙aha maina Ua uni be∙enni saanikosan an∙sengataina sikjaha. Jisu uni gisikkoba an∙sengatna skaaha.

Jisuni ua me∙chikko an∙sengatani ja∙mano, Mark Jairusni golpoko aganangtaikuaha (Mark 5:35-43 ko poraibo). Pitor, Jakob aro Johanmangna agre Jisu darangkoba Un baksa aro ua me∙chik bi∙sani ma∙a-paa baksa re∙angpana on∙jaha. Me∙chik bi∙sa sikuja, indiba tusienga ine Jisu aganaha. Bi∙sa sigipana grapna re∙bagipa manderang Jisuna ka∙dingstekaha. Jisu ua pilak manderangko nokni a∙palchi re∙angchina aganaha. Unikode ua bi∙sa sigipani kuturichi napangaha. Jisu uni jakko rim∙e indine aganaha, “Talitha, kumi, jeko pe∙e aganode ian, O me∙chik bi∙sa, Anga nang∙ko agana, Chakatbo.” Talitha ingipa kattani chong∙mot ortoara “mes bi∙sa” ine ong∙a. Ma∙a-paarang dedrangna badita ka∙saachim uko mesokna gita uamang dedrangko “talitha” ine okamachim. Unikode, Ua uamangni demechikko an∙sengataha ine darangnaba aganjachina Jisu ua bi∙sani maa-paako ge∙etaha. Indiba Jisuara sawa uko donnuna ba sriksrik rakkina man∙ja ine an∙ching nikna man∙gen.