---
title:  5,000 Korerang Gnanggipa Mande
date:   29/07/2024
---

`Mark 5:1-20 oniko golpoko poraibo. A∙gilsak gimiko nama aro namgijani gisepo dakgrikani gimin ia golpo an∙chingna maiko skia? Aro Jisuni gimin ia golpo an∙chingna maiko skia? Uara badita bilakbegipa ong∙achim?`

Mark 5:1-20 o, an∙ching 5,000 korerang gnanggipa mandeni golponi gimin poraiman∙a. Ia golpoara namen dukni ong∙a je, uan nang∙ni ka∙tongko be∙ata. Gopramrang gnanggipa a∙brirango ua mandeara saksan dongachim. Ua mande sal wal chrikrongachim. Ua an∙tangko matsramgipa ro∙ongrangchi den∙achim. “Aro darangba uko bamatna bil amjaha” (Mark 5:4). Unikode ua mande Jisuko grongaha.

Ua mande maiko daka uko an∙chingna Mark agana. “Aro ua Jisuko chel∙ao nike, daariange una ja∙sku dipanaha” (Mark 5:6). “Ja∙sku dipanaha” ingipa kattaranga “proskyneo” ingipa Greek kattaoni ong∙baa. In Greek ku∙sikode “proskyneo” ingipani ortoara “olakkina” ine ong∙a. Ia katta an∙chingna indake mesoka je ia mande Jisuko Saoba uko dakchakna man∙gipa ine ma∙siaha. Indiba jensalo ua mande aganna jotton ka∙ahaon, uni ning∙o donggipa korerang uko sason ka∙skaaha. Unikode ua korerang Jisuna chrike gam∙bee aganaha. Jisu korerangni chrike gam∙bee aganani kosako ua mandeni dakchakaniko nange grapaniko knaskaaha. Marang gnanggipa gisikrang wak jinmao napena gita Jisuo mol∙molaha. Ua wak jinmao mang hajalgni mang wakrang gnangchim. Jisu ua marang gnanggipa gisikrangko wakrango napechina on∙aha. Unikode ua wak jinma gimikan a∙briko katonange sagalona ga∙akonangtokaha. Mang 2,000 wakrang gimikan sagalo chi ringpekaha. Ua wakrangni gimaanian uni nokgiparangna tangka bangbee gimaani ong∙ahachim.

Aiao inmanani kattade ian je, marang gnanggipa gisikranga Jisuara sawachim uko tik ong∙e ma∙siachim. Uamang indakeba ma∙siaha je, uamanga Uni kosako bilgrichim. Uni giminsa koreranga uamangko wakrango napna on∙china gita changgni mol∙molaha (Mark 5:10, 12). Uni gimin, Jisuan 5,000 marang gnanggipa gisikrang gimikni bilna bateba bilakbata ine ua marang gnanggipa gisikrang ma∙siaha!

Ia golpoara Sastroni somoio mandeko mitchiatgipa pilak rokomrangan gapaiachim. Mandeko mitchiatgipa kamrangni gimin Mose aganaha. Gopramrang aro manggisirangara marang gnanggiparang ong∙achim (Chan. 19:11, 16). An∙chi ong∙aniara mandeko marang nangatgipa ong∙achim (Levi. 15). Wakrangara marang gnanggipa ong∙achim (Levi. 11:7).

Ia golpoara nama aro namgijani gisepo dakgrikanikoba an∙chingna mesoka. Jisu korerangko a∙rikaha. Ua korerang wakrangko so∙otaha. Ua songni manderang Jisuko wate re∙angchina aganaha. Indiba Jisu an∙sengatako man∙gipa mandeko Uni sakki ong∙china gita ua songjinmaona watatpilaha. Uni gimin, ua mande una Jisu maiko dakaha uko sakgipin manderangna aganna gita re∙angpilaha. Niatgenchimode, an∙ching ia mandeko Isolna kam ka∙gipa ong∙gen ine on∙titisan chanchiaigenchim. Indiba uo aganna gita aiao inmangipa golpo gnangchim.