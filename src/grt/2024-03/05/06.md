---
title:  Dingtanggipa To Nongako Man∙gimin Messia
date:   01/08/2024
---

`Mark 6:34-52 ko poraibo. Maia neng∙nikaniko Jisu aro Uni sninggiparang man∙aha? Uamang maikai ua neng∙nikaniko namataha?`

Sninggiparang skiprakachini re∙bapilani ja∙mano, uamang Jisu baksa neng∙takna gita Galili Sagalni rikamo tom∙tomgipa biapona re∙angaha. Indiba uamangni ua biapona sokangna skangan bang∙begipa mande jinma sak 5,000 ua biapona soke dongsoaha. Jisu indake nikaha je ua manderangara nirikgipa gri mesrang gita ong∙aha. Uni gimin, Ua uamangna salgimik skiaha.

Attamchibara, Jisuni sninggiparang Uko mande jinmako an∙tangtangna cha∙aniko am∙echina watatchina aganaha. Indiba Jisu Uni sninggiparangko mande jinmana cha∙aniko on∙china aganskaaha. Mark 6:35-38 oniko Jisu aro Uni sninggiparangni agangrikaniko poraibo. Ia agangrikanian an∙chingna indake mesoka je, sninggiparangara ua neng∙nikaniko Isolni dakchakani gri namatna gita chanchiaha. Indiba ua neng∙nikaniko namatna gita aiao inmangipa kamko ka∙aha. Mande jinmana alna gita Jisu pita dotbonga aro na∙tok manggniko jakkalaha.

Ia golpoan an∙chingko Jihudirangni Jokatgipani gimin ong∙gija u∙isretaniko ma∙sina gita dakchaka. Jihudirangara Jokatgipa Israelko Rome-ni manderangoniko jakgitel ong∙atgen inesa ka∙dongsoahachim. Uamang indake bebera∙aha je ia Rome-oni jakgitelaniara uamangna tom∙tomaniko ra∙bagen. Sak 5,000 manderang bakrao tom∙dakenga ine Rome-ni manderang knaode, Rome-ni kosako chakate dakgrikna gita Jisu sipairangko tarina jotton ka∙enga ine uamang chanchinaba gnang (Johan 6:14, 15 ko Wat. 21:38 baksa tosusabo).

Jokatgipako darangni chanchisoa gitan Jisu dakjaha. Ua mande jinmako Rome-ni kosako dakgrikna gita re∙diljaha. Ua Uni sninggiparangko re∙angchina watataha aro mande jinmako nokchina watataha. Unikode Jisu bi∙na gita a∙briona re∙angaha.

Jihudirang Jokatgipa Israelko Rome-oniko jakgitel ong∙atgen ine chanchisoahachim. Indiba Jisuara Uni manderangko paponiko jakgitel ong∙atnasa re∙baaha. Uni giminsa, Jisu chini kosako re∙aha. Jisu chini kosako re∙on, Ua Uni sninggiparangna indake mesoka je, Uan pilak ong∙telaigiparangni kosako sason ka∙gipa Gitel ong∙a. Indiba Jisu skanggipa changna re∙baon a∙gilsakko sason ka∙na re∙bajaha. Ua bang∙ani pal An∙tang janggiko pi∙okani ine on∙a re∙baaha (Mark 10:45).

`Jihudirang Jisuni skanggipa changna re∙baaniko ong∙gija u∙isretaha. Maikai ia golpoara an∙chingna indake skianiko on∙a je an∙chingara Sastroo dingtangmancha somoini gimin agangipa kattako tik ong∙e ma∙sina gita nangchongmota? Maini gimin tik ong∙e ma∙sianiara namen gamchatgipa ong∙a?`