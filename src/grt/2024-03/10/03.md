---
title:  Ro∙ong Dotsani Kosako Ro∙ong Dotsaba Rugija Ong∙jawa
date:   02/09/2024
---

`Mark 13:1-13 ona poraibo. Torom nokni gimin agananina Jisuni sninggiparang maiko aganchakahchim? Aro Jisuni uamangna agachakanio maia miksongani gnangchim?`

An∙ching chanchiatengon, ua torom nokara namen aiao inmanbegipa rikgimin nok ong∙bebeachim. Josephusni serikani gitade, salgipengchipak donggipa torom nokni Rajani barandao 162 krongrang dongachim, dotprakan mande sakgittamni gipaksokgipa ong∙achim (Antiquities, 15.11.5, jak 413–414). Jisu aganaha je, ia pilakan ruako man∙gen. Indakgipa aiao inmanpilgipa rikgimin nokni gimin katchinike aganania knatimgipa manderangnade a∙gilsak bon∙nasiaha gita nikatmanpilaha.

“Jisuni gisiko nangania nitobee rikgimin torom nokni gimin ong∙engon, jegalgiparangni gimin aganani gri chanchiania maidake ong∙skagenchim! Uni mikkangogipako niania namen nitobeachim. Indiba Ua duk ong∙bee aganaha, Anga ia pilakkon nikaha. Ia rikania beben aiao inmanpilbebea. Na∙a ia pakmarangko jaksi ote mesokon be∙atako man∙gijani ong∙gipa kosakgilgilniko nikani ong∙a. Indiba Angni kattrangko knabo, salrang re∙bagen jeon, ro∙ong dotsani kosako ro∙ong dotsa rugija dongjawa.”—Ellen G. White, _The Desire of Ages_, jak 627.

Jisuni agansogiminranga basako chu∙sokgenchim, Jisuni sninggiparang u∙ina siktokbeaha. Uandake Mark 13:4 o bang∙gijagipa dol, Pitor, Jakob, Johan, aro Andrew ua somoini gimin Uo sing∙aha.

Iarang basako ong∙gen? Aro uarangni ong∙bagimin chinrang maiarang ong∙gen? Uamang u∙ina siktokaha.

Mark 13:5-13 o agananio maia gisiko nangatani ong∙achim, uan Jerusalemni ga∙akani gimin somoiko re∙ataigija indiba An∙tangni sninggiparang ong∙chenggipa Kristian mondoliko rikanina mikrakataniko dakskaaha. Ian altuagipade ong∙jawa gita knaani ong∙a. Beben, uamangko a∙rik sanalgen, bichal ka∙ako man∙gen, aro mitamrangkode so∙otgen. Indiba ia pilak ong∙anirangchi, somoi sokkuja ine Jisu mesokaha. Uamang tol∙napako man∙na nangjawachim. Una agreba, Gisik Rongtalgipa nangani somoio aganchakna gita kattarangko uamangna on∙gen jensomoio mahari ma∙drang aro ripengskarang uamangko watanggenchim. Ia talatchenggipa kattarango cholko ra∙e Jisuni katchinike aganania Isolni manderang neng∙nikani aro dake niani somoio kengokna nangja ine agansoani ong∙achim. Uamang mikrake dongna nanggenchim maina Isolni Gisik Rongtalgipa uamangni dukni salrangomanba uamang baksa dongpagen.

`Jisuko nang∙ni ja∙rikanio dake nianiko man∙anio na∙a an∙tangni chagronganiara maiarangchim? Na∙a mamungkoba chagrongjaode, na∙a Uko ja∙rikbebeengama ine bi∙na nanggenchimma?`