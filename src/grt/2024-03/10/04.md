---
title:  Gimaatani Mitchiani
date:   03/09/2024
---

`Mark 13:14-18 ona poraibo. “Gimaatani Mitchiani” ko talatna gita Jisu maia sakkini bimangko on∙e miksonganiko talata?`

Jisu Mark 13:14 o Jerusalemni ga∙akaniko janapa. Ua “gimaatani mitchiani’ ni gimin janapaha. Gitel aganaha, “Poraigipa u∙ichina.” Ia kattarangchi Jisu An∙tangni sninggiparangna Danielni ki∙tapko jaksi ote mesokaha. Ia ma∙rape aganania Danielni ki∙tapo nikna man∙a. Dan. 9:27; Dan. 11:31, aro Dan. 12:11, jean Dan. 8:13 baksa apsan apsan melia.

`Dan. 9:26, 27 ko poraibo. “Nonggiminara sawachim” aro re∙bagnigipa “Raja Pantea” sawa?`

Dan. 9:26 o agangipa “nonggimin” ingipa kattara Ibri katta māšiaḥ ingipaoni ong∙baa jekon English ku∙siko Messiah ine pe∙a. Dan. 9:24-27 ko simsakbee poraigenchim ong∙ode, nonggimin ingipara Jisu Kristoni re∙baanikosa talatenga ine rongtale ma∙sina man∙aha.

Indiba “re∙bagnigipa raja pantea” sawa jean Jerusalem songjinmana “gimaatani mitchianiko” ra∙bagen? Songjinmakoa Romni sipai kotokni dilgipa Titusni jakchi nisiataniko dakaha. Uandake ian “re∙bagnigipa raja pante” ong∙a ine Dan. 9:26, 27 o janape aganania ong∙e aganbewalani ong∙a ine nikna man∙a. Sakgni manderang iano meliani gnang je songjinmako nisiatanini gimin Messiahko aganna jakkalaha.

Indide iara maiachim, chong∙motan, Danielni ki∙tapo agangipa “Gimaatani Mitchiani” ingipakon Jisuara janape aganengachimma? Rasonggribeanichi, bang∙a scholarrangan “Gimaatani Mitchiani” ingipakoa Antiochus Ephiphanesko janape aganenga ine bebera∙toka, jean gnigipa ritcha BC jolrango torom nokko marang nangatahachim. Indioba uade iano Jisuni talatgipa “gimaatani mitchiani” ingipa agananide ua an∙tangni somoini ja∙manosa chu∙sokna nangaigenchim. Uni gimin Kristona gnigipa ritcha bilsina skang ong∙gnini gimin ong∙gen ingipa kattako talatna gita neng∙beani ba ong∙na amgijani ong∙a, je somoion Kristo a∙gilsako kamko ka∙engachim.

Uandake ong∙ani palde, mitchiani ingipako Romni songsarekrangni janggi tangani bewalko Israelo siknapatna AD 66 bilsio Jerusalemko changduulani somoio ong∙gipako talatna janapanisa ong∙skaa, jean Kristianrangni katange jokchina chinchi u∙iatani ong∙a aro Kristianrangde uandaken katangtokbebeaha.

`Jisuni agansoa gitan, Jerusalem ga∙akbebeaha. An∙ching maikai Uo aro Sastroo katchinike agansoanirango ka∙dongchakna gita skie ra∙na man∙genchim?`