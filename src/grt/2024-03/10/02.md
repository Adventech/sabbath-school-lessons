---
title:  Sukki Kapgni
date:   01/09/2024
---

`Mark 12:41-44 ona poraibo. Me∙chik segri baditako on∙aha? Aro iani bidingo Jisu maiko agangenchim?`

Jerusalemni torom nokko aiao inmanpile nitobee rikahachim. Torom nokko rikchakgipa a∙bri a∙timbo songjinmako ganggopaiachim, aro bang∙bea ro∙ongrangchi rikanian ia salrango manderangna aiao inmanani ong∙kuenga. Badiaba ro∙ongrangde ton ritcharangan ong∙pila. Torom nokko rikpiltaiani aro apalatanikoa aro torom nokni protchongkoa Herod the Greatni ning∙o rikpilaniko a∙bachengaha jean 20 BC jolrango ong∙achim, indiba rikpilani aro nitoatna gita kite-konge rong nonganirangkode AD 60 jolrangona kingking tariangkuaha.

Bang∙a manderangan bang∙bea on∙anirangko ra∙e torom nokni sepangogipa me∙chikrangni tom∙dakram biapo ge 13 tangka donchakanio donetokachim. Me∙chik segrini sukki kapgniko tangka donchakanio chipatna re∙bamiting chachao Jisu ua biapo asonge dongenba niksoengachim. Ia sukkia denariusni bak 1/32 mungsan apsanaiachim, jean on∙rongbewal gita salsani hajirasan ong∙aia. Uandake me∙chikni on∙ania namen bang∙srangjachim. Indiba Jisu uni on∙eanina gisiko nangataniko man∙aha. Bang∙bea man∙e cha∙gipa manderang bang∙a tangkarangko doneaha indiba Ua uamangni on∙anirangna agananiko dakjaha. Indiba ia me∙chik segrini on∙aninade mitelaniko dakskaaha. Ua indine aganaha je, ua me∙chik pilakna bang∙bate on∙aha. Iara maikai ong∙na man∙skaa? Jisu nirikanio nikaha je, uamangde agitchagipa gamonikosa on∙a, indiba ia me∙chik segride kangal ong∙e gam donggijaonikosa on∙paaha. Uamangde on∙ani ja∙manoba gam dongrikkua. Indiba ua ma∙chikde pilakkon on∙tokaha. Ia ka∙sae dongatokko on∙anian gamchatani komibegenchimoba dingtangmanchagipa on∙ani ong∙atskaaha.

Ia golpoara gamrangko jakkalanio ning∙tue skie ra∙ani ong∙skajok. Isolni kamna on∙anio dilgiparangni kamrango pangchakja. Torom nokni dilgiparango ong∙siani donga, indiba Jisu on∙anirangko mangrakataha. Toromni dilgiparang namjaoba jemangan ia somoimitingo namjabatgiparang ong∙achim, Jisu iarangkoba u∙itoka. Beben, dilgiparangde Isolni skani gita gamrangko simsakanio ong∙bebea, indiba uamang kakket dakjaomangba Isolni kamna on∙giparangnade me∙chik segrina pattiaha gita pattianiko on∙kuenga. Bak sani baksa aro on∙anirangko ra∙rikode, minggipin gita niaton jensalo dilgiparang maiaba namnikgijaniko dakon, on∙anirangkoa uamangni kamrangchin Isolna mitele on∙ani pal, namgijako dakaniona dakmajoataniko man∙skaa.

`Ia golpoo an∙chingni Isolni kamna kakket dake on∙na nangchongmotani gimin maia skianiko an∙chingna on∙achim?`