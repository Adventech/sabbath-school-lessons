---
title:  Mandeni Depanteni Re∙baani
date:   05/09/2024
---

`Mark 13:24-32 ona poraibo. Maia dal∙gipa obostani gimin iano talataniko dakachim?`

Ian Gitel Jisu Kristoni rasong chabeao re∙bapilaniko aganana agre gipinni giminde ong∙ja, je Uni re∙bana skang sal, ja, aro askirango chinrang ong∙bachenggenchim. Niam Gital Sastroo ia aiao inmangipa obostani gimin mesoksogipa katchinike agananirangan gapaiachim. Watata Paul iani bidingo rongtalbeen 1 Thess. 4:13-18 ona talataniko dakaha, jeon Kristoo sigiminrang gipramoni chakatpile tange dongsogipa toromirang baksa damsan bangbango Kristoko grongna aramo rimdogen ine aganaha. 1 Kor. 15 o sigiminrang Kristoni re∙bao gopramoni chakatpilgen ine Watata Paul talen agananiko dakaha.

Pitorba ua dal∙gipa salni gimin 2 Pit. 3:3-13 ona talataniko dakaha. Gitel An∙tang ku∙rachakaniko ka∙sinatja, indiba pilakni gisik pil∙e re∙baaniko nangnika ine talate aganaha. Parape∙ani ki∙tapoba Kristoni re∙baani gimin nambee talataniko daka (Para. 6:12-17; Para. 14:14-20; Para. 19:11-21). Niam Gital Sastroo Jisuni re∙bapilanikoa, mande ong∙e, niksona man∙e, aro ku∙rangko knasona man∙en re∙bapilgen ine janaptaitaia. Aro Uni re∙bapilao pilakan Uko niksona man∙gen.

Indioba, “Ia chasong” aro “Ua sal,” aro “Ua konta” ingipa kattarango Jisu maia miksonganio aganachim? Ia kattarangchi bang∙a manderang jajae neng∙nikaniko man∙aha, maina je chasongon Jisu agananiko dakahachim, ua manderangde da∙o sitokmanaha. Ia kattarangni bidingo talataniko dakna gita bang∙bea cholrangni gimin ku∙pattianirang bang∙bea. Mitam manderang “chasong” ingipa kattako ra∙e jera ra∙anirangko daka je, ian “Mandeni jatko” miksonga, ia miksonganio Jihudirangnade Jisuni re∙bapilna skangde Jihudi jat bon∙angjawa ine aganai gnang.

Minggipin pe∙e agananiara “manderangni chasongni” gimin aganani ong∙a, jemangan chu∙sokenggipa pilak chinrangko nika, jerangan Kristoni re∙bapilna skangde bon∙angkujawachim.

Indiba ramramgipa ma∙siani cholkode Mark 13:32 o agangipao nika je, “ua” ingipa katta “ua sal aro konta” ine janapa. Mark 13 o, “Ia” ingipa kattako (houtos, hautē, touto) pod 1-13 ona bang∙bate aganani gnang, jean Jerusalemko nisiataona sokatangachim, je kattaan ja∙mangipa odhaini bako cholonko mesoka.

Indake, “Ia chasong” ingipa kattako skanggipa ritcha bilsirangni chasongkon mongsongbate miksonga ine talata, jean Mark 13:30 o Jerusalemko nisiatani gimin agananiko nika. Indiba Mark 13:32 o agangipa kattade Kristoni gnigipa re∙bapilaniko miksonga jean skanggipa ritcha bilsionide Jisuni re∙bapilaona bang∙a bilsirang chel∙kuenga. Indake Mark 18:32 o, “ua” ingipa obostarangni gimin agana jakkalgipa kattaranga skanggipa ritcha bilsirangonide namen chel∙kuenggipa mikkangchinasa ong∙a.