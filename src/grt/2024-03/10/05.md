---
title:  Dal∙begipa Duk
date:   04/09/2024
---

`Mark 13:19 ko poraibo. Ia podrangoa maiako miksonge talatengachim?`

Mark 13:14 o “mitchiani nisiatani” ingipani gimin agangipa kattako mangrakatna dakchakgipa katta ong∙a jean odhai gimikni bijatchio ong∙ea (Mongolbarni lessononiko nibo). Mark 13:19 o dingtang ong∙baaniko chin dake mesokaniba ong∙ea. Ian a∙gilsak ong∙chengaoni da∙alona apsan ongkugijagipa duk ong∙beani gimin janapani ong∙achim. Ian Jerusalemko nisiatani somoio duk ong∙gipana dal∙batgipa duk ong∙genchim. Mark 13:19 o agangipa kattaba mikkangchi ong∙bagnigipa ong∙a jean Jisuni somoioni ru∙utbegipa somoiko mesokatani ong∙engachim.

Mark 13:14 o Dan. 9 ni katchinike agansogipa kattako gam∙chakani ong∙a. Iano agangipa Mark 13:19-23 o agangipa kattaranga Dan. 7 aro 8 o chongipa grongni bil Isolni mandernagko bilsi 1, bilsi 2, aro adha bilsina a∙rik-sanalani gimin Dan. 7:25 o katchinike agangipa kattarangko talatani ong∙skaa. Ia katchinike agangipa, 1260 salrang ingipara bilsi 1260 bilsirangmung apsan ong∙a (Chan. 14:34; Ezek. 4:6). Ia somoiara AD 538 oni AD 1798 bilsiona sokea. AD 1798 bilsio Napoleon an∙tangni sipai kotokni pamongko (general) watate pope-ko patoko donataha. Ia somoio, 1260 bilsirango chongipa grongni bil uni sasonni niam baksa bakrimna man∙gijagipa manderangko a∙rik-sanale mitam manderangkode so∙ote galaiaha.

`Mark 13:20-23 ona poraibo. A∙rik sanalani somoimitingona Isol An∙tang manderangna maia ka∙dongataniko uamangna on∙ahachim?`

Mark 13:20 o Isolni seokgimin manderangni a∙sel ua a∙rik-sanalaniko kan∙dikatgen ine aganaha. Itihaso aganani gitade, bilongbegipa a∙rik sanalaniko Protestant Namptilatgiparangni chakatbaani ja∙manode komiangaha, aro duk ma∙anirangko kan∙dikataha ine janapaha. Chonggipa grongni bil bon∙ataniko man∙ahaon, bang∙a manderang nampilatgipa dolo bakrimangtokskaaha. Indiba Para. 13 o katchinike agansoani gitade, chon∙kamani salrango chongipa grongni bil nakattaigen ine mesoksoaha.

Mark 13:21-23 o Jisu minggipin kengnigipa ong∙bagnigipa obostana mikrakataniko dakangskaaha, jean tol∙a katchinika dakgipa aro Kristo dakmikgiparang Uni re∙bapilna skang chakatbagenchim, aro Jisu An∙tangko ja∙rikgipa manderangna mikrake dongchina gita mikrakataniko dakaha.

`Tol∙gipa Kristoni gimin mikrakataniko dakani somoiode Uni kam ka∙ania a∙bacheng mangmangaipitichim, indiba Ua aiao inmanpilgipa agansoaniko dakna man∙aha, aro uarang chu∙sokaha (da∙alomangba mitam manderang an∙tangtangko Kristo ine a∙kange ra∙giparang bang∙beaha). Ia katchinike agansoanirangchi an∙chingni Isolni kattao ka∙dongchakna man∙aniko maikai bariatgenchim?`