---
title:  Nama Kattani A∙bachengbaani
date:   29/06/2024
---

### Ia Antini Lessonna Poraiani
Wat.13:1–5, 13; Wat. 15:36–39; Mark 1:1–15; Isa. 40:3; Dan. 9:24–27.

> <p>Mingani Pod</p>
> “Aro Johanko jako on∙manoa, Jisu Galiliona re∙bae Isolni nama katako aganprake inaha, ‘Sal chu∙sokaha, aro Isolni songnok sepangaha; na∙simang gisik pil∙bo, aro nama kattako bebera∙bo’” (Mark 1:14, 15).

Sawa Markni Nama Kattako seaha, aro iako maina seahachim? Segimin Nama Kattao segipa mandeko janapjaha. Sepangbatsranggipade Johanan ong∙a jean ka∙sabatgipa sninggipa ine mingako man∙aha (Johan 21:20, 24).

Skang salrangonin, Nama Katta mingantian watatarang (Mati, Johan) ba watatarangni dolrang baksa bak nangeani dongronga. Toe aganna gita, Lukni sea Nama Katta Paul baksa nangrimani donga (Kol. 4:14, 2 Tim. 4:11, Phil. 1:24). Markni sea Nama Katta Pitor baksa nangrimani donga (1 Pit. 5:13).

Mark pangnaba uni seanio an∙tangni bimungko janapjaoba, skang salrangni mondolini aganritingbaanio Markni Nama Kattako segipara John Markan ong∙achim jean Paul aro Barnabas baksa songregipa ong∙achim (Wat.13:2, 3) aro Pitor baksa kam ka∙pagipa (1 Pit. 5:13) ine mesokaha.

Ia antio skanggipa skie ra∙anide, Sastroo janapani gita Markni gimin skie ra∙ani ong∙gen, jean a∙bachengode chu∙sokjaha aro bon∙kamao nampilaha. Unikode Markni gimin a∙bachenggipa bakrangko nie, mikkangchi ki∙tapni re∙mikkanganiko nigen aro uni ja∙manouni batanggimin janggi tanganio chu∙sokgijagipa ong∙e ja∙mano nampilgipa dangdike on∙gipa mandeara maina ia nama kattako seahachim, uni a∙selko nianggen.