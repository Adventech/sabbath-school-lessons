---
title:  Gnigipa Chol
date:   01/07/2024
---

`Wat. 15:36–39 ko poraibo. John Markko Paulara maina ra∙chakjaha aro Barnabas maina una gnigipa cholko on∙skaaha?`

Chadambeko Paulni ra∙chakgijaniko Wat. 15:38 o janapaha. Mark uamangko watgale dangdike on∙ani kamko ka∙angjaha. Paulni bewalko ma∙sina man∙achim. Dangdike on∙giparangni janggitangani, mongsongbate skangni somoio rakgipa aro nangnikgipa ong∙achim (2 Kor. 11:23-28 baksa tosusabo). Rakbegipa kamrango aro obostarango biljrimaniko chilna gita Paul dangdike on∙rimskarangni dakchakanio pangchakaha. Uni nikanio jean sengnapgija watgalgiparang dangdike on∙ani dolo ong∙na kraja jerangan namgijagipa bilrang baksa jakni jak dakgrika.

Barnabas iako ong∙e nikjaha. Ua Marko bil gnanganiko nike uko watgalna nangnikjaha. Indakgipa namen ning∙tue jegrikani John Markni gimin Paul aro Barnabasni gisepo ong∙aha aro uamangni re∙aniko dingtangataha. Paul Silasko an∙tang baksa re∙na baseaha aro Barnabas Markko rimbitaha.

Watatarangni ki∙tapo Barnabasni Markko an∙tangna baseani gimin talataniko on∙jaha. Iano seanian Watatarangni ki∙tapo uamang sakgnini apsan ong∙kataniko bon∙kamgipa mesokgipa biap ong∙a. Indiba Niam Gitalo ian bon∙kamgipa Markko janapanide ong∙taiskaja.

`Kol. 4:10, 2 Tim. 4:11, Philipi. 24, aro 1 Pit. 5:13 rangko poraibo. Markni nampilani gimin ia podrango maiko talataha?`

Mairongpilgipa dingtangani Marko ong∙aha ine nikna gita man∙a. Ia seanirango Markara, Paulna aro Isolna dangdike on∙anio gamchatgipa ong∙a ine mesokaha. Paul uko uni kam ka∙rimska ine chanaha aro Timothyni uko an∙tangbaksa rimbaaniko nangnikaha. Skanggipao Pitor, an∙tangko Mark baksa namen meligipa ong∙a ine mesokaha. Paul aro Pitorni segipa ki∙taprangko AD 60 bilsini a∙bachenggipa jolrango seaha, chongmotan, Wat. 15 o janapgipa chagronganini bilsi 15-20 ni ja∙mano ong∙aha. Mark an∙tangni ga∙akaoni nampilatako man∙aha jean Barnabasni uo chu∙gimik ka∙dongchakanichi ong∙aha.

`An∙tangni ba nang∙ni ripengni ga∙akani somoio gnigipa changna chol man∙aniko chanchiate nibo. Ua chagronganirang maidake nang∙ko aro nang∙ko dakchakgiparangko dingtanggipa ong∙na dakchakaha? Sakgipinrangna nang∙ni dangdike on∙anio maidake namdapataniko on∙gipa ong∙a?`