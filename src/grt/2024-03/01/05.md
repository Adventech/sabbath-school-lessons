---
title:  Jisuni Napbolani
date:   03/07/2024
---

`Mark 1:9–13 rangko poraibo. Jisuni napbolao sawa dongpaaha, aro mai ong∙aha?`

Johan napbolatgipa Jordan chibimao Jisuko napbolataha, indiba Ua chioni ong∙katbaon salgirang grina gita oako nikaha aro Gisik Rongtalgipa uni kosako paroani bimango ong∙onbaakoba nikaha. Salgioni Isolni ku∙rang gam∙baako Ua knaaha, Na∙an angni ka∙sara Depante; Nang∙o anga namnikbea” (Mark 1:11).

Ia obostarang Jisuni napbolani gamchataniko mesokaha. Pagipa, Degipa aro Gisik Rongtalgipa damsan dongpae Jisuni dangdike on∙ani kam a∙bachenganiko mesokaha. Ia obosta ong∙ani gamchataniara Mark 15 o mesokgipa chisolko mesokanio gam∙chakegen. Bang∙a apsangipa golponi bakrang ua nikanio ong∙taigen.

Bakraoni Jisu Gisikchi dilangako man∙aha. “Dilanga” ingipa katta Greek katta ekballō oni ong∙baaha, jekon Markni seanio namgijagipa gisikrangko arikgalaniko miksongani ong∙a. Gisk iano donganiara Jisuni janggi tanganio Gisik Rongtalgipani bil donganiko dakmesokgipa ong∙a. Gitel Uni dangdike on∙anio songrena a∙bachengmanaha, aro Ua rang∙san Satanko chagrongaha. Dakmajoaniko chagrongaha. Ia biapo dakgrikaniko sal 40 na dakmajoanichi, ka∙namgijagipa matburungrang baksa dongpaani aro sa∙grerangni Jisuna dangdike on∙anichi mesokaha.

Markni sea Nama Kattani a∙bachenggipa oprakgipa katta ong∙ronggijagipa cholonko mesokaha jeon Jisuko Isol aro mandeni cholono parape∙aha. Isol ong∙ani bimango: Ua Kristo, Jokatgipa ong∙a (Mark 1:1), Gitelko watata man∙giparangchi parape∙aha (Mark 1:2, 3), Johanna bate bilakbatgipa ong∙a (Mark 1:7), ka∙sagipa Depante jeona Gisik ong∙onaha (Mark 1:10, 11). Indiba Mandeni bimango, an∙ching iarangko nika: Ua Johanni jakchi napbolatako man∙aha (Mark 1:9), Ua Gisikchi dilangako man∙aha (Mark 1:12), Satanchi dakmajoako man∙aha (Mark 1:13), matburung baksa dongaha (Mark 1:13), aro sa∙grerangchi dangdike on∙ako man∙aha (Mark 1:13).

Ia dingtanggrikanirang maidake re∙baa? Iarang Kristoni kakket ong∙aniko, an∙chingni Gitel aro Jokatgipa ong∙aniko, an∙chingni Isol ong∙eba mande ong∙aniko aro an∙chingni ba∙rima aro dakmesokgipa ong∙aniko mesokgipa ong∙a. Ia chanchianirangko an∙chingni gisik maidake ma∙sigen? An∙ching amja. Indiba an∙ching Isolni mande jatna kakket ka∙saaniko parape∙atanio bebera∙achi aro mairongpile gapatanichi ra∙chakaniko daka.

`Jisu Isol ong∙oba iarang Isolni mairongpilgipa ka∙saani gimin maiko aganaha, Ua an∙chingko jokatna An∙tango an∙chingni mande ong∙aniko ra∙ahama?`