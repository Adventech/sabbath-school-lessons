---
title:  Chu∙sokgijagipa Missionary
date:   30/06/2024
---

`Wat. 12:12 ko poraibo. Watatarangni ki∙tapo Markni gimin maidake talataha?`

John Markan Markni Nama Kattako segipa ong∙naba donga jean Wat. 12 o janapgipa obosta ong∙anio dambemiting ong∙achim, je obostaan, haida bilsi AD 44 oni 46 ni bilsijolrango ong∙aha. Uko pod 12 o Mary minggipa me∙chikni depante ine janapaha. Ua me∙chikara saksa gisik nangbee mondolina dakchakgipa ong∙a aro noktango Isolko olakkianiko dakahachim jekon Wat. 12 o parakaha. Pitorni patok nokoni jokani aro uni ja∙man kam ka∙angani, aro Herodni siani gimin chu∙gimik mesokaniko on∙aha. Iano Pitor aro rajani gisepo tosusaanio dingtanggrikaniko talata. John Mark ia golpoo mamung bak nangeja indiba ia somoio uko janapaniara ja∙mano Barnabas aro Saul baksa uni bakrimanina tarisamsogipa ong∙a.

`Wat. 13:1–5, 13 rangko poraibo. John Mark, Saul aro Barnabas baksa maidake bak man∙pae maiko ong∙ataha?`

Wat. 13 o, Saul aro Barnabasni AD 46 bilsi jolrango uamangni skanggipa songreaniko dakani gimin talataha. John Markko pod 5ona kingkingde janapjaha, aro uni kamara dakchakgipa ba nokkolsan ong∙aiachim. Ia chadambeko pod 13 ona kingkingde talataniko dakjaha, je podo uni Jerusalemona re∙angpilani giminsan kan∙dike talatachim.

Uni re∙angani gimin mamung a∙selkoba on∙jaha aro uni gisiko chanchiani ba duk ong∙anirangko janapjanian, dangdike on∙ani kamko watgalna didiatani ong∙a ine chanchichipatna man∙a, jeon jajrengani aro neng∙nikanirangan gapa ine nikna man∙a. Ellen G. White indake mesokaha, “Ia somoio Mark, kene aro duk man∙e, Isolna bimchipe kam ka∙na am∙aoni dingtange miksongaha. Skango rake kam ka∙a dongkujani gimin ua kenani aro neng∙ani somoio duk man∙aha.”—The Acts of the Apostles, jak 169. Kan∙dike aganode, pilakan una rakbeani ong∙aha aro indake ua ong∙katna nangnikaha.

`Kristian ong∙e nang∙ni re∙ruraanio, maioniba katpilani gimin sawa agangipa dongjawa? Chagronggiminoniko maiko skie ra∙aha?`