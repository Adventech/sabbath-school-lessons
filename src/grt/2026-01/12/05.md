---
title:  Saksa Sakgipinna Bi∙chakgrikani
date:   18/03/2026
---

`Kol. 4:2–4 rangko poraibo. Bi∙anina maidakgipa niamrangko na∙ara ia podrango nikna man∙a? Maini gimin bi∙chakchina Paulara mol∙molaniko dakaha?`

Dingtang dingtang dakgipa neng∙nikanirangko man∙enggipa mandena, chong∙motan, nokdangni bidingo, an∙seng-baljoke dongani bidingo, tangka paisani bidingo ba gipin neng∙nikanirangni bidingo man∙enggipa mandena, an∙chingni aganna man∙gipa adita nangchongmotgipa kattarangara “Anga nang∙na bi∙chakenga” ine inanian ong∙a. Ian salgini basegimin chol ong∙a jechin nangrimna aro golporimnaniko dakna man∙gen. “Ian an∙chingna on∙gimin Isolni mangsongani ong∙a jean bebera∙e bi∙gipana aganchakani ong∙a jekon an∙ching bi∙jagenchimode an∙chingna Ua on∙jawachim.”—Ellen G. White, The Great Controversy, jak 525.

Gisiko nangatgipa talataniko Paulni jakkalgipa bi∙anina gisik on∙bo: “Bi∙ao watgalgija dongbo, aro uano mitela gnang mikrakbo”—ian bebera∙gipani bi∙ani ong∙a ine mesokani chin ong∙a (Kol. 4:2). Ua an∙chingko “pilak salo” (Eph. 6:18) aro “dondikgija” (1 Thess. 5:17) bi∙china agana. “Maina nanga gita maiko bi∙na nanga, uko an∙ching u∙ija; indiba Gisik an∙tangna aganna amgija skimachi an∙chingna mol∙molchaka” (Rom. 8:26).

`Kol. 4:3 ko poraibo. What “Kattana chingna do∙gako ogen” ine inaniara maiko miksonga aro nang∙ni bebera∙aniko sualna man∙na gita Isolara nang∙na maiko ogenchim?`

Paulba bebegipa kattarangko aganna man∙na gita Isolo bi∙aha. Basakobarangde, an∙ching uni chittirangko aro agananirangko Watatarang ki∙taponiko poraion, an∙ching indine chanchichipatna man∙a je, mamung gualgijan an∙tangni aganna nanggiparangko ia watatara agana aro pangnan aganna changgipa mande ong∙a. Indiba iano ua Isolo bi∙aniko nangnikaha jedakode ua aganna nanggipa kattako “aganna nanga gita parape∙na man∙gen” (Kol. 4:4). Ua namen nangchongmotgipa Greek katta (dei) ko podni bon∙kamgipa bako jakkalaha, jekon indine pe∙na man∙genchim, “aganna man∙na gita,” jean nama kattako aganprakani kamo Isolni dongchongmotna nanganiko mesokachim. Kaisarni nokdangko man∙chape, Rome sorkarini chubatsranggipa gadangni manderangna nama kattako aganprakna nanganiko ua u∙iaha.

“Isolo bi∙na gita nang∙ni ja∙skurangko pangnan dem∙e ja∙sku dipanna nangchongmotani ong∙ja. Nang∙ni saksan ong∙on, rama re∙on, aro nang∙ni salantio jakchakgija kam ka∙engon, Jokatgipa baksa agangrikani bewalko dakna ranta ka∙bo. Dakchakanina, seng∙anina, bilna, u∙ianina ka∙tongko kosakchina sriksrik mol∙molaniko jringnan dakchina. Rang∙sita changantian bi∙ani ong∙china.”—Ellen G. White, The Ministry of Healing, jak 510, 511.