---
title:  Saksa Sakgipin Baksa Janggi Tangenga
date:   14/03/2026
---

### Ia Antini Lessonna Poraiani

Kol. 3:18–4:6; Eph. 5:22–25, 33; Toe Skia. 22:6, 15; 1 Pit. 2:16; 1 Thess. 5:17.

> <p>Mingani Pod</p>
> “Na∙simang sakantina maikai aganchakna nanga, uko u∙ina gita, na∙simangni katta pangnan ka∙saao, karichi su∙ua gnang ong∙china.” (Kol. 4:6).

Jensalo manderang kam ka∙ram biap aro dongani biap sepangjolo ong∙genchimode, uamang adita neng∙nikanirangko chagronga. Chanchianio dingtanggrikani donggenchimode, gisik sagrikani; aro jegrikani ong∙naba donga. Baditana nangrim-meliani chapchap ong∙a, inditan nangrim-melianio melie dongna gita sakantinan nangchongmotani ong∙a.

Chapchapbatsranggipa nangrim-melianiara, beben, nokdangni manderangni gisepon ong∙bata. Nokdangko basakobade “nokdangni kharkana” ine agana. Ian nokdangko chalaianiko dingtang dake talatani ong∙a. Nokdangko aro bading-chiwalaniko chalaianio dingtangtegipa apsananggipa bewalrang gnang. Uano ra∙chakgnigipa gunrang, nisanrang, aro miksonganirang dongna nanga. Name chalaina gita sakantian saksa sakgipin baksa nangrim-melina nanggen aro an∙tangtangni dakgnigipa bakko dakna nanggen. Ia apsan niamrangan mondolinaba ong∙a, jean bebeko agangenchimode, dal∙gipa nokdang ong∙a.

Ia antina on∙gimin Sastroni kattarango, Paul Kristian nokdangko nambatsrangao chalaiani adita nangchongmotgipa niamrangko on∙a. Sastroni niamrangchi Kristian nokdangko chalaina nangani gimin, Rome nokdangonide dingtange chalaia. Paul gipin gamchatgipa niamrangkoba on∙aha, je niamrangan songsalo nangrim-melianina, chong∙motan, noko aro nokni a∙palona dakchakbeani ong∙genchim.