---
title:  Gisikni U∙ianio Re∙ruraani
date:   19/03/2026
---

Kristianrang ong∙e, nangchongmotgipa bebeni kattako an∙chingni u∙ina man∙ania maia? Beben, Jisu Kristo an∙chingni paprangna sichakaha ine u∙ianian ong∙a, aro Uo bebera∙achi, an∙ching jringjrotni janggiko man∙na amgen. Ia bebeni kattako an∙ching mamungdakeba an∙tangtangarichide u∙ina man∙jawa. Batesa, ia bebeko an∙chingna aganna nangaha ba parape∙na nangaha. Aro iako an∙chingna Isolni Kattao parape∙aha.

Isol An∙tangni Kattao parape∙jagenchimode bang∙bea bebeko, u∙ianiko, aro gisik gnanganiko an∙ching mamungdakeba u∙ijawachim. Indiba ia gisik gnangani aro u∙ianiko u∙irikna mangmang an∙chingna on∙aijaha. Indiba an∙chingara ia bebeko, gisikni u∙ianiko aro gisik gnanganiko an∙chingni janggi tanganio janggi tangna nanggenchim.

`Kol. 4:5, 6 rangko poraibo. Maidakgipa obostarango “gisik gnang re∙rurabo” ine Paulara an∙chingna mesoke on∙enga? Maini gimin indake on∙aha?`

Rasonggribee, Kristianrang ong∙e, basakobade an∙chingara Kristianna agrede gipinrangmung apsanaia! Aro, Paulni mesokgimin gita (Isa. 52:5), Israelara bebera∙gijagiparangna ja∙donggaatani ong∙aha: “Maina … Isolni bimung na∙simangchi gipin jatrangni gisepo kal∙stapako man∙a” (Rom. 2:24). Gipinrangni mikkango an∙ching maikai janggi tanga, mongsongbate jemangan an∙chingni bebera∙ani baksa apsan ong∙jachim, uamangnade ian chanchina nangbeani ong∙a (Titus 2:5, 2 Pit. 2:2). Kristian nokdang, jemangan bi∙anina tom∙chimongengachim, namgijana ong∙gija, indiba ramramgipa ka∙saani kamrangna, tom∙tomanina aro chakchika gnanggipa gisik baksa tom∙anio ong∙ode, an∙chingni bebera∙ania kakket ong∙ama ong∙jachimma, uko nie donggiparangna bilake sakki on∙a.

Kol. 4:6 o, Paul an∙chingni agangipa kattarangni bidingo dingtangmanchae agananiko daka: “Na∙simangni katta pangnan ka∙saao, karichi su∙ua gnang, ong∙china.” Ka∙saani kam ba rinok rinok dakana batemangba, an∙chingni agangipa kattarang Isolni ka∙sachakachi aro Gisik Rongtalgipani dilachi chijimatako man∙na nanggen.

“Karichi su∙ua gnang.” “Kari nangchota” ingipako a∙gilsakni talataoni bikpile, an∙chingni kattaranga manderangna kragipa aro knatogipa ong∙na nanggen.

“Na∙simang sakantina maikai aganchakna nanga, uko u∙ina gita.” Gisik Rongtalgipasan mangmang tik somoio kakketgipa mangsonganina tik ong∙gipa kattarangko an∙chingna on∙na aro an∙chingni sualna nangenggipa kattako knatimnasienggiparangni gisikko tarisona man∙gen (ianoba, dei ingipa kattako jakkalaha—Kol. 4:4 ni bidingo mejalo agananirangko nibo).

`Gipinrangni mikkango maikai na∙ara kattarangko aganachim, maikai na∙ara kam ka∙a, aro maikai na∙ara re∙ruraa, chanchiate nibo. Nang∙ni bebera∙ani bidingo na∙ara maidakgipa kattako gipatenga aro Kristian ong∙anio iara mai miksonganiko on∙a?`