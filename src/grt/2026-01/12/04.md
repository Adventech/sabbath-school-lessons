---
title:  Ku∙cholsan Kam Ka∙ani
date:   17/03/2026
---

`Kol. 3:22–25 aro Kol. 4:1 rangko poraibo. Nokkolrangna mai ge∙etanirangko on∙aha? Ku∙cholsan kam ka∙ani bidingo ianora maia niamrang gnang?`

Manderang da∙alo nokkol itaniko batanggimin somoina on∙gipa Sastroni ku∙pattianirang ine basakobade aganronga. Indiba, bebeko agangenchimode, Niam Gitchamni Israel aro Niam Gitalni mondolina iarangara mamungdakeba nangchakeja. Manderangara Isolni jagring gita ong∙atgiminrang ong∙a, aro Isolni ong∙atgimin gisik senggiparang gitan jakgitele baseaniko dakna man∙e ong∙atako man∙aha. Nokkol ong∙kame donganiko Moseni niamo beng∙a (Deut. 15:12) aro tangka gro nangani donggenchimode, batbeoba bilsi dokrangna chotpilna somoiko man∙a (Reo. 21:2–6, Levi. 25:39–43). Nokkol itaniara an∙chingni somoina namen namgijani ong∙genchimoba, Sastroode iara a∙gilsakni Saliram jolo mandejatni kosako namen misilbegipa aro mitchibee nokkolrangko jakkalani bewal gitade ong∙jachim.

Niam Gitalni somoirango, mondoliara Rome-ni niam gitasa jeko dakoba dakna nangachim, aro iara nokkolrangko rakkiani niamrangkoba man∙chapachim. “Indiba da∙ororo somoio nokkolrangko jakkalani bewal gita ong∙gija, Rome-ni niamo nokkolrangna adita namgipa cholrangko on∙a, aro ia bewalko bikpilatna jotton ka∙aniara nama kattako gipataniko champengatani gita ong∙naba dongachim.”— Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), jak 166.

Bebeko agangenchimode, mondolini gisepo, aro mongsongbate, Rome Songnokni ning∙o ong∙aoni bikpile, nokkolni skanggipa aganchakna nanganide Gitelnan ong∙chenga. Aro uamangni gitelrangna uamangko name jakkalchina gita uamang ge∙etako man∙aha, maina “salgio na∙simangniba Gitel gnang ine u∙ie” (Kol. 4:1). Aroba, nokkol gita Onesimusko jakkalgija indiba an∙tangni jonggipa gita jakkalchina Paulara Philemonko ge∙etaha (Philem. 16). Kakketko agangenchimode, Niam Gitchamo aro Niam Gitalo, bebera∙giparangko Isolni nokkolrang ine okama (Git. 34:22, Luk 17:10, 1 Pit. 2:16 rangko nibo).

Mitam Sastroni dakbewal obostarangko jeon Sastroni kattarangko seahachim, uarangko an∙ching namnikjagenchimoba, an∙chingara ua podko Gisikni dilanichi seaha ine an∙chingde ra∙chakna nangaigen. Ong∙jaode, an∙chingara an∙tangtangko aro an∙chingni dakbewalrangko Sastrona dal∙bate donaha. Nambatgipa baseanide, Sastroara mainiba gimin maikai aganahachim, uko namedake niatesa aro ma∙sichengesa Sastroni talatgipani bidingo aganchotaniko dakna nanggen.

`Ia Sastroni kattarangara maikai nang∙ni kam ka∙ani bewalna meligenchim, chanchiate nibo. Kam ka∙ram biapo dilgipa ong∙e ba saniba ning∙o kam ka∙gipa ong∙e maikai ia niamrangara nang∙na dakchakbeani ong∙genchim?`