---
title:  Ma∙a Paarang aro Dedrangrang
date:   16/03/2026
---

Nokdangni bak ong∙e bi∙sarangara nangchongmotgipa dakna nanggnigipa bak donga. Nokdangni aro salgini songnokni manderang ong∙e uamangara ka∙saako man∙aha ine uamang u∙ina nanga. Nokdango damsan Isolko olakkianirang, ramramgipa ong∙aigenchimoba, ka∙jringna nanga, pringo aro attamo ka∙jringna nanga. Bilsi chonengpition, bi∙sarangara rongtalatani kamrango dakchakachi aro gipin kamrangko ka∙achi a∙bachengna man∙a. Dal∙bate uamangara Paulni ge∙etaniko knachakna nanga: “Degiparang, na∙simangni ma∙a paarangko pilakon manibo, maina ian Gitelo namnikgni ong∙a” (Kol. 3:20).

**Ka∙mao on∙gimin podrangko poraibo. Dedrangko dal∙atna maidakgipa dakgnigipa niamrangko on∙aha?**

`Toe Skia. 22:6, 15`

`Mati 19:14`

`Deut. 6:6, 7`

`Toe Skia. 1:8, 9`

Niamo aro dakmesokanio, Gitelna minge namao aro srongao skigenchimode, bi∙sarangara nokdangna, mondolina, aro uni nalsaonan, bang∙bea pattiani ong∙gen. Aro apsandake segiparangna aro jikgiparangna, Paulni ma∙a paarangna ku∙pattianiara namgipa ku∙pattiani ong∙a: “Pagiparang, na∙simangni degiparangko ka∙onangatnabe, uamang gisik be∙jana gita” (Kol. 3:21). Maikai ma∙a paarang, aro mongsongbate pagiparang, uamangni bi∙sarang baksa agangrikani aro sason ka∙ani aro skiani bewalara dedrangni gisikni dal∙rorobaanio namen chinapatako man∙achim, chanchiate nibo.

Am∙sandianio iako mesokaha je, jensalo ma∙a paarang giljachi re∙on, dedrangrangni mondolio dongkamani percentage-ba bata, aro ma∙gipa pagipaoni saksasan re∙aigenchimode, komia. Aro ianaba aiao inmanbate, ma∙giparangni re∙jringana batemangba, pagiparangni giljachi re∙jringon, dedrangrang dal∙ahaoba mondolio dongkamani bata. Indide, dedrangko toromo dal∙atanio pagipani daitoko ramram dake channa nangja. Uni gimin baditan pagiparangara uamangni daitorangko gisiko nange ra∙na nangenga.

`Pagiparang gimikande uamangni dedrangna namgipa dakmesokgiparang ong∙na man∙jaha. Isol an∙chingni Pagipa ong∙a ine u∙iania maikai nangenggipa obostarango namatpilaniko ra∙bana man∙gen, mongsongbate, jerangon a∙gilsakni pagiparanga dal∙bea nosto ong∙atako dakahachim?`