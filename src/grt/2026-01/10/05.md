---
title:  Ong∙gnirangni Jagring ma An?
date:   04/03/2026
---

`Kol. 2:16–19 ona poraibo. Maidakgipa Jihudi Kristianni dakbewalrangko Paulara iano janapenga?`

Ia salona kingking, Sastrooniko am∙rikite sandigipa u∙igipa manderang Paulni iano janapgipa obostarangni bidingo namedakede ra∙chakkuja. An∙ching iako u∙ina man∙a je, Paulni chittio Gipin Jatarigipa Kristian songsalo Jihudi-Kristianni gisepo ma∙malekani bidingo ong∙a obostako an∙chingna adita u∙iataniko daka. (Kol. 2:13). Chong∙motan, Jihudi bebera∙giparangara ja∙rikna nangchongmotgijagipa dakgnirangkoba ja∙rikchina draatengachim.

Rongtalbeen, Kol. 2:16 o adita Jihudirangni dakbewalrangko janapaha jerangko Kristian ong∙gipa Jihudirangni gisepo nikna man∙kuengachim. Indiba Kol. 2:18 o janapgipa kattaranga ia apsan obostana melia. Toromni dilgiparangni gisepo sontol ong∙mikaniko Jisu matnagaha (Mati 6:1, 5, 7, 16 rangko nibo). Qumranni dol∙arangoniko an∙ching skia man∙aha je, sa∙grerangko mitam Jihudirangni olakkianio namen gamchate ra∙a. Uni gimin, Kolossio Paulni chagrongenggipa obostarangara gipin biaprango uni chagronggiparang gitan apsanangachim.

Kol. 2:16 ko bang∙a changon ma∙sisretani gimin, ning∙tue niatna namen nangchongmotani ong∙a. Ia ka∙mao on∙giminrangna gisik on∙bo:

“Uni gimin” ingipa kattako Paulni jakkalanian indine chinko on∙a je, ian agangiminoniko ra∙e agangope agangipa kattana jakkalani ong∙a. Iana skang, ka∙tongko gital dakanian gamchatbatani gimin be∙enni bigil rasotaniko ra∙galaha (Kol. 2:11–15).

“Cha∙ani aro ringani” ine agananio ian Israelrangni torom nokona hom bolina ra∙bagipa cha∙ani aro ringanirangko miksonga.

“Alani ba ja gital ba neng∙takani salrangni gimin” (Kol. 2:16) ine agananio, ian Hosea 2:11 ko miksonge agangimin ong∙a, jeon ia apsangipa dakbewalrangko janapachim, aro ian neng∙takani salrangkoba man∙chapaha (Levi. 23:11, 24, 32 rangko nibo).

Ia podni miksonganiko u∙ina an∙chingna nangchongmotaniara Paulni talatanian ong∙a: chong∙motan, iarangara “ong∙gnirangni jagring ong∙a indiba an Kristoni ong∙a” (Kol. 2:17). Ia olakkiani dakbewal salrang, jekai hom boli on∙anirangara Kristoni kamko mesokgipa ong∙a (1 Kor. 5:7, 1 Kor. 15:23). Indiba snigipa Sabbathkode papna skangan aro torom nokna olakkiani dakbewalrangko ra∙gatna skangan Edeno a∙bachengataha; uni gimin, iara chisolni ja∙mano ja∙rikna nanggijagipa dakjagringgipade ong∙ja.

`Snigipa Sabbathni bidingo iano mangsonggipa chanchiani ong∙jagenchimoba, gipinrangni kosako bichal ka∙jana gita Paulni ku∙pattianiko na∙ara maikai jakkalgenchim?`