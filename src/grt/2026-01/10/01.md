---
title:  Kristoo Chu∙soka
date:   28/02/2026
---

### Ia Antini Lessonna Poraiani

Kol. 2; Ibri. 7:11; Isa. 61:3; 1 Kor. 3:6; Deut. 31:24–26; Rom. 2:28, 29; Rom. 7:7.

> <p>Mingani Pod</p>
> “Uni gimin cha∙ani aro ringanio, ba alani ba ja gital ba neng∙takani salrangni gimin, pilakba na∙simangko bichal ka∙jachina; iarang ong∙gnirangni jagring ong∙a indiba an Kristoni ong∙a” (Kol. 2:16, 17).

Maini gimin na∙ara Sabbathko rakkia ine saoba nang∙ko sing∙ahama? Haida ia antini mingani podko “sakkina” ine iana jakkalengnaba dongaha. Indiba, ia podko brigipa ge∙etani bidingo sejaha, indiba ian mondolio mitam tol∙a skigiparangni tol∙e skianina aganchakani gita seaha. Ia tol∙e skianirangara maiarang?

Skanggipao, tol∙e skianiko “philosophy,” “manderangni aganritingbaani,” “a∙gilsakni ramramgipa niamrang,” aro “Kristoni gita ong∙gija” (Kol. 2:8) ine talataha.

Ian bigil rasotaniko aro Jihudirangni manianirangko rakkiani (Kol. 2:11, 16), aro cha∙ani baksa nangrimgimin Jihudirangni rongtalatani dakbewalrang aro niamrangkoba (Kol. 2:16, 21) man∙chapa. Ian sa∙grerangko ba sa∙grerang baksa ba sa∙grerangni olakkiako daksningna jotton ka∙anikoba man∙chapa (Kol. 2:18).

Aro, bon∙chote, ian “manderangni skianirang aro ge∙etanirang” aro skatang olakkiarangko man∙chapaha (Col. 2:22, 23).

Ia tol∙e skigiparang bimchipa aro toromna gisik nanggiparang ong∙a, indiba uamang nama kattako kakket ong∙e ma∙sijaha. Maini gimin u∙ijahachim, ia antio an∙ching nianggen. Aro maini gimin mingani podara an∙chingni snigipa Sabbathko rakkiani baksa mamung meliani dongjachim, ukoba niatgen.