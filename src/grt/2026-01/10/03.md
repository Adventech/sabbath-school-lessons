---
title:  Ja∙dil Su∙kamaha aro Kristoo Dal∙roroenga
date:   02/03/2026
---

Kolossirangna seatgipa chittini ja∙pang kattarangan Kristian janggi tanganina nambatsranggipa ku∙pattiani kattarang ong∙a: “Uni gimin na∙simang jedake Kristo Jisu Gitelko ra∙aha, uandake re∙rurabo” (Kol. 2:6). An∙ching Jisuko ra∙chakachisa janggi jokaniko man∙a, skianirangko ra∙chakmangmangachi ong∙ja. Indiba Jisuko ra∙chakanio Uni pilak skianirangko ra∙chakanikoba man∙chapa, ian watatarangchi aro Sastroni katchinikgiparangchi on∙gimin skianirang ong∙a (Eph. 2:20 ko nibo).

Pilakna batemangba, Kristoko ra∙chakanio an∙tangko siatna nanga, chong∙motan, an∙tangko chu∙gimik tanggipa Kristona on∙kangani ong∙a.

Tanggipa Kattako (Jisu) Segimin Kattaoniko (Sastro) dingtangatna ba ma∙ekatna man∙ja. Uaranga tangka bisilni samgnirang ong∙a. Bebeko agangenchimode, Sastrochisan mangmang an∙ching Jisuko u∙ina man∙aigen. An∙ching an∙chingni janggirangko “Uo” janggi tanga ba “re∙a,” miksonganide ian je, an∙ching Uni Kattako aro Uni Gisikko an∙chingni pilak baseanirango aro janggi tanganirango an∙chingko dilchina on∙a.

Kol. 2:7 o, Paul ramramgipa Sastroni toe agananiko on∙aha jean Kristianrangko pangrang gita chacha toe agananiko dakachim. An∙ching Uko an∙chingni Jokatgipa ine ra∙chakachi aro Uni Katta gita an∙chingni janggi tanganiko srongatachi Kristoo ja∙dil su∙kamako man∙a. Uandakesa an∙ching bebera∙ao ja∙dil su∙kamgimin ong∙baa.

`Ka∙mao janapgipa podrangara maikai bebera∙giparangko pang gita chacha toe agananiko daka? (Isa. 61:3, Mati 3:10, Luk 8:11–15, 1 Kor. 3:6).`

Paul rongtalbee minggni cholrangko bebera∙giparangna mesoke on∙a. Mingsara “Jihovani ge∙gimin” (Isa. 61:3) ong∙e dongkamani aro Uo aro Uni skianirango rim∙kingkingachi Kristoo chu∙sokanian ong∙a. Minggipinara bebegipa pang ong∙gija dongani jean bebe ong∙a gita nika indiba janggi grigipasan ong∙aia. Mandeni chanchianirangko aro aganritingbaanirangko ra∙chakanichi, an∙chingara “ra∙sekanggipa” (Kol. 2:8) ong∙aha. Kristo an∙chingko jakgitelatgenchimoba, nokkol ong∙ani balchi ra∙sekanganiko man∙piltaina man∙a (Gal. 5:1 ko Wat. 15:10 baksa nisusabo).

Kan∙dike agangenchimode, Sastro gita ong∙gijagipa skianirangko ra∙chakaniara Kristoko jegalani ong∙a maina jemangan tol∙a skianirangko ra∙chakachim, rasonggribee, uamangara dingtanggipa nama kattako ra∙gataha aro Sastroni kosako mandeni bilan bataha ine ra∙chakmanaha (Gal. 1:6–9 ko nibo). Ia kengnian skangni mondolio ong∙aha aro da∙aloba ong∙kuenga.

`Kristoko ra∙chakna gita an∙tangko jee sina nanganio nang∙gni chagronganiara maikai ong∙aha? Maini gimin iara dontongna nanggijagipa dakgni ong∙na nanga?`