---
title:  Chisolo Datkapmanaha
date:   03/03/2026
---

`Kol. 2:11–15 ona poraibo. Maia obostarangko Paulara iano dakgrikenga gita nika?`

Badita changrangna Kol 2:14 ko niam aro Sabbathko rakkiani bidingo jakkalsrete jera ra∙aniko an∙ching nikaha?

Ia podrangko u∙ina gita Seventh-day Adventistrangni mongsonggipa talatani minggni ong∙na man∙a: Skanggipao, chisolo datkapgimin “seaniranga” “an∙chingni kosako matnanggimin” kattarang ong∙a jean Jisuni chisolo Pilatni datkapgimin seanirang baksa apsananga (Mati 27:37; Johan 19:19, 20). Ba, gnigipao, Moseni segimin olakkiani dakbewal aro hom boli on∙ani niamrang (Deut. 31:24–26 rangko nibo) chisolo datkapako man∙aha. Jensalo an∙ching ia podko ning∙tubate niatgenchimode, ian olakkiani dakbewal aro hom boli on∙ani niamrangni gimin aganenga ine rongtalbeen nikna man∙gen.

Paul “jakchi dakgija bigil rasotachi bigil rasotako” (Kol. 2:11), man∙aha ine agana, chong∙motan, “ka∙tongoni” (Rom. 2:28, 29 rangko Deut. 30:16 baksa nisusabo) ong∙aha, ian be∙enni bigil rasotaonide namen dingtanga, jean olakkiani dakbewal niamrangoni aro nangchongmotgiparangoni mingsa ong∙achim (Levi. 12:3 ko Reo. 12:48 baksa nisusabo).

Unikode Paul ia ning∙ogipa gisikni dingtanganiko “be∙enni an∙ko kike galao” aro chio sim∙bole napbola baksa nangrimataniko dakaha. Ia napbolachi, Kristoni siani aro chakatpilani baksa an∙ching an∙tangtangko chanrima (Kol. 2:11, 12).

Ia gisik pil∙anikon namgijanirango “sigimin” ong∙aha aro Kristoo “tangchapaataha” jean an∙chingni “namgija dakanirangko ka∙sae” wata (Kol. 2:13) ine agana.

“Segimin” ingipa katta (Kol. 2:14) niamrangko miksonga, ian songsalni (Luk 2:1, Wat. 17:7) ba mondolini (Acts 16:4) niamrang ong∙naba man∙a. Ia kattana jakkalgipa Greek kattara Paulni seanirango olakkiani dakbewal niamko miksonga, jean Jihudirangko aro Gipin Jatrangko ma∙ekatna dakgimin guare ong∙achim (Eph. 2:14, 15).

Pap kema watani gimin aro ning∙ogipa gisikni dingtanganiko napbolachi mesokaniko Paul janapahani gimin, ia apsan kattarangni bidingo Sastroo jakkalkugijagipa dingtang bewalode ua agantaijawaha ine an∙ching chanchiatna man∙a. Batesa, Paulara Ephesusrangna seatgipa chittio ia apsangipa chanchianirangko sinjete aganenga ine nikna man∙a: chong∙otan, Kolossio donggipa Gipin Jatni bebera∙giparangara olakkiani dakbewalna on∙gimin niamrangko rakkina nangani bidingo jajrengna nangjawachim, aro ian bigil rasotani niam ba rongtalatani niamrangkoba man∙chapa (Wat. 10:28, 34, 35 rang baksa nisusabo).

Rongtalbeen iako nikna man∙enga je, Ge∙eta Ming Chikkungko chisolo datkapaha ine Paul aganjaenga, indiba Ge∙eta Ming Chikkungko pe∙anian pap ong∙a inesa ua agana (Rom. 7:7).