---
title:  Chanchidapani
date:   06/03/2026
---

“Watatarangni salrango gitan, manderang dakbewalchi aro an∙tangtangni chanchianichi Sastroo bebera∙aniko nisiatna jotton ka∙aha, uni gimin da∙alo, chubatkalgipa namnikgijagipa agananirangna bamanichi, evolution, spiritualism, theosophy, aro pantheism, iarangchi, bobil janggirangko beng∙gimin ramaona dilangenga. Bang∙anan Sastroara togrigipa chakki ong∙aha maina uamangni gisikrangko ma∙sisretaniona aro jajaachipak mikkangaha. Matnanggipani kamrangara, Sastroan Isolni parape∙gimin ong∙a ine bebera∙aniko so∙otaha. Ian mandeni janggirangko sason ka∙ani, de∙doani, aro gisik nangatani bilko Isolni kattaoniko ra∙sekani ong∙a. Me∙mang muni pianichi, gisikni skanian chubatsranggipa niam ine skianiko mande jinmarang bebera∙atako man∙enga, ian jakgitelanina on∙gimin rama, aro mandeara an∙tangnasan aganchakna nanggipa ong∙aia ine bebera∙ataniko man∙enga.

“Kristoko ja∙rikgipa iandakgipa muni nangatgipa kattarangko chagronggen jekon watata Kolossio donggipa bebera∙giparangna mikrakataniko on∙ahachim. Ua me∙mang muni pianichi talatgipa Sastroni kattarangko chagronggen, indiba uarangko ra∙chakna nangja. Sastroni jringjrotna ong∙gipa bebeni kattarangko ra∙chakaniko uni agangipa ku∙rango rongtalbee knana nanggen. Kristoo uni mikrono donkamanichi, ua kimkime chin dakgimin ramao re∙mikkangna nanggen, aro Uni skiani baksa meligijagipa pilak chanchianirangko galna nanggen. Isolni bebean uni chanchiani aro torom ong∙na nanggen. Sastroan Isolni ku∙rang ong∙a jean una aganengachim ine ua ra∙chakna nanggen. Indake ua gisikni u∙ianiko man∙gen jean Isoloni ong∙achim.”—Ellen G. White, The Acts of the Apostles, jak 474, 475.

**Chanchigrikna Sing∙anirang:**

`“Isol ong∙ani pilak gapani Uo be∙en gita donga,” aro “Ua raja ong∙ani aro bilni skotong” (Kol. 2:9, 10) ong∙a ine agananio, iara maiko miksonga? Johan 1:1, Ibri. 1:3, aro 1 Pit. 3:22 rangkoba nibo.`

`Snigipa sal Sabbathni kosako Kol. 2:14–16 rango janapgipako jera ra∙na jakkalaniko an∙ching pilakan knaaha. Ia antini lessono nikgimin neng∙nikarangna agre maia gipin neng∙nikanirang gnang jean brigipa ge∙etaniko an∙ching rakkina nangjaha ine jera ra∙na Sastroni odhai podrangko jakkalahachim?`

`Olakkiani dakbewal niamrangko an∙ching rakkina nangkuenga ine dragiparangna na∙ara maikai agan-talataniko dakgen? Uarangko rakkianio adita namgnirangko man∙genchimoba, uarangko rakkina draatanio maia neng∙nikanirang sokbaa?`

`Kosako Ellen G. Whiteni seanirango janapgimin gita, an∙chingara Sastroko “Isolni ku∙rang ong∙a” jean an∙chingna aganengachim ine ra∙chakna nanga. Indide maini giminsa an∙chingara, pilak Sastroan bil gnanggipa aro Gisikni dilanichi segimin ong∙a ine an∙chingni bebera∙aniko bilgriatnasienggipaoni an∙tangtangko simsakbee rakkina nanggen?`