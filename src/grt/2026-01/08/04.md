---
title:  Be∙enni (Mondolini) Skotong
date:   17/02/2026
---

`Eph. 1:22 aro Kol. 2:10 rangko poraibo. Ia Sastroni bakrango “skotong” ine agananio iara maiko miksonga? Jisuko “mondolini skotong” (Eph. 5:23) ine aganengon Paulara maiko miksongengachim?`

Dilgipa ong∙ani bidingo janapaniko dakengon, skotong ong∙aniko aganna ong∙rongbewal ong∙aia, ian a∙gilsak gimikni chansokgijagipa ku∙sikrangon nikna man∙a. An∙ching apsananggipa jakkalaniko Niam Gitcham aro Niam Gital jolgimiko nikna man∙a. “Skotong” ko ka∙mano janapgipa podrango maikai jakkalahachim, nie nibo:

Reo. 18:25—Mose “Israelrangoniko bil gnanggipa manderangko seaha, aro uamangko hajalrangni pamongrang. Ritcharangni pamongrang, aro chikkungrangni pamongrangko manderangni skotongrang dake donaha.”

Chan 31:26—“jinmani pagiparangni nokrangni skotonggiparang.”

Deut. 28:13—Jihova Israelko “ki∙me dakgija skotonggipa dakgen.”

Isa. 7:8—“Maina Syriani skotong Damaskus ong∙a, aro Damaskusni skotong Rezin ong∙a.”

Hos. 1:11—“Aro Judani dedrang aro Israelni dedrang chimongako man∙gen, aro uamang an∙tangmangna skotong saksako done asongani doanggen. . . ”

Mika 3:9—“Na∙simang…Jakobni ma∙chongni skotongrang, aro Israel ma∙chongni pamongrang.”

1 Kor. 11:3—“Kristo me∙asa sakantini skotong.”

Indake, Kristo mondolini skotong ong∙e, dilgipako, dilaniko, aro mondolini nangrimanina aro silroroanina gisikni cha∙aniko on∙a (Kol. 2:19 ko nibo).

`1 Kor. 12:12–27 ona poraibo. Ianoba mondoliko “be∙en” ine Paul talata. Iandakgipa toe agananiko jakkale talatgipa mondolini gipin bakrangara maiarang?`

Jekai be∙enara skogri janggi tangna man∙ja gita, jensalo be∙enni bak gimaode ba saknaako man∙ode, janggi tanganio namen man∙dikaniko man∙a. Maiba bostuko gimaatkujaskal, uni gamchataniko an∙ching bang∙a changon u∙ija.

`Ja∙ako ba mikronko watgalna nanggenchimode, na∙ara badiako basegenchim? Mondolini member ong∙e sakanti sakprakni gamchataniko iara nang∙na maiko aganenga?`