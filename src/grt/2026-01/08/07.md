---
title:  Chanchidapani
date:   20/02/2026
---

“Je mandean ramram mandesan ong∙aia aro Jisuni agangipa kattarangko agangenchimoba, dal∙gipa namgipa skigipa ong∙na man∙jawa. Ua ong∙genchimoba, haida gisikni gita mandesal ong∙gijagipa ong∙gen—ba ong∙jaode ua Norokni Diabol ong∙gen. Na∙a nang∙ni baseaniko dakna nanggen. Haida ia mande Isolni Depante ong∙naba donga ba ong∙jaode gisikgrigipa ba ianamangba maiaba namjabatgipa ong∙naba donga. Gisikgrigipana na∙a Uko jripatna man∙gen, na∙a Uko studapna aro diabol ong∙a ine Uko so∙otna man∙a; ba na∙a Uni ja∙ao tuchikopenba Uko Gitel aro Isol ine okamna man∙a. Indiba hai an∙chingara Uni dal∙gipa skigipa ong∙ani bidingo gisikgrigipa aganani baksa re∙bajana. Uani giminde Ua an∙chingna parake donjaha. Ua indake daknaba miksongjaha.”—C. S. Lewis, Mere Christianity (New York, Collier Books, 1952), jak 41.

“Pagipa pilakni gitan Isolgrimni chu∙sokani ong∙a, aro mandeni mikronna nikgijani ong∙a.

“Depante pilakni gital Isolgrimko chu∙soke mesokgimin ong∙a. Isolni Katta Uko indine parakaha je, “Uni bimangko Uan mesokgimin ong∙a.’”—Ellen G. White, Evangelism, jak 614.

“Kristo darangchiba ong∙atgimin ong∙ja, Uan an∙tangari ong∙gipa Isolni Depante ong∙a. . . . Uni chengonin dongsoani bidingo aganengon, Kristo gisikko tarikgrigipa chasongrangona ra∙baa. Ua an∙chingna indine ka∙dimeata je, jringjrotna ong∙gipa Isol baksa Uni sepangchapchap ong∙gijani mamung somoiba dongkuja. . . .

“Ua Isol baksa apsan ong∙a, jringjrotna ong∙gipa aro bilaksranggipa ong∙a. . . . Uan jringjrotna dongkama, an∙tangari ong∙bagipa Depante ong∙a.”—Ellen G. White, Evangelism, jak 615.

**Chanchigrikna Sing∙anirang:**

`Jisuni jringjrotna ong∙ani bidingo on∙gimin sing∙aniko chanchigrikbo. Jringjrotna ong∙gipa Isol ong∙jagenchimode, janggi jokani kamko aro chisolo Jisuni janggi on∙chakani gimin chanchibewalaniko dakbo. Iani bidingo skianiara maini gimin nangchongmotani ong∙a? Jisu jringjotna ong∙gipa ong∙jagenchimode mai ong∙genchim, klasso chanchigrikbo. Indakgipa chanchianio maia gimaa?`

`Jensalo an∙ching Jisuni gimin, nama katta, aro janggiko jokatna kam kaani gimin chanchion, maini gimin a∙gilsak salgisak gimikko man∙gope Jisuni dakgimin kamni gimin agananiko dakna nanga? Uamangko Ong∙atgipa, uamangni jringjrotna ong∙gipa Ong∙atgipa chisolo dingdeaniko uamang nikon uamangni gisiko uamangara maiko chanchienggenchim? Ian gisiko u∙isokgijani ong∙a, indiba ga∙akkugijagipa a∙gilsak Uko Uni jringjrotna ong∙gipa rasongo u∙iaha. Salgio uamangni olakkigipani Isolko chisolo siako nikon uamangni gisikrango uamangara maiko chanchienggenchim?`

`Pagipa aro Depante pangnan apsan dongbaaha ine bebera∙gijagipa mandena na∙ara maiko agangenchim? Iara maini gimin namen nangchongmotgipa bebeni katta ong∙a? Chisolsako ong∙miting somoina agrede Depantegri Pagipa mamungdakeba dong∙ja ine na∙ara maikai talatgenchim je somoion didiksana Isolni bilrang Uoni ekgrikako man∙ahachim? (Ellen G. White Comments, The SDA Bible Commentary, vol. 7, jak 924 ko nibo).`