---
title:  “Pilak Dakgiminoni Dejakra Ong∙a”
date:   16/02/2026
---

Niam Gitalo, ia kattarang, chong∙motan, “dejakra” aro “atchichenggipa” pangnan ong∙nasipile Jisuko miksonga (Luk 2:7, Rom. 8:29, Ibri. 1:6, Para. 1:5), ian Kolossirangna seatgipa chittio janapgipakoba man∙chapa. Indiba jensalo gipinrangko miksongenchimoba, ian be∙enni gita atchichenggipako miksonga inede ong∙na nangja. Atchichenggipa ong∙oba ong∙jaoba, Sastroo “dejakra” ine agananio, ian depanteni pagipa baksa dingtangmanchagipa nangrimaniko sinjeta gnang talatani ong∙a. Aroba, jonggiparangni adatangna bate niksenggipa obostarangba gnang: mesokna gita, Ishak, Jakob, aro Joseph.

Daud, sak chet depanterangoni chonbatgipa ong∙genchimoba raja ong∙china to nongako man∙aha (1 Sam. 16:10–13), aro gitko segipachi Isol indine aganaha, “Uko Angni dejakra, a∙gilsakni rajarangoni chubatgipa dakaba dakgen” (Git. 89:27). Ua Mosenaba indine aganaha, “Israel Angni depante, Angni dejakra ong∙a” (Reo. 4:22). Indake iani miksonganide, pilakna batgipako ba nambatsranggipako talatna jakkalgipa katta ong∙a.

`Kol. 1:15–17 ona poraibo. “Pilak dakgiminoni dejakra ong∙a” ine Jisuni gimin agananina maia a∙selrangko Paul on∙aha?`

Rongtalbee nikna gita man∙enga je, Jisuan skang ong∙atchengako man∙gipa inede Paul miksongjaenga. Bebeko agangenchimode, ua kimkimen aro miksongmanchaen indake chanchigniko watchanggalaha. Changgnina kingking, minggni bewalo, Jisuan pilakkon dakaha ine ua aganaha. Uachin aro Uana pilakkon dakaha (Kol. 1:16). Minggni obostarangon, Jisuko, pilakkon ong∙atanio mongsonggipa ong∙aha ine mesokaha jechin Isolara kam ka∙ahachim (Eph. 3:9, Johan 1:1–3, Para. 4:11 rangko nibo).

Paulni agangipa kattaranga namen man∙gope agangimin kattarang ong∙aha. Pilakan ine agananio pilakkon man∙gopaha—chong∙motan, salgi aro a∙a, nikna man∙gipa aro nikna man∙gijagipa, aro pilak singhasonrangko, raja ong∙anirangko, aro bilko man∙gopaha. Ja∙mangipa janapgimin kattaranga sa∙grerangko miksongronga (Eph. 3:10, Eph. 6:12 rangko nibo). Uni agangipa kattarangko ma∙sisretjana gita Paul iakoba janapaha je, Jisuara “pilakna skang ong∙a” (Kol. 1:17). Greek ku∙siko talatgipa katta indake miksongna man∙a je, gadango aro somoio skanggipa ineba miksongna man∙a, indiba Paulni pilak gipin seanirangode, iara somoiko miksonga (1 Kor. 2:7, Gal. 1:17, Eph. 1:4 rangko nibo).

Jisuni skang ong∙soahanina minggipin a∙selko Paulni on∙gipara ian je, “Uo pilak nangrime donga” (Kol. 1:17). Greek katta (synistēmi) indake miksonga, chong∙motan, “damsan rimbaata” ba “nangrimata” ine miksonga. Jisuan a∙gilsak salgisakko nangrimatgipa ong∙a, ian a∙gilsakko Uni ong∙atani giminsan ong∙aijaha indiba Uan Piokgipaba ong∙ani giminba ong∙a.

`Isol, a∙gilsakko Ong∙atgipa, an∙chingna sichakaha. Iana an∙chingni kamrangara maiko on∙dapna man∙a? Maini gimin Kristoni an∙chingna dakgimin kamrangna an∙chingni kamrang maikobade on∙dapna man∙a ine chanchianiara Isolko kal∙stapani ong∙a?`