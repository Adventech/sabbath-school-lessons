---
title:  Pilakko Nangrimatna
date:   19/02/2026
---

`Kol. 1:19, 20 rangko poraibo. Chisol gita re∙bagipa ia nangrimatania maia, aro iara baditana kingking chu∙sokgipa ong∙a?`

Jisuni gimin Paul an∙tangni talataniko aganchotatna ua Greek ku∙siko namen gisiko nanggipa agananichi dakaha, chong∙motan, Kol. 1:12 o janapgimin Pagipako janaptaiaha. “Maina Isol ong∙ani pilak gapani Uo be∙en gita donga” (Kol. 2:9). Ia “gapani” ara maia? Johan iako Pagipani rasong ong∙a ine miksonganiko janapa jeon “ka∙sara aro bebean” (Johan 1:14) gapachim.

Indiba, ia Sastroni kattarango pangchake, ia “gapani” ara ianaba baten miksonga. Ian Isolni jringjrot ong∙ani, darangchiba ong∙atako man∙gija An∙tangan ong∙baani, aro maikoba ong∙atna aro gital dakna man∙gipa Uni bilko man∙gope miksonga. Pilaknaba gamchatbatsrange, ian pap aro siako chanchisokna amgijagipa cholrangchi, chong∙motan, Chisolchi chena Uni gisikni u∙ianikoba man∙gopa. Aro indake, Ua rasonggribatsranggipa bimangko ong∙atgimin mande sakantina Uni jringjrotna ka∙saani sakkiona dingtangataha. “Maina Isol a∙gilsakna inditan ka∙saaha, Ua An∙tangni saksa kamkam Depantekon on∙jok, maikai Uo bebera∙gipa sakanti jringjrotni janggiko man∙gen” (Johan 3:16).

Papko jringjrotnan chekamna aro nampilatna man∙gipa pilakkon nampilatna man∙gipa mingsa mangmang cholara, ua rasongan gapgipa bebeo man∙gopa: Isol ka∙saaha—Ua a∙gilsakna ka∙saaha, aro Ua an∙chingna inditan ka∙saaha je, chisolo Kristoni siachi an∙chingko jokatna Ua pilakkon daito ra∙aha. Greek kattao a∙gilsakna jakkalgipa kattara kosmos ine ong∙a jean a∙gilsak salgisak pilakko man∙gopa. Paul ia a∙gilsak salgisak ine man∙gopgimin miksonganio Kristoko ja∙rikani bidingo agananiko dakaha: “Maina chinga a∙gilsakna [kosmos, a∙gilsak salgisak], chong∙motan, sa∙grerangna aro manderangnaba, niani ong∙aha” (1 Kor. 4:9).

“Kristoni chisolo dingdeaniko salgi duk aro aiao inmanani baksa niaha. . . . Bobil dake chakatanichi, Satan aro un baksa nangrimgipa pilakan an∙tangtangko Isolni nangrimaoni a∙palo donaha je, uamangna Uni dongpaaniara kamenggipa wa∙al ong∙aha. Uni rasong jean ka∙saa ong∙a, uamangko nisiatgen. Dal∙begipa dakgrikani-ni a∙bachengao sa∙grerang iako u∙isokjaha. . . .

“Indiba dal∙begipa dakgrikani matchoton, indakede ong∙jawa. Unon, piokani kam matchotman∙gnok, Isolni cholon pilak gisik seng∙gipa ong∙atgiminrangna parakatako man∙gnok. . . .

“Unosa, Jokatgipani chisolko nie sa∙grerang katchagnok. . . . Kristo An∙tangan Skobikroko on∙gimin bolini biterangko chu∙gimik u∙ia. Iarang pilaknan, chisolsako “Matchotjok” ine inwatna ua nichaksoaha.”—Ellen G. White, The Desire of Ages, jak 760, 764.