---
title:  “Abachenga” aro A∙bachengatgipa Ong∙a
date:   18/02/2026
---

`Kol. 1:18 ko poraibo. Kristoan skotong ong∙a aro Uan “a∙bachenga” ong∙a ine agananio mai nangrimani gnang?`

Ibri ku∙siko skotongna jakkalgipa katta (roʾš) aro a∙bachenga (rēʾšît), nangrimani donga. Ia gnigipa kattako skanggipa changna Sastroo janapaniara Aba. 1:1 o janapanian ong∙a, “Chengon [rēʾšît] Isol salgi aro a∙ako ong∙ataha.” Jisuan mande jatni aro mondolini skotonggipa ong∙a, be∙en pil∙e atchiani gimin ong∙aijaha, indiba Uara Ong∙atgipaba ong∙a.

Greek ku∙siko, a∙bachenga ba chengo ingipa kattana (archē) ine agana aro iani ortoara namen apala. Iano “a∙bachenga” ine agananio ian Jisuko mondoliko a∙bachengatgipa ba mondolini chimik ine miksonga (Kol. 1:18), uni gimin a∙gilsakko ong∙atgipa ong∙e, Uan mondolini Skotong ong∙a.

A∙gilsakko ong∙atanio aro mondoliko bikotanio Jisu a∙bachengatgipasan ong∙aijaha, Uara—siaoni An∙tangni chakatpilachi (Rom. 6:3, 4)—gital ong∙ataniko a∙bachengatgipaba ong∙a. Papni dormaha sia ong∙ani gimin, siako Uni cheaniara papko Uni cheanikoba mesoka aro an∙chingko An∙tangni bimango Uni bilchi gital dakna man∙anikoba mesoka. Iarang pilakan “siaoni dejakra” ong∙ani a∙selko mesokaha (“dejakra” ni ortoni bidingo Sombarni lessonko nibo). Skanggipa ong∙jagenchimoba, Uni chakatpilanian dal∙batsranggipa ong∙aha (Mose skanggipa ong∙aha, aro iani a∙selsa uni manggisiko diabol a∙kange ra∙na jotton ka∙aha [Juda 9]). Kristoni chakatpilagride, darangba siaoni chakatatako man∙jawachim.

Jisuni dal∙batsranggipa ong∙anina Paulni pilak on∙gimin a∙selrangko nipiltaina gita ia somoio namen dakchakbeani ong∙a:

1. Uan nikgija Isolko chu∙soksrange mesokgipa ong∙a.
2. Uchin pilakkon ong∙ataha.
3. Ua pilakna skang ong∙a, aro Uo pilak nangrime donga.
4. Uan mondolini skotong ong∙a, jean Uni be∙en ong∙a.
5. Uan a∙gilsakko Ong∙atgipa aro gital daktaigipa ong∙a.
6. Ua pap aro siako amaha aro indake Uko Jokatgipa ong∙a ine Uo ka∙dongchakgipa sakantikon chakatatna bil donga.

Jisu skangonin dongaha, indiba da∙o, ia pilak a∙selrangni gimin, mande jatni aro mondolini Skotong ong∙na Ua re∙baaha.

`Nang∙ni janggi tanganio Kristoan dal∙batsranggipa ong∙a ine cha∙tote nikna gita na∙ara maiko dingtangatna nanggenchim?`