---
title:  Paul Philippio
date:   30/12/2025
---

Gnigipa changna Paulni nama kattana songreanio, Timothyko dolo chanchapani ja∙mano, Gisik Rongtalgipa uamangko Asia Minorona batangna gita champengaha (Wat. 16:6). Indake walni nikanio Paul, saksa mandeni “Makedoniaona batbae chingko dakchakbo” (Wat. 16:9) ine mol∙molaniko nikaha. Rang∙san uamang mikkange jahas karam Makedoniani sepang jolona re∙angaha aro Troasoni chochakate Aegean Sagalko batsote Europe a∙jani Neapolisona re∙baaha. Indiba uano nama kattako skiani pal Paul, Silas, Timothy, aro Luke, jemangan Troaso grongahachim, uamang Philipiona re∙angaha (Wat. 16:11).

Uni nama kattako skiani kamo, Paul pangnan budi donge chanchirongaha. Philippi “Makedoniani mongsonggipa songjinma ong∙a” (Wat. 16:12). Kakketo ian Rome Songnokni mandera∙a man∙gipa songjinmarangoni damsa ong∙a, jena lusltalicum upadhiko on∙aha–chubatgipa mandera∙aniko songjinmana on∙na man∙gipa ian ong∙a. Ia songjinmarang Italyo donga gitan apsan man∙dapanirangko man∙aha, jeon a∙ani kajina aro sakprakni kajinako on∙a nangjachim, aro je mandeba songjinmao atchigipa Rome-o songdonggipa ong∙na man∙aiachim. Via Egnatia jolo neng∙takaniara gamchatgipa ong∙aha jean Rome-ko Salaramona nangeatgipa ong∙aha. Nangchongmotgipa Kristian dongpaaniko mesokani sepang jolo donggipa bang∙a songjinmarangko, jekai Amphipolis, Thessalonika aro Berearangona (Wat. 17:1, 10) nama kattako ra∙bana nengraataha.

Skanggipa ritcha bilsirango Phillpio bang∙a Latin ku∙sikchi seanirangko sakki man∙ani gita uano a∙songni gita jakkalgipa ku∙sik Latin ong∙achim. Philippi. 4:15 o, Paul Latin kattachi Philippēsioi ine gam∙ate dingtangman∙chagipa Rome-o donggipa gadangko mesokaha. Je ong∙oba Greek ku∙sik anti cha∙ani biaprango aro samtangtango donggipa jillarango aro songjinmarango jakkalgipa ku∙sik ong∙e nama kattako gipataniba mingsa chol ong∙aha. Paul aro uni dolrang manderangko apsan tom∙dakate chibima rikamrango bi∙anio bak ra∙aniko Luk talataha, jeon Lydia aro uni nokdang an∙pilatako man∙aha (Wat. 16:13-15). Bading-chiwalgipa me∙chik ong∙e, ua (Lydia) Paulni dangdikani kamko ka∙engon, Philippio tangkarangni gita bang∙a dakchakaniko on∙gipa saksa ong∙aha. Paul aro Silasni patoko dongmitingo, patokko nitimgipa aro uni nokdang gimik gisik pil∙e an∙pilatako man∙aha.

A∙rik-sanalani donggenchimoba Philippi, Europe jolgimiko nama kattako gipatanio namgipa chel∙chakgipa biap ong∙gen ine Gisik Rongtalgipa u∙iaha. Basakobade jedake namgija dongoba, badiaba obostarangode arik-sanalanichi, sokna man∙gijagipa biapni manderangona nama katta sokna ama.

`Wat. 9:16 ko poraibo. Iara an∙chingna mitam Paulko dake nianirangni gimin ma∙sina maidake dakchakgipa ong∙a. An∙ching an∙tangni gimin ma∙sina iara maidake dakchakgipa ong∙a?`