---
title:  Paul, Jisu Kristoni Koedi
date:   28/12/2025
---

Philippirangna aro Kolosirangna seaniko Patokni Chittirang ine mingaha maina uaranga Paulni patoko dongmitingo segimin ong∙a. Bang∙a agantimgiparangni agananio, uarang Paulni Rome-o dongmitingo, AD 60-62 jolrango segimin ong∙a (Wat. 28:16).

`Eph. 3:1 aro Philemon 1 ko poraibo. Paul an∙tangni patoko donganiko talatanio maidake nangchongmotgipa ong∙a?`

Paul uni janggi tanganiko Jisu Kristona dangdike on∙anina on∙aha. Ua dangdike on∙anio, koedi ong∙ani dongpaa ong∙oba ua an∙tangko tariaha. Paul an∙tangko “sildeng teka gnang baltigipa” (Eph. 6:20) ine talataha. Ua Isolna miksonge songreanirango, mondolirangko ong∙ataha aro Jihovana kam ka∙giparangko skiaha. “Ia sildengrang grian bang∙ako dakna man∙genchimode angara maina iano dongenga?” ine ua sing∙naba dongachim. Paul ja∙mano patoko donatako man∙aha, aro ua 2 Tim. chittiko seaha jekon Pamongrangna Chitti ine mingako man∙aha. Indake Niam Gitalo komibegipa mingbonga ki∙taprangkode ua patoko dongmitingo seaha.

Patokoni segipa chittirango Paul badia patoko donmancha∙aha ukode tik ong∙e janapjaha; indiba saobarang Ephesuso ong∙jaode Kaesariao ong∙gen ine potchipaha. Paul Ephesusni patoko dongachim inede Sastroni gita mamung sakki dongja. Ia songjinmao Paulna mamung ka∙mikenatani dongjagenchimode Kaisarian ong∙na krabatgipade ong∙a. Uano ka∙mikenatani gnang indiba Philipirangna chittiko seani somoiosa dongachim (Phil. 1:20, Phil. 2:17).

Paul uni patoko dongmitingo bano dongachim uko ia chittian adita ma∙sianiko an∙chingna on∙a. Skanggipa, uano praetorium donga. Ian a∙songko sason ka∙gipa mandena dongchakna on∙gipa nok donga jedake Jerusalemo dongachim, jeon Jisuko Pilate porika ka∙e niaha (Mati 27:27; Johan 18:33), aro Kaisariao, Paulko patok donramoba donga (Wat. 23:35). Indiba Paul ia kattao jakkalaha, biapko ong∙ja, indiba manderangko janapjolna jakkalaha. Ua aganaha, “rajani nok gimiko” jean nama katta baksa meligipa ong∙aha (Phil. 1:13). Rome-o ian seokgimin sipairang ong∙achim, uarang sak 14,000 rang ong∙a, jean a∙songni rajako chel∙chakna aro uni koedirangko dongtimaha.

Gnigipa, bebera∙rimskarangna “Kaisarni noko donggiparang” (Phil. 4:22) ine salamkoba on∙ataha. Ian Paul Rome-ni patoko donga ine mesokani ong∙aha aro rajako dangdike on∙giparang baksa nangrimani dongachim ineba mesokgipa ong∙a.

`Jegita rakbegipa obostao an∙ching an∙tangko man∙atgenchimoba maidake nambatgipako jakkalani gimin skie ra∙na man∙gen? Iara maina pangnan altugipa ong∙ja?`