---
title:  Paul aro Kolosi
date:   31/12/2025
---

Paul pangnaba Kolosi-ona re∙angaha ine serikani an∙chingo dongja, jean an∙chingna uni nama kattako chu∙sokbee gipatani gimin aganna man∙gen. Skanggipa, Epaphras, Kolosi-o songdonggipa (Kol. 4:12), jean nama kattako ua jillaona ra∙baaha (Kol. 1:7). Indiba ua maidake bebera∙aona an∙pilatako man∙aha? Mongsongbate ia bilsi 50 ni bijangchio, jensalo Paul Ephesusni sepangjolo ong∙mitingo ong∙na man∙a “uandake Asiao donggipa pilakan Jihudi aro Greekrang Gitelni kattako knaaha” (Wat. 19:10; 20:31).

Ia biaprango maidake nama katta gipangahachim, uko Parape∙a ki∙tap apalbate sakki on∙angaha (Para. 1:4). Ia chu∙sokaniko aro Kolosi-ona gipanganiko man∙chape nambate rongtale talataniara, ia kamrangni a∙sel Paulni an∙pilaniba ong∙a jean nama kattako Ephesuso knachengaha, jean Asia Minoro mongsonggipa jilla aro mongsonggipa jahas kachakram ong∙achim. Epaphras, Paulni Ephesuso skiprakaniko knaaha aro un baksa kam ka∙rimpagiparangoni saksa ong∙paaha, ua nama kattako gipataniko uni songjinma Kolosi-ona ra∙angaha.

Ia jilla salgipeng-salaram Laodikiaona mile 9 rang (15 km) donggipa ong∙a, aro da∙alo ianosan a∙a gamna man∙gipa ong∙a, indake an∙ching iani gimin gipin mongsonggipa jillarangko toate bang∙gijasan ma∙sianiko man∙aia. An∙ching iano adita Jihudirang songdonga ine ma∙sia, “hajal chikkung Jihudirang Phrygia biapo donga.”—Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), vol. 10, jak 3. Kolosio-o paisa bisilrangko tarianian uano donggipa manderangko mesoka. Bang∙a Rome-ni jillarango gitan, dingtang dingtang rokomni miterangko olakkianiko dakaha. Gipin jatrangni ja∙rikani aro dakrongbewal Kristianrangna bang∙a rakbegipa ra∙bianirangko ra∙baaha, jillarango nama kattako gipatanirangosan ong∙aija indiba nama kattana grike bebera∙ao donggiparangnaba ong∙aha. Sakgipin mongsonggipa Kolosi-ni Kristianrangoni, Philemonba saksa ong∙paa, jean apsan somoio Epaphras gitan bebera∙aona an∙pilgipa ong∙achim.

`Philemon 1:15, 16 ko poraibo. Kol. 4:9 koba poraibo. Maidakgipa skie ra∙aniko Paul Philemonko Onesimusoniko ka∙sine skie ra∙china ge∙etaha?`

Rome-ni niam gita Paul, Onesimusko Philemonona rimangpilna nanga inoba, Paul, Philemon-ni ka∙tongko aro uni gisikko indine mol∙molaha je, bebera∙rimska ong∙e Onesimusko nokkol dake ong∙gija jong-ada gita dakchina uko ge∙etaha (Philemon 1:16).

`Je ong∙oba an∙ching je rokom nokkol dakaniko champenggipa ong∙na nanga, aro Paulba apsan dakronganiko matnanga ine u∙ie, an∙ching maidake Paulni iano agangipa kattarangko an∙chingara maikai ma∙sina nanggen? (Mairongpile gisik nangatani, Americao nokkol itani salrango, Ellen G. White dingtangmancha Adventistrangko joke katgimin nokkolrangko watatpilani niamko jegalchina gita aganaha).`