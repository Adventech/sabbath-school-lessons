---
title:  A∙rik Sanalako Man∙aha Indiba Watgalako Man∙ja
date:   27/12/2025
---

### Ia Antini Lessonna Poraiani

Eph. 3:1; 2 Kor. 4:7–12; Wat. 9:16; Philemon 15, 16; Kol. 4:9; Phil. 1:1–3; Kol. 1:1, 2.

> <p>Mingani Pod</p>
> “Gitelo pangnan katchabo; pil∙e anga agangen, katchabo!”(Phil. 4:4).

Saksa Adventist pamong, tol∙e matnanganichi bilsi gnirangna ong∙nasipile patoko dongna nangaha. A∙bachengo dal∙bea jajaataniko man∙oba, patok nok una Isolni on∙gimin dangdike on∙ani baksa ong∙a ine ma∙siaha. Jensalo patoko dongrimskaa koedirang uko pamong ine ma∙siahaon, uamang uko skiprakchina aganaha. Ua indaken dakaha aro seanirangchiba seanirangko on∙aha. Ua koedirangko napbolataha aro Gitelni Meattamkoba dakdilaha. “Ua somoio patoko kam ka∙ani neng∙begipa ong∙aha, indiba jensalo Isol angni bi∙aniko knachake janggitangni dingtanganiko nikon” katchaaniba donga ine ua ku∙rachaktaiaha.

Paul patok nokoni Philippirangna aro Kolosirangna chittiko seaha (Phil. 1:7, Kol. 4:3). Beben, Philippion, Paul aro Silas kragija dake matnanganiko man∙ani ja∙mano, patoko dongtimgipa “uamangni ja∙arangko ja∙kingo tekaha” (Wat. 16:24). Waljatchimang ong∙o uamang “Isolo bi∙engachim aro git ring∙engachim, aro koedirang knatimengachim” (Wat. 16:25). Kakketo uamang maidake “pangnan ka∙srokna nanga,” ma∙siachim. Ia antio an∙ching Paulni chagronggipa obostarangko nianggen. Una ong∙giparangna bate ua dal∙batgipa mangsonganiko nikskaaha, aro uoniko an∙chingni gelna man∙gijagipa an∙tangko dake nianirangni gimin skie ra∙na man∙gen.