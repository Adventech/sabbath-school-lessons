---
title:  Philippi aro Kolosio Donggipa Mondolirang
date:   01/01/2026
---

`Phil. 1:1–3 aro Kol. 1:1, 2 rangko poraibo. Philippi aro Kolosi-o donggipa mondolirangko maidake talataha, aro maidakgipa nangchongmotgipa dakmesokanirang iano donga?`

Paulni dingtangmancha uni chittirango Kristianrangko “rongtalgiparang” ine okamaha; maina ian uamang napolanichi an∙tangtangko Isolna dingtanggipa manderang ine ma∙ekatachi ong∙achim, Israel manderang jedake, bigil rasotanichi (Reo. 19:5, 6; 1 Pit. 2:9, 10), “rongtalgipa jat” ine mesokaha.

Aroba gisik nangatanide, kinggni chittirango rimchaksoani kattarang apsangrikgipa ong∙achim. Paul, “nitimgiparang aro dangdike on∙giparang” ine Philippio (Phil. 1:1) aro “Kristoo donggipa pilak bebegipa jongadarangna” ine Kolosio aganaha. Jensalo Niam Gitalo “bebegipa jongadarang” ine aganaha, uan mondolio uamangni dingtangmancha dangdike on∙anirang donganiko miksongani ong∙a (Eph. 6:21, Kol. 4:7, 1 Pit. 5:12). Indake Paul, jillao donggipa mondolini dilgiparangkosan ong∙aigija mondolini memborrangnaba aganaha ine nikna man∙a. Kam ka∙chakramrangko gipin biaprango dingtangmancha janapanian (1 Tim. 3:1–12, Titus 1:5–9) a∙bachenggipa mondolini chasongrangonian ong∙baaniko aro ku∙cholsan ong∙aniko sakki on∙anirang dongbaaha.

Kam ka∙rimskarang jekai Timothy aro Epaphras-mangko skianirang aro an∙tangtangni mondolio dilgipa ong∙na skianirangko Paul uni nama kattako gipatanio gamchatbate aro skanggipa dake ra∙aha. Minggipin kattarangchi aganode, gipangatanina aro dongenggiparangna uano nama miksongani gnangan ja∙ku ga∙ani dongachim. An∙chingni Adventist dilangchenggiparang Niam Gitalo dakmesokanio mondoliko ku∙cholsan ong∙ataniko jarikangaha jekon 1850 bilsini jolrango Review and Herald seanirango mesokaha. James White indake aganaha, “Niam Gitalo Isolni gita basee on∙ani Kristoni mondoliko ku∙cholsan ong∙atna chu∙ongbea. Nangdapanirang dongkuengode ian de∙chaoaniko on∙gipa ong∙na nanggenchim.”—“Gospel Order,” The Advent Review and Sabbath Herald, Dec. 6, 1853, jak 173. Ru∙utbea salrangoni ia mondolirangna Paulni seatna skang, watatarang Jerusalemo donggipa mondolio kam ka∙gipa manderangko seokna a∙bachengaha (Wat. 6:1–6, Wat. 11:30), jemangan “pilak gipin biaprango, jeon bebeko ra∙anggiparang, nama kattaona an∙pilatna mondolirangko ku∙cholsan ong∙atna gita dakmesokgipa ong∙na nanggenchim.”—Ellen G. White, The Acts of the Apostles, jak 91.

Ua somoirango Paul watatarang baksa ong∙anio ua seanirangchi dakchakaniko on∙aha ine ma∙siani gnang. Timothykoba badiaba biaprangona watatpagipa ine aganaha (2 Kor. 1:1, Philemon 1). Paul “an∙ching” ine jakkalani palo “anga” ine jakkalaha jean ia chittirangni mitino uni bil dongachim.