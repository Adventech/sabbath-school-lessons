---
title:  Janggi aro Sia
date:   10/01/2026
---

### Ia Antini Lessonna Poraiani

Phil. 1:19–30, 1 Kor. 4:14–16, 2 Kor. 10:3–6, Johan 17:17–19, Mika 6:8, Wat. 14:22.

> <p>Mingani Pod</p>
> “Maina angna tangara Kristo, aro siara man∙dapani ong∙a” (Phil. 1:21).

Sianiko pangnan indine agana, ian janggi tangani bak ong∙a. Indine aganania tol∙ani ong∙a. Siani janggini bikpilgipa ong∙a, chong∙motan, ian janggini bobil. Bnekgiminchi gariko rika gitan, sia janggi tanganiko mamung dakeba tarigipa ong∙ja. Paul draata gnang Kristo “siachi siani bil gnanggipako, chong∙motan Diabolko, gimaatna amgen; aro janggi tanga dipet siani ken∙anio nokol ita man∙giparangko jokkatokna amgen” (Ibri. 2:14, 15).

Uamang Kristona sina tarigenchimoba, ru∙uta salrangna ong∙gnina Paul ka∙dongsoachim. Ia somoio una nangchongmotgipara, uni tanganichi ba sianichi nama kattako ama dipet bang∙a manderangna skiprake Kristoko mandera∙anian ong∙achim. Ia a∙selni giminan bang∙a chittirango uni bimung dongaha ine ma∙sina man∙gen. Uni seanirangchi ua bang∙a manderang aro biaprangona sokna man∙aha, jean mitamrangde uni pangnaba re∙anggipa ong∙jachim.

Janggi tangania kan∙dikgipa ong∙a, aro Isolni an∙chingna on∙gimin bilsirango Isolni songnokna dal∙bea nangataniko dakanian nangchongmotgipa ong∙a. Ianoni chonbegipa nangatani an∙chingko “bebera∙ao kimkimanina” ka∙dongatgipa ong∙ja. Ia antini a∙bachengo an∙ching, katta bichongan Paulni Philippirangna seani ja∙pang ong∙a ine nikgen.