---
title:  “Kristo Chuatako Man∙gen”
date:   11/01/2026
---

`Philippi 1:19, 20 rangko poraibo. Uko dake niaoni maidakgipa ong∙baaniko Paul nisamsoa? Dos gri ong∙ana bateba ua maidakaniko nangchongmote ra∙aha?`

Paul dos dakgipa ong∙jaoba, ian skanggipa patoko dongani ong∙jachim aro ua arik-sanalako man∙na gita ua a∙gital ong∙jachim. Korinthirangna ua an∙tangni saknaanirangko ia somoiona tale u∙iatachim: “Patokrangon bang∙baten, dokarango agre baten, siarango pilnipil ong∙aha. Jihudirangoni apsotbri ong∙na apsa kom dokako anga chang bonga man∙aha; changgittam ring be∙ao ong∙aha; wal sa sal sako sagalni tu∙ao re∙ataha; rama re∙arango pilnipil, chibimarangna kenanirango, dokprete ra∙giparangna ken∙anirango, an∙tang manderangoni kenanirango, gipin jatrangoni kenanirango, songjinmao, sagalo kenanirango, jongada dakgiparangni gisepo kenanirango ong∙aha; gamao aro neng∙ao, mikrakao pilnipil, okkriao aro ringna skao, okumu chakarango pilnipil sin∙ao aro nagandeao ong∙aha.”(2 Kor. 11:23–27).

Indiba an∙ching uni gisiko ia saknaanirang bang∙bea ine chanchiako dondipon, Paul ta∙rakbee indake aganaha,“angni agangijarangna agre angna salanti re∙bagipa gnang, chongmotan pilak mondolirangna sintea” (2 Kor. 11:28).

`1 Kor. 4:14–16; 1 Thess. 2:10, 11; Gal. 4:19; aro Phil. 10 rangko poraibo. Uni bikotgimin mondolirang aro manderangko Kristoona ambagiparang baksa Paul maidakgipa nangrimgrikani dongachim?`

Jisu gita, jean an∙chingko jokatna mamungkoba watchangjaha, Paul bebera∙rimgiparangna “katchabee koros” ka∙na skaaha (2 Kor. 12:15). Indiba badita mandeni kamrang Jisu gita ong∙a, uamang mitamrangchi ka∙saaniko ba namnikaniko bang∙gija man∙a. “Kristo Jisuo olakkie dongna sikgiparang pilakan a∙rikako man∙gen”(2 Tim. 3:12). Indiba kakketgipa Kristianrang bilakgipa ramao donge Isolko rasong chaatna aro nama kattani bebeko parape∙na dongrika (Phil. 1:7). “Kakketgija dake ru∙utbee patoko donatako man∙on Paulni chakchikani aro katchaani, uni ka∙dongani aro bebera∙ani skiprakani ong∙kuaha”—G. White, The Acts of the Apostles, jak 464.

`Nang∙ni janggi tangani aro manderangko mandera∙ani gimin niatbo, dingtangmancha jerangan nang∙ko name mandera∙ja. Maidakgipa sakkiko na∙a Jisuna on∙gen?`