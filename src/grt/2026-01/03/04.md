---
title:  Ka∙dongani
date:   13/01/2026
---

`Philippi. 1:23, 24 ko poraibo. Paulni “re∙ange Kristo baksa dongrimna angni ska gnang; maina ua namen nambata” ine aganania maiko miksongani ong∙a?`

Ia seaniko chasongrangna namen ma∙sisretaha. Ia antini poraianio Paul, tangani aro siani bijangchio dingtanggrikaniko dakaha. Kristian ong∙e Kristona janggi tanganian Una sichakani ong∙naba man∙a. Indakgipa ma∙sianio ian “man∙dapani” ong∙a maina an∙chingni sakki on∙ani bilakgipa aro didigipa ong∙a (Phil. 1:21). Jajrengani gri, an∙tangni bebera∙enganina sina tarianian mandeni bebera∙ani ong∙a.

Indiba an∙ching sianiara simanchaani ong∙a ine gisik ra∙naba nanga. Uamango “mamung u∙iani” gri. Uamang chakatpilaona kingking gopramon neng∙taka (Agan. 9:5; Johan 5:28, 29). Uni gimin Jisu sigimin Lazarusni gimin indake aganha, “An∙ching ripeng Lazarus tusiaha; indiba anga uko de∙mesana renaka”(Johan 11:11).

Manderangni sio, uamang rang∙san salgichi re∙angode, indakode Lazarusni gimin chanchie nibo. Salgio salbrina Lazarusni kusi ong∙e dongani ja∙mano, saksa sa∙gre “namgija” kobor baksa re∙baaha: “Lazarus kema ka∙bo, indiba Jisu nang∙ko a∙gilsakonan okampilataienga. Na∙a iano dongna man∙jawa.”

An∙ching jensalo bon∙kamgipa raiko on∙aha gita ong∙gijako ja∙rika, unon an∙ching ong∙gija maidakgipa ong∙achim, uko nikna man∙a. Sianiara jumang gri tusiani ong∙a jekon Jisu Uko ja∙rikgiparangko Gnigipa Re∙baanio de∙mesagen, uni ja∙man rongtalgipa tanggiparang baksa damsan salgiona rimdoako man∙gen aro Jisu baksa jringjrotna ong∙gen (1 Thess. 4:16, 17).

Da∙o janggi tangaoni “re∙ongkate” Jisu baksa saknaanio aro sianio ong∙aniko Paulni miksongani ong∙a (2 Tim. 4:6) jedakode “sigiminrangoni chakatpilaona sokgen” (Phil. 3:11). Aroba, ua sion mikrontangko mikchipgen ine ma∙sianio jajajaha aro minggipin, uni ma∙siani mikjapsaon Jisuko nikgen jean Isolni manderang baksa Jisuni An∙tangni ka∙sagiminrangna daksogipa biapona rimangako man∙gen (Johan 14:3, 1 Kor. 2:9).

Kristona sina skani donggenchimoba, Philippirangna uni “be∙enno dongara” nambata ine Paul ma∙siachim (Phil. 1:24). Gisik nangbee Kristianna, Kristona tangani nambatama siani, ian nangchongmote aganchakna altugipa ong∙ja. Paul “minggnini gisepo kepako man∙a” (Phil. 1:23), uan tange dongani ba gopramo neng∙takani gisepo ong∙a.

`Changsatai, bangbate darangba sina sikja, nang∙ni siani somoini gimin na∙a basakoba chanchiahama, gnigipao ma∙sianiara Kristoni re∙bapilanima? Ua chanchiani nang∙ni Paulni chanchianiko ma∙sina maidake dakchakgipa ong∙a?`