---
title:  U∙ianio Gital Ong∙atako Man∙aha
date:   10/03/2026
---

`Kol. 3:6–11 rangko poraibo. Paulara maikai ia chanchianiko dakangkuaha?`

Kol. 3:8 ni a∙bachenggipa kattarang siaoni janggi tanganiona dingtangna nanganiko mesoka: “Indiba da∙o.” Greek ku∙siko “da∙o” ingipa katta namen dakna nangchongmotaniko miksonga. Da∙o, chong∙motan, na∙a Kristo baksa chakatako man∙ahani gimin aro kosaknirangko am∙ahani gimin, nang∙ni da∙o janggi tangenggipa janggiara gitcham janggioni namen dingtanggen. “A∙ani kosako donggipa na∙simangni be∙enni bakrangko” (Kol. 3:5) siatmano, da∙ode “ka∙onanga, ka∙agapa, miknenga, kal∙stapa, na∙simangni ku∙sikoni ku∙atogija kattako chel∙atbo” (Kol. 3:8).

Ia minggni, ka∙onanga aro ka∙agapa, iaranga papna Isolni rongtalgipa kam ka∙ani ong∙a (iani gimin mejalo nikbaaha) aro ian Jisunaba ong∙na man∙a (Mark 3:5, Para. 6:16). An∙chingara indine didianiko man∙aha, chong∙motan, “knana bakbakgipa, aganna ka∙singipa, ka∙onangna ka∙singipa ong∙china; maina mandeni ka∙onanga Isolni toromko ka∙ja” (Jakob 1:19, 20). Mitchiani sakgipinna rasonggrianiko nangnika. Matnanganiara oniako ra∙bagipa ong∙a. Paul ku∙atogijagipa aro mitchiani kattako mitchia. Bon∙chote, saksa sakgipinna tol∙aniko beng∙a (Levi. 19:11, 18 baksa nisusabo), “maina gitcham mandeko, uni dakanirang baksa, na∙simang galaha” (Kol. 3:9).

`“Gital” mandeoni dingtange, “gitcham mande” ine agananio Paulara maiko miksongenga? Rom. 6:6 aro Eph. 4:22–24 rangkoba nibo.`

Gitchamoni gitalona dingtanganiko talatna Paulni jakkalgipa verbara ganding gananiko miksonga, chong∙motan, mitchigipa gitcham gandingko okgale gitalgipa gandingko ganataniko miksonge agana (Zek. 3:4). Gitcham/gitalni gisepo dingtanggrikaniko apsan bewalo gitcham aro gital ku∙monggrikaninaba jakkalaha, jekon niamni kattachi aro ka∙tongo kite Gisikchi segimin niamko mesoke janapahachim (2 Kor. 3:4–18).

Ia toe agananirang gisik pil∙aniko aro uni ja∙mano ong∙gipa obostako talata jekon Paul “gital dakgimin” (2 Kor. 5:17) ine aganaha. An∙chingara “mande gitalko ganaha, je, uko Dakgipani bimang gita, u∙ianina gital ong∙atako man∙enga” (Kol. 3:10), jean “nikgija Isolni bimang” (Kol. 1:15) ong∙a. Uni Kattachi Kristoni gimin u∙ianiko man∙aniara an∙chingko dingtangata, chong∙motan rasongoni rasongona apsan bimang dake bimang dingtang ong∙atako man∙a” (2 Kor. 3:18). Ian an∙chingko pilak jak, biap, aro songsalni gita dongimin sima-arirangni kosako dona (Kol. 3:11), maina an∙chingara kosakgipa songnokni manderang ong∙a.