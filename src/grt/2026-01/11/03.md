---
title:  A∙anirangna Chanchianiko Bon∙atbo
date:   09/03/2026
---

An∙ching da∙ororo somoio bang∙a agananirangko knana man∙a: “Dakgrikaniko bon∙atbo!” “Bol den∙aniko bon∙atbo!” “Dakgrikani silchidarerangko bon∙atbo!” Indiba an∙ching ia mingsakode knakujaenggen, “A∙anirangna chanchianiko bon∙atbo!” Iada an∙chingni a∙gilsakni agananirang baksa kragipa aganrongbewal ong∙ja. Indake ong∙engon, gipin agananirang ong∙ja inede ong∙ja. Uaranga mikkangchina nichaksoani dongja, uasan dingtanggrikaia. An∙chingni nisande chubatkalna nanga, chong∙motan, jringjrotna chubatkalanina ong∙na nanga.

`Kol. 3:5, 6 rangko nibo (Rom. 6:1–7 rangkoba nibo). An∙tangna aro a∙gilsaknirangna sie “kosaknirangko” (Kol. 3:1) am∙aniara maiachim, uko an∙chingara maikai cha∙tote nina man∙gen?`

Gisikni gita an∙ching Kristo baksa siahaoba, an∙chingni be∙en aro gisikni dakmajoanirang, siatako man∙na nanggen.

Ia ge∙eta baksa nangrimgipa minggniko an∙ching ma∙sina nanggen.

Skanggipao, Kol. 3:1 o, Paulni jakkalgipa Greek katta indine miksonga je, an∙chingara Kristo baksa chakatatako man∙aha. Gnigipao, Kol. 3:5 o, on∙gipa ge∙etania mingsa bebeni a∙sel ong∙aha, chong∙motan, “Uni gimin” ingipa kattani a∙sel ong∙aha. An∙ching a∙anirangko siatna man∙gen (til∙ekako, rongtalgijako, sikbeako, namgija skako, aro mikbokako), maina an∙ching Kristo baksa chakatatako man∙aha aro Uni gisikni janggi aro bilko man∙aha jedakode iarangko an∙chingni gisikrangoniko aro janggirangoniko galatna man∙gen.

Gisiko nangbeani ong∙a, Kol. 3:6 o jakkalgipa tiktak Greek kattarang, chong∙motan, “Isolni ka∙onanga” ingipa kattarangara Rom. 1:18 mangmangosan janapaiaha. Isol manderangna an∙tangtangni namgija bewalrangko baseaniko dakchina on∙a, aro uni gimin “manigijani depanterangni kosakona” (Kol. 3:6) Uni ka∙onanganiba sokbaenga (Para. 6:16, 17 koba nibo). Rom. 1:18 o, Paul otoromi aro mangnamgija janggi tanganiko rongtalgija baksa apsan gadango dona (ian Kol. 3:5 o jakkalgipa apsan Greek kattako jakkalaha), aro dingtangmanchae, iandakgipa manderangko talatanio jakkalaha, “ka∙tongni skarango, an∙tangmangni gisepo be∙entangtangna mandera∙gijaniko dakna, uamangko rongtalgijana on∙aha” (Rom. 1:24).

Uamangara maikai an∙tangtangni be∙enrangko mandera∙gija dakaha? Skanggipao, uamang Ong∙atgipako u∙ina jechakaha aro namgijagipa skanirangko chu∙sokaha. Maina uamangni me∙chikrangara ba∙kapa bewalko wate saksa sakgipinna an∙tangmangni skarango ching∙chaaha. Apsandake me∙asarangba ong∙paaha, indake saksa sakgipin “me∙asa me∙asamung nitogijako dake an∙tangmango an∙tangmangni brangani man∙skana nangako man∙a” (Rom. 1:26, 27).

`“Uni gimin a∙ani kosako donggipa na∙simangni be∙enni bakrangko siatbo” (Kol. 3:5) ingipa kattarangko an∙chingara maikai u∙ia?`