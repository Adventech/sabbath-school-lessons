---
title:  Gitalgipa Janggiko Tangani
date:   12/03/2026
---

Mondolini tom∙tomanina aro nangrimanina Paulni kenchakaniko Kol. 3 ni bon∙kamgipa podrango rongtalbeen nikna man∙a. Aditakode an∙ching Isolni tom∙tomaniko niatbaaha (Lesson 7 ko nibo). Pax Romana oni bikpile, pax Christi ara a∙palchini tom∙tomaniko ra∙bagipa ong∙ja indiba ian ning∙ogipaoniko ra∙bagipasa ong∙a. Kristosan mangmang sason ka∙osa indakede ong∙na man∙aigen.

`Kol. 3:16, 17 rangko poraibo. Sasono ong∙na gita maiasa Kristoko man∙ata, aro iarang pilako gitara mai kamko dakna man∙a?`

Jatni ku∙sikara namen apalgipa ong∙a. Uara Kristoni kattako an∙chingo an∙tangni dongramko dakenga ine noksako mesoka. Uara Isolni gisik gnangaoniko skie ra∙na aro knatimna gita an∙chingni Sastroko gisik nange poraion ong∙na ama. Greek ku∙siko jakkalgipa kattao ortoko namedake rongtaljaoba, gitara dingtangmanchagipa kamko dakata, chong∙motan, “pilak u∙ianio saksa sakgipinko skie aro gisik rakate” (Kol. 3:16) dongchina dakchaka.

Indiba je gitba ong∙na nangjawa. Paul dingtangtegipa kattako iano aro Eph. 5:19 o jakkalaha: “gitrangko, mitele ring∙anirangko, gisikni gitrangko.”

Tik tak dake aganna man∙jagenchimoba, Niam Gitchamo chimonggipa gitrang aro Niam Gitalo chimonggimin gitrangni gisepo dingtanggrikaniko dakenga gita nika. “Gisikni gitrangko” indine aganna man∙gen je, ian haida je mitelani git ong∙naba donga jean toromni janggi tangani ba mondoli baksa nangrimeani ong∙a. Gitrangni kattarangara Kristianni gital janggi tangani bidingo bebeni kattarangko skie on∙ani cholrang ong∙a. Batanggimin somoini adita ritcha bilsirangni bang∙bea mingsinggipa gitrang, ka∙dongani aro bilakbee ka∙dimeani kattarangan gapgipa gitrang ong∙aha, jerangkon an∙chingko salonenggipa a∙gilsako namen nangbeenga.

Gitni bil namen bilaka. Daudni knalko moani Saul rajani gisikko namen salna man∙aha (1 Sam. 16:23). Indiba jensalo Daud uni bobil ong∙ahaon, Saulni ka∙onangani ching∙chaaha (1 Sam. 18:10, 11). Knatobegipa gitrang jajrenganiko komiatna man∙a, taningni kam ka∙aniko namdapatna, gisikko dongtoatna, saknaaniko namatna, aro saksa sakgipin baksa nangrim-melianikoba namdapatna dakchaka ine am∙sandianio mesokaha.

An∙chingni gisikrangna aro gisikni chanchianirangna, namanaba aro namgijanaba, gitni bilakbee salna man∙aniko an∙chingoni sawa an∙tangtangna nikkuja? Gitrang—namgipa gitrang aro sulrang—gisikko de∙dona namen man∙bebea.

`An∙chingna indine aganmanaha je, an∙ching jeko dakoba, “pilakkon Gitel Jisuni bimungo dakbo” (Kol. 3:17). Na∙a indaken dakenga ine na∙ara kakket ong∙en aganna man∙genma? Aganna man∙jaode, indide maikai na∙ara dingtanggipa ong∙na man∙gen; chong∙motan, Gitelni bimungo na∙a uko dakna man∙jaode, na∙ara maiko dontongna nangchongmotengaha?`