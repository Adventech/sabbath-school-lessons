---
title:  Gital Janggini Cholon Bewal
date:   11/03/2026
---

Jensalo Kristoona an∙ching re∙baon, ra∙galgimin namgijagipa dakbewal aro cholonrangko talatani ja∙mano, Paul namani bidingo agananiko dakangaha—chong∙motan, andalaoni seng∙aona re∙baani bidingo aganaha.

`Kol. 3:12–14 ona poraibo. Bebera∙giparangko maikai talataha, aro maikai iara uamangko “ganbo” ingipa gunrang baksa meliani donga?`

Israel gita, jemangan Isolni okamaniko man∙e Uni dingtangmanchagipa manderang ong∙e Uni cholonko teng∙chakna okamako man∙ahachim, bebera∙giparangara, Jisuo “Isolni see ra∙gimin” (Kol. 3:12), aro Uni “ka∙sagiminrang” ong∙a. Indiba gimikande ia okamanina krae janggi tangjaha. Jisuni agangimin gita, “ ‘Maina okama mande bang∙a, indiba segimin bang∙ja’ ” (Mati 22:14 ko Mati 24:22, 24, 31 rang baksa nisusabo). Segiminni bidingo Paulni janapaniranga miksonganio apsananga (Rom. 8:33, 2 Tim. 2:10). Aroba, Israel gitan, bebera∙giparangko Jihova “ka∙sae seaha” aro uamangara “rongtalgipa” (Deut. 7:6–8) ong∙a. Ia namgipa chol baksa nangchongmotgipa daito re∙chapa: chong∙motan, “andalaoniko An∙tangni aiao inmanani seng∙aona na∙simangko okamgipani namarangko mesokgen” (1 Pit. 2:9). Aro an∙ching uko an∙chingni da∙o janggi tanganichi dakna man∙a.

Paul ming chet gunrangko janapaha! “Ka∙sachakani ka∙tongko, rinok rinok dakako, gisik onako, sontolko, chakchikako…saksani kosako saksa matnanganiko man∙ode, chakchikgrikbo aro watgrikbo…aro ia pilakni kosako ka∙saako donbo” (Kol. 3:12–14). Iaranga Kristo baksa nangrimgimin ka∙tongonisa ong∙bana man∙aigen maina uaranga Uni cholonko aro Uni an∙ching baksa nangrim-meliani bewalko talata. “Jedake Gitel na∙simangko wataha” (Kol. 3:13), an∙chingba gipinrangko kema watna nanga. Ka∙saaniara “chu∙sokani kaani ong∙a” (Kol. 3:14), maina Uni an∙chingna ka∙saanian an∙chingko Un baksa karimaha aro gipinrangna kakkete ka∙saskana an∙chingko man∙ata (1 Johan 4:11, 12).

Ia gunrang an∙chingni nangrim-melianiko minggni cholrangchi nangchakea. Skanggipao, ka∙saaniko, ka∙sachakaniko, rinok rinok dakako, aro gipinrangko kema watako mesokachi an∙chingna aro gipinrangna pattianiko on∙a. Ian gipinrangna ka∙saskana aro pattina chu∙sokani ong∙a. Manderang an∙chingna ka∙sae aganchakskaanian ong∙bewal ong∙gen aro an∙chingara Isolni ka∙sachakaniko aro kema wataniko man∙angkugen (Mati 5:7, Mati 6:14). Gnigipao, aro ian nangchongmotgipa ong∙a, ian Isolna rasongko on∙a aro Jisuko bebera∙na aro Uko ja∙rikna gita gipinrangko didinaba donga, maina iara Isolni ka∙sachakani bilko mesoka. “Mandeni janggiko duulna gita an∙tangna chanchigijagipa janggi tangani-ni bil gita bilakgipa darang gipin bilba dongja. Nama kattana chakgipa bilakbatsranggipa jera ra∙anide ka∙saanian aro ka∙sagipa Kristianan ong∙a.”—Ellen G. White, The Ministry of Healing, jak 470.

`Gipinrangna ka∙saaniko mesokanio, aro mongsongbate, nang∙na ka∙saninggija kamko ka∙giparangna baditana kingking na∙ara Jisuko mesokgipa ong∙enga?`