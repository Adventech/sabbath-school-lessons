---
title:  Bi∙ani Bil
date:   08/01/2026
---

`Kolosi 1:9–12 rangko poraibo. Paulni maidakgipa dingtangmancha bi∙ao mol∙molaniko na∙a nikna man∙aha?`

“Na∙simang maikai gisikni pilak u∙ianio aro gisik gnanganio uni namnikako u∙ianiko gape man∙gen” ine Paul bi∙aha. Isolni skaniko u∙ianiara “gisikni pilak u∙iani aro gisik gnangani” (Kol.1:9) ong∙a ine Paul talataha. Gisik gnangani, pilakna skang Isolo chu∙gimik ka∙donganichi, Uni skaniko dakna skanichi re∙bagipa ong∙a (Johan 7:17), aro an∙tangni ma∙siao pangchakja (Toe Skia. 3:5). Indiba sing∙ani indake nakatronga, “Indakgipa obostao Isolni angna skaniara maidakgipa ong∙gen?” Uano mingbri ja∙dilrang gnang jekon an∙ching bi∙ani gnang am∙ode Isolni skani gimin skie ra∙na man∙gen.

Mongsongbatgipa gisik gnangani japangara Sastroon ong∙a. “Nang∙ni katta angni ja∙arangna chakki” (Git. 119:105).

Bon∙kamgipa salrangna Isol an∙chingna dingtangman∙chagipa gisik gnanganiko Katchinikani Kattarangchi on∙manaha (Para. 12:17, Para. 19:10) jekon Ellen Whiteni seanirangchi mesokaha. Sastro an∙chingko “Jihovao ka∙dongbo, unon na∙simang mangrakatako man∙gen; uni katchinikgiparango ka∙dongbo, unon na∙simang chu∙sokgen” (2 Ser. 20:20).

Isolni skani aro dilaniko on∙gimin obostarango do∙gako ona ba chipna bi∙anichi u∙ina man∙naba donga (Kol. 4:3).

Uni ku∙rangko ma∙sina a∙bachengahaon Rongtalgipa Gisik an∙chingko dilna a∙bachenga: “Aro na∙simang jakrachi re∙ekangon ba jakasichi re∙ekangon, iakai rama, na∙simang iako re∙bo ine nang∙ni janggilchi kattako nang∙ni nachilrang knagen.” (Isa. 30:21).

Kolosio donggiparang “pilak nama kamo” re∙china Paul bi∙aha (Kol. 1:10). Beben darangba pangnaba “namgipa” ong∙ja indiba Isol an∙chingko Uni ka∙sachakanichi chanaha aro an∙chingko Uni okamani baksa baksa janggi tangchina okamaha (Eph. 4:1, 1 Thess. 2:12). Paul “re∙rurabo” ba “re∙ruraa” kattako ia chittiosan changgittam jakkalaha (Kol. 2:6, Kol. 3:7, Kol. 4:5). Iani miksongani niamni gita janggi tangani ong∙a (Reo. 18:20), jean Gisik Rongtalgipani kam ka∙anichisan altugipa ong∙na ama (Ezek. 36:27).

Uamangni janggi tangani Gitelna “chu∙gimik nama” ong∙chinaba Paul bi∙aha aro uni ja∙mano uarangko dakna gita bang∙a cholrangko seaha: “pilak nama kamo bite nange” (Kol. 1:9, 10); uni ja∙man “Isolko u∙iao batroroe” (Kol. 1:10); aro bon∙kame “mitelaniko on∙ani” (Kol. 1:12).

`Nang∙ko saoba, “Na∙a maidake nang∙ko Isol iachi ba uachi dilenga ine ma∙sia?” ine sing∙genchimode na∙a maidake aganchakgen aro maina?`