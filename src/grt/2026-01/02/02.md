---
title:  Nama Kattao Bak Rengsi Ong∙ani
date:   04/01/2026
---

`Philippi 1:3–8 ona poraibo. Paul maina mitelako man∙na kragipa onga? Maidakgipa ka∙dongchakaniko Paul Philippio donggiparangna on∙aha, aro uara maina gamchatgipa ong∙aha?`

Paul, Philippio mondoliko bikotaha, indake an∙ching uni chittio Kristianni rengsi ong∙e ka∙dimeani gipanganiko nikna man∙a. Ritcha mile-rangchi chel∙grikatako man∙genchimoba, Paulko kaani aro patoko donani mondoliko aro memborrangko uni ka∙tongo dongataha aro ua an∙tangni skaniko indake aganaha “Jisu Kristoni ka∙sabeao” (Phil. 1:8); ua Isolo uamangko mitelaha. Paulni bi∙achi mitelpilani salgioni Jisuni an∙chingna mol∙molchakaniko nikatgipaba ong∙aha.

Kamal dal∙batgipani ka∙bako rong 12 ro∙ongrang gnang jean Israel ma∙chong chi∙gniko mesokgipa ong∙a. Manderango “pangnan gisik ra∙ani” dongna nang∙a maina ua uamangna mol∙molchakaha (Reo. 28:29). An∙chingni Dal∙batgipa Kamal ong∙e dal∙batgipa dakanio, Uni manderangni bimungko Un baksa Pagipaona ra∙angaha.

Gisik nange iako niatbo, Philippi 1:3 ni kattarang rongtalbregipa ong∙ja, jean Paul aro Phillipirangchin gisepo chapchap nangrimaniko ka∙e don∙aha. Paul uamangni uni bi∙anio gisik ra∙aha ine pe∙e aganrongani ong∙a, indiba uamangni uko gisik ra∙anikoba agangipaba ong∙na man∙a. Je ong∙oba, ian sepangbate uamangni donganiko chin dakani ong∙skaa, jean “rengsi” (Greek: koinonia) kattakoba chin dakani ong∙aniba ong∙a. Paul jedake Kristoni saknaanirango rengsi ong∙paa (Phil. 3:10), Philippianrang Paulni saknaanirango “sualpaaha” (Greek: sunkoinōneō) aro tangkarang gita Paulni dangdike on∙anio dakchakanio sualpaaha (Phil. 4:14, 15). Ia sualgrikani, “a∙bachengaoni da∙alona” (Phil. 1:5) ong∙a, jean uko uamangna Isolko mitelna aro uamangna “katchae” bi∙chakna dilaha (Phil. 1:4).

Gisik nangbee Paul uni patoko donganiko namgipa chanchianio “nama kattani gimin” (Phil. 1:7) ong∙a ine ra∙aha. Uni ia minggni kragipa kattako uko dake niani sokbaaniko mesokani ong∙a, indiba Paul sipairangko aro sokbagiparangko nama katta baksa jakkalaha. Chadrapaniko warachakani (Greek apologia) aro uni jringjrotna ong∙gipa dingtangteani, ia minggnian nangchongmotani ong∙a. Paulko, mikkangchina an∙tang janggina bate nama kattako sakki on∙aniko dal∙bate ra∙a gita nikna man∙a. Ua sioba tangoba, Isol “nama kamko” chu∙sokatgen ine Paul ka∙dongaha jekon ua pilakon Uo ka∙donge a∙bachengahachim (Philippi 1:6).

`“Na∙simango nama kamko” (Philippi 1:6) Isol chu∙sokatgen ine ku∙rachakanini gimin na∙simang maidake ma∙sie ra∙aha? Uara maiko miksonga? Ia kamara Gnigipa Re∙bana skang matchotgenma?`