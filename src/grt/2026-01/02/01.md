---
title:  Mitelpilaniko aro Bi∙aniko Dakanina A∙selrang
date:   03/01/2026
---

### Ia Antini Lessonna Poraiani

Phil. 1:1–18, 1 Kor. 13:1–8, Jer. 17:9, Kol. 1:1–12, 1 Pit. 1:4, Git. 119:105, Isa. 30:21.

> <p>Mingani Pod</p>
> “Ianon anga ka∙dongsranga, na∙simango nama kamko a∙bachenggipa Jisu Kristoni salona kingking uko chu∙sokatgen” (Philippi 1:6).

Paul on∙tisa gisik nangbee uni chittirangko indake salam ka∙achi aro mitelpilachi a∙bachengaha: “An∙chingni Paa Isolni ka∙sara aro tom∙toma na∙simangna ong∙china…Chinga chingni Gitel Jisu Kristoni Paa Isolko mitela” (Kol. 1:2, 3).

An∙ching Paul gita banga mitelpilaniko dakna nangani donga. An∙ching Isolni ka∙sachakaniko bang∙bee bang∙a cholrangchi u∙ina man∙aha, je cholkon sa∙grerangba u∙ina amja. Apsandake Isolni tom∙tomaniko on∙aniba ong∙a, jean Isol baksa nangrimata aro Isolni ka∙saaoni ka∙dongani jokbaa. Mandeni gadango, an∙ching sakgipinrangna mandera∙aniko mesokna man∙a aro an∙chingni uamangna dakanina mandera∙skaaniko man∙na ka∙dongskaa. Ma∙a paarang aro uamangni dedrang, Isolna ka∙sachina aro sakoba mandera∙china bi∙china, da∙alo ong∙jaode, uamangko nambate dal∙baatna dal∙bea on∙kanganiko on∙na nanggen. Indiba mande jat ong∙e, an∙ching dakgualanirangko daka, aro an∙ching uarangoniko skie ra∙a.

Ia antio an∙ching Paulni Phillipi aro Kolosirango mitelpilaniko aro bi∙aniko, katta oprakaniko nianggen, jean an∙chingni bi∙e janggi tanganiko namdapate bilakdapataniko on∙gen.