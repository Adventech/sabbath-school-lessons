---
title:  Paulni Bi∙anio Mol∙molanirang
date:   05/01/2026
---

Adita bilsirangna skang, saksa pamong dongachim jean bi∙anirangni gimin aganaha, aro uan an∙tangni giminsa wilwile dongan baksana an∙tangni nangnikani ba skanikosa janapaiaha. Ua uarangko tik ong∙e melie “an∙tangnasan chanchie chonbegipa bi∙ani” ine talataha maina Isol gisiktango dal∙bata miksongani gnang.

`Philippi 1:9–11 rango Paulni bi∙ani bidingo janapgiminko poraibo. Iani miksonganiara maia, aro maidakgipa dal∙bea mol∙molaniko ua dakaha? Iara bi∙ani gimin nang∙na maiko aganaha?`

Ia bi∙ani Greeko sotbri gittam kattarangchisan ong∙aiaha indiba Paulni pilak skaniko chipchanggipa ong∙skaa, jean uni gipin chittirango apalatako man∙aha: ka∙saani, skie ra∙ani, ma∙siani, bimchipani, dos gri ong∙ani aro kakket ong∙anirang jekon an∙ching Jisu Kristo gita man∙aha. Ia bi∙aniko aro batanggimin Paulni mitelpilani gimin talatanirang mondolini chu∙gimik ong∙aniko talatani ong∙a. Paulni bi∙anio minggipin chu∙gimik miksongani dongachim, chong∙motan, mondoli gimikna man∙gope aro uni namroroanina ong∙achim. Sakprakprakni bi∙aniko an∙ching ning∙tubate niatna:

_Ka∙saa Batroroa._ Paul ka∙saaniko man∙dapnasan bi∙a ong∙ja indiba dingtangman∙chagipa ramarango ka∙saachi dilaninaba bi∙aha: “na∙simangni ka∙sara u∙ianio aro pilak ma∙sianio” (Phil. 1:9). U∙iani gimin janapaniara chanchianio ma∙sianikosan ong∙aija indiba gisikni gita ma∙siani jekon Isol baksa rengsi ong∙ani aro Uni Kattako poraianichi man∙a amgipa ong∙a (Eph. 1:17, Eph. 4:13, 1 Tim. 2:4).

_Kakketo Baseani._ Iako Paul “nambatarangko ra∙na changani” ine talataha aro “grikgipa aro matnanga gri” (Phil. 1:10).

_Kakket Ong∙ani._ Greek kattao ian “salni teng∙suachi bichal ka∙ani” aro mitchiani gri kam ka∙aniko miksongani ong∙a: “Kristianrangni dakgipa pilakan salni teng∙a gita nikprotgipa ong∙na nanga.”—Ellen G. White, Reflecting Christ, jak 71.

_Dosi Ong∙gijani._ Iani miksonganiara, ja∙pegipa ong∙gijani, bebera∙anio rakbatatna gita mandeko mamungko agangija ba dakgijaniko agangipa ong∙a.

_Kristo gita kakket ong∙ani._ Paulni bakrobate sinjete agananiara Romrangna aro Galatirangna seatgipa chittirang ong∙a aro iachin apalataha jekon Phillipi 3 oba dakaha. An∙chingo an∙tangari kakketani dongja indiba Kristo gita man∙giminrang ong∙a.

`An∙ching jeko dakoba, an∙chingni ka∙saaniko maikai “bate bate dongatna” (Phil. 1:9) man∙gen? Iara maina Kristian janggi tanganina nangchongmotgipa ong∙a? (1 Kor. 13:1–8.)`