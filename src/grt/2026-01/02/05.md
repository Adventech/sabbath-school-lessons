---
title:  Nama Kattani Bite
date:   07/01/2026
---

Kolosio donggiparang baksa Paulni meliani Philippio donggiparangoni dingtanggrikachim. Ua uamangko “be∙eno angni mikkangko nikkuja” ingiparang baksa bakko man∙ataha” (Kol. 2:1). Je ong∙oba Philippirangko daka gita Paul uamangnaba ka∙dongataniko on∙aha, aro ua uamangna Isolko mitelaha aro “pangnan” uamangna bi∙chakaha.

`Kolosi 1:3–8 rangko poraibo. Maidakgipa minggittamna Paul Isolko mitelaha?`

Paul, gipin biapo janapgipa minggittam gunrangko apsan ong∙ataha: bebera∙ani, ka∙dongani aro ka∙saani (1 Kor. 13:13, 1 Thess. 1:3, 1 Thess. 5:8). Kolosio donggiparangko iarangna rasong on∙gijaniko niatbo. Iarangna ua Pagipako mitelaha, maina Jakobni agana gita uamang “nama aro chu∙sokgipa” on∙ani jekon an∙ching Uoni man∙aha (Jakob 1:17). Jensalo an∙chingna Isolni ka∙saaniko nika, unon an∙chingko Kristoko bebera∙aona dila (Eph. 2:4–8), aro an∙ching salgioniko ka∙donganiko man∙a. Pitor iako “jokana bebera∙achi Isolni bilo rakkigimin na∙simangna salgio rakkisogimin, sogija” (1 Pit. 1:4) ine janapaha.

Paul, nama kattako ka∙dongna man∙gipa dake talataha maina ian “kakketgipa kattao” pangchakgipa ong∙a. Ia talatanikon Paul gipin biaprangoba Isolni Kattako gisik nangatgipa ine jakkalaha (2 Kor. 6:7, 2 Tim. 2:15). “Mandeni katta” ong∙gija bebera∙giparango iara “ma∙gape” kamko ka∙aha (1 Thess. 2:13) aro Isolni skaniko chu∙sokataha (Isa. 55:11). Indake jensalo nama katta aganprakako man∙a, Isolni bil Gisik Rongtalgipachi knaenggiparangni ka∙tongo aro gisik nangenggipa manderango mesokaniko daka. Nama Katta an∙tangan biteko ong∙ata maina ian “janggini katta” ong∙a (Phil. 2:16).

Nama Kattani bakkandikgipa somoio gipanganian mairongpilgipa ong∙a. Jisu Kristoni siani aro chakatani bilsi 30 ni ning∙ao, ian “a∙gilsak gimikona” (Kol. 1:6) gipaha ine Paul aganna man∙genchim. Apsan odhaini on∙tisa ja∙mano nama katta “salgini kokkimao donggipa pilak ong∙atgiminrangna skiprakaha” (Kol. 1:23) ine ua aganaha. Rome-ni apalgipa ramako tariani songreanio aro meligrikanio ta∙rakatna altuatgipa ong∙a. Indiba iara Isolni bil mandeo gisikni gita atchiatgipa kattaoni ong∙baaha (Jakob 1:18, 1 Pit. 1:23), jean uamangko Kristoo gital ong∙ataha (2 Kor. 5:17).

`Kol. 1:5 o, “je ka∙donganiko na∙simangona re∙bagipa nama kattani bebeni kattao na∙simang knasoaha” ine seaha. Ua ka∙dongani gimin na∙simang maidakgipa ma∙siani donga, aro na∙simangna gamchatgipa ong∙jaoba maina ian sakantina ong∙aha?`