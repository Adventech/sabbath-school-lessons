---
title:  Gitelo Pangnan Katchabo
date:   10/02/2026
---

`Phil. 4:4–7 ona poraibo. “Isolni tom∙tomaniko” an∙chingara maikai chagrongna nanggenchim?`

Nangrim-melie ku∙cholsan ong∙na nanganiko changsatiai janaptaiani ja∙mano (Phil. 4:1–3), Paul minggipin ja∙pang kattaona jitangskaaha: chong∙motan, Gitelo katchaaniona jitangskaaha (Phil. 4:4–7).

Altubee aro ta∙rakbee nakatbaa gitan apsan bewalo gimaanggipa obostarangna na∙ara badita changrangna gisiko dongtogijaniko man∙aha? Namgipa a∙selnan, Jisu changni chang sinjete indine agantaitaianiko dakaha je, an∙ching jajrengna nangja (Mati 6:25–34, Mati 10:19), aro Pitor an∙chingko indine gisik ra∙atpilaniko dakaha je, an∙ching an∙chingni pilak jajrenganirangko ba gisikni dongtogijaniko aro sinteaniko Gitelo donna man∙a, “maina Ua na∙simangni gimin simsaka” (1 Pit. 5:7). Bebeko agangenchimode, a∙gimikchi batrorobaenggipa neng∙nikanirang an∙chingko ka∙dongachi indine gisik nangatna nangachim je, Gitelni re∙baani sepangbeaha (Mati 24:33, Luk 21:28, Jakob 5:8).

Obosta mingantiko man∙chape, pilak sinteaniko namataniara bebera∙a gnang bi∙aniko kosakchi watatanian ong∙a (Phil. 4:6, 7). Ian rongtalbee mesoka je, an∙chingara bebera∙e, chu∙sokna skangan an∙chingni bi∙anina aganchakaha ine ka∙dongna nanggen, maina an∙chingara bi∙on, “mitela baksa” bi∙na nanga. Aroba on∙dapgipa kattara “mol∙molani” ine ong∙a (Greek: deēsis), ian sima-ariona sokegipa aro nangchongmotani somoirangko miksonga (Luk 1:13, Phil. 1:19, 1 Tim. 5:5, Jakob 5:16 rangko nibo). An∙chingni bi∙anirangara “mol∙molanirang” ong∙kuaienga indiba “Ua an∙chingna nachil songa” (1 John 5:14) ine u∙ia dipetde an∙chingni mol∙molanirangko man∙aha ine an∙ching u∙ia. Unikode an∙chingni pilak mol∙molaniranga Isolni jakrango ong∙enga ine u∙ie, an∙ching neng∙takna man∙gnok aro tom∙tomaniko man∙gnok.

`On∙sogipa Sastroni bakrangara maikai Isolni tom∙tomani bidingo an∙chingni u∙ianiko apalata? Git. 29:11, Isa. 9:6, Luk 2:14, Johan 14:27, 1 Kor. 14:33.`

Isolni tom∙tomaniara maiaba mingsa ong∙a jekon a∙gilsak mamungdakeba on∙na man∙jawa, maina Isolni tom∙tomaniara, an∙chingko Jokatgipa Jisuchi an∙chingo jringjrotni janggiko on∙ani gnang ine ka∙dongchakaoni re∙baa (Rom. 5:1, Rom. 6:23). Ia tom∙tomaniara janggi tanganio mingantikon nangchakea aro “pilak u∙iana batgipa” (Phil. 4:7) ong∙a. Gisik mangmangchide iako u∙isokna amja jekon Greek katta nous (gisikrang), iano jakkalanio mesokachim.

`“Isolni tom∙tomani” ko cha∙tote nianio maiko miksongachim, uko sakgipin mandena na∙ara maikai talatgen?`