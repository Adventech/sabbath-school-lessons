---
title:  Iarangko Chanchibo . . .
date:   11/02/2026
---

Pilak u∙iana batgipa tom∙tomania “Kristo Jisuo na∙simangni ka∙tongrang aro chanchianirangko rakkigen” (Phil. 4:7). An∙chingni ning∙ogipa janggi naljokaniko nanga. Aiao inmanbee, Phil. 4:7 o, Isolni tom∙tomaniko sipaini noksa baksa nangrime jakkalaha. Greek verb (phroureō) ko iano, songjinmako chadrapaoniko warachakna sipairangchi gapaigipa killako talatna jakkalaha (2 Kor. 11:32 ko Wat. 9:24 baksa nisusabo).

Ning∙ogipa tom∙tomani minggipin nangchongmotgipara Isolni ska baksa nangrime janggi tanganian ong∙a. “Nang∙ni niamna ka∙sagiparangni bang∙a tom∙tomani gnang; aro uamangni ja∙gidotani a∙sel dongja” (Git. 119:165).

`Phil. 4:8, 9 rangko poraibo. Maia dingtangtegipa kamrangko ka∙china didianiko daka?`

Paul Phil. 4:8, 9 ko “Ja∙manni katta ia” ingipa kattarangchi a∙bachengaha aro mingdok gunrangko janapaha, aro ja∙mano uarangko kan∙dike agangopaniko dakaha aro Paulni dakmesokaniko ja∙rikchina didianiko dakaha. Ia bringimin bewalo agan-ku∙pattianiko aganchotaniara Philippio Greek aro Rome jatni manderangni apsan dongbrinanina namen melibegipa ong∙aha jeon nama gun aro dakmesokaniko aganna nangengachim. Aiao inmanbee, dongimin nisanara Sastroni namgipa gunrangosa ong∙aha aro Greekrangni mingbri gunrangko, chong∙motan, simsakbeani, kakket bichal ka∙ani, an∙tangtangko rakkiani, aro ka∙dongani; iarangkode Paulara miksongmanchaen watchanggalahachim. Gualgijan—chong∙motan, kakket ong∙en, Sastroni nangchongmotgipa bebeni gun baksa a∙bachengaha jekon Jisu (“Beben, Anga na∙simangna agana . . .”) aro Niam Gital jolgimikon changni chang janaptaitaianiko dakahachim (Wat. 26:25, Rom. 1:18, 1 Kor. 13:6, 2 Kor. 4:2, Eph. 4:15, 1 Tim. 3:15, Jakob 1:18, 1 Pit. 1:22, 1 Johan 2:21 rangko nibo).

Cholon Nama—Greek kattao, ian mandeni gun namako talatna jakkala (1 Tim. 3:8, 11; Titus 2:2 rang baksa nisusabo).

Kakket daka—ian Isolni toromi ong∙ani cholonchi talatgimin namgipa gun ong∙a (Phil. 1:7 baksa nisusabo).

Ong∙siagri ong∙e rongtala—ian bebera∙achi Isolni toromi ong∙aniko kamo aro chanchianio mesoka (1 Johan 3:3 ko nibo).

Nitobea—mikronna namen nitobeani, iako Isolni ong∙atgiminrango nika.

Namnikpaaniko man∙a—“ka∙sae rinok rinok daka aro nama aro ka∙sachaka.”

Paul minggni kragipa gunrangko agandapaha, ong∙jaode songsarekni bewalko ia gunrangna on∙dape ortoko pe∙sretnaba donga: “maiaba namani ong∙ode, maiaba mitelani ong∙ode, iarangko chanchibo” (Phil. 4:8), an∙chingara ia salgini gunrangni gimin chanchina nanga. Unikode, pilak jajaani aro ma∙sisretaniko gimaatna gita, an∙chingni skia man∙giminko, ra∙chakmangiminko, knagiminko, aro uni dakmesokaoniko nikgiminko janggi tangao ja∙rikchina Paul an∙chingko okamenga (Phil. 4:9).