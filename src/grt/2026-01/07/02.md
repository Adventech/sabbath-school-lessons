---
title:  Namgipa Dakmesokgiparang
date:   08/02/2026
---

An∙ching sakantian, changsa ba una batemangba, an∙chingni namnikgipa manderangko nikaha jemangkon an∙ching daksningna skachim. Bi∙sarangna mongsongbate, namgipa dakmesokgiparangko nangchongmota. Nambatsranggipade, uamangni pagipa aro ma∙gipa ong∙a. Uamang dal∙baon, uamang sakgipin namgipa dakmesokgiparangko nikgen, haida uamangni basegimin poraiani ba kam baksa meligipa ong∙naba donga ba uamangni porigimin golporangoniba ong∙naba donga. Chagronggimin neng∙nikanirangko maikai Sastroo janapgipa dingtang dingtang manderangara namatna kam ka∙achim, uarangko uamang skie ra∙na man∙gen aro indake uamangni janggitangtango chagronggipa obostarang baksa nisusana gita man∙gen.

Rasonggribee, da∙ororoni mediao, namgijagipa dakmesokgiparang bang∙dugaa. An∙chingo mikmalatgipa golporangchi ga∙akdapako man∙aha, je golporangan mingsinggipa manderangni neng∙nikan gapgipa aro ong∙sigipa janggi tanganichi gisikko cha∙suata parakgimin golporang ong∙achim. Philippio Paulni chittiko poraigiparang, je chittikon internetko jakkale seatgimin chitti ong∙jagenchimoba, apsananggipa neng∙nikanirangko chagrongaha.

Bebeko agangenchimode, Paulni somoioba an∙chingni somoio gitan, namen cha∙bokani, cholon bewalo ong∙siani aro namgijanian gapaiachim. Ian pangnan ong∙baengaha—aro pangnan indaken ong∙angkuaigen, komibeoba, chon∙kamani somoiona kingkingde ong∙angkuaigen—ian namgijani gipani dugaaha. An∙chingna sing∙anide, ia neng∙nikanina an∙chingara maikai aganchakgen?

`Phil. 3:17–19 ona poraibo. Namgipa aro namgijagipa dakmesokgiparangko ia podrango maikai talataniko daka? Uamangni gisepo dingtanggrikaniko u∙ina gita maiko on∙aha?`

Jemangni chanchianirang baksa Paul melijachim, uamangna uni ka∙saaniko an∙ching nikchangna nangja—ua uamangna mikchi ong∙a! Iakoba nikchangnabe, chong∙motan, ua uamangko uni bobilrang ine okamja indiba “uamang Kristoni chisolni bobilrang” (Phil. 3:18) ine okamaha. Paul iako u∙iaha je, dal∙bata kam mikkangchi dongenga, chong∙motan, maikai chisolara dongpenganirangko be∙gruate, Jokatgipako paprirangni nangaha gita an∙ching pilakon apsan gadango dona (Eph. 2:11–14 rangko nibo).

Aroba, nikchangna nanggijania ian je, Paulni Philippirangko namgijako ong∙gija, nama dakmesokgiparangko gisik nange nie ja∙rikchina; chong∙motan, ugita dakgipa janggi tangani bewalo janggi tanggiparangko simsakbee nichina aro ja∙rikchina didianian ong∙a. Aiao inmanbee, Paul Romeni manderangna mikrakataniko dakon, apsananggipa bewalo kattarangko jakkalaha jeon ua indine aganahachim, “na∙simang skie man∙a skianiko bikpile na∙simangni gisepo ekgrikatgipa aro ja∙gidotanirangko dakgiparangko nibo; aro uamangoni ekangbo” (Rom. 16:17). Rome-o tol∙napgiparangko “An∙chingni Gitel Kristona nokkol ong∙ja, indiba an∙tangtang oknasa” (Rom. 16:18) ine talataha.

`Beben, Jisusan mangmang chu∙soksrange dakmesokgipa ong∙aigenchimoba, gipinrangba donga, jemangan komibeoba, maiabaode, namgipa dakmesokgiparang ong∙na man∙a. Iani gisepon, na∙ara gipinrangna maidakgipa dakmesokgipa ong∙enga?`