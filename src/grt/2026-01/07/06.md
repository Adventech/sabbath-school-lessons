---
title:  Kusi Ong∙e Chu∙ongnikna On∙gipa Chabirang
date:   12/02/2026
---

`Phil. 4:10–13, 19 rangko poraibo. Chu∙ongnike kusi ong∙gipa janggi tanganina maidakgipa chabirangko Paul parakaha?`

Jensalo namen namjabegipa obostarang sokbaon (okkria cha∙asia, saani, mata bu∙ani, ka∙sagiparangko ba gamrangko gimaatani), simsakgija dake dongmitingo, man∙gipa pattianirangni gimin mande chanchina a∙bachengronga. Jensalo an∙chingara “onatako” (Phil. 4:12) man∙on, nangnikani dongon, ba mamungba dongpilgija dake ong∙on, unon bebera∙ani bilakbaroroa.

Indiba jensalo an∙ching suakao ba silroroao janggi tanggenchimode, ian pangnan mitelani baksa ong∙na nangchongmota maina ian dikdiksani somoion gimana gita man∙a (Toe Skia. 23:5). Jekai Job aro Paul an∙chingna gisik ra∙atgimin gita, an∙ching atchion an∙ching mamungkoba a∙gilsakona ra∙bajaha, aro gopramona an∙ching mamungkoba an∙ching baksa ra∙angjawa (Job 1:21, 1 Tim. 6:7).

Sastroni ku∙rachakanirangna gisik on∙bo:

Git. 23:1—“Jihova angko nirikgipa ong∙a; angna nangani dongjawa.”

Mati 6:32—“Maina ia pilakkon na∙simangna nanga ine na∙simangni salgini Paa u∙ia.”

1 Pit. 5:7—“Na∙simangni pilak sinteako Uni kosako donbo, maina Ua na∙simangni gimin simsaka.”

Phil. 4:19—“An∙tangni gam gnangani kri rasongo, Kristo Jisuo, na∙simangni pilak man∙na nanganiko angni Isol chu∙sokatgen”

Aro, pilaknaba batsrange aiao inmanbee: “Angko bilakatgipao anga pilakkon dakna ama” (Phil. 4:13). Haida an∙chingoni darangba “pilakkon” ine agananiko chu∙gimikde ma∙sisokjawa. Beben, Isolni dakchakanina aro bilna je mol∙molaniko dakon, Uni ska baksa meliesa an∙ching bi∙na nanggen. Indiba bang∙a changon, Uni ska baksa meligiparangko an∙ching bi∙ja. Uni giminsa Jakob 4:2 o indine agana, “Na∙simango dongja, maina na∙simang bi∙ja.”

Iarangko an∙ching ka∙dongbeen bi∙na man∙gen maina uarang Isolni ska baksa melia ine an∙ching u∙ia:

- i. Ka∙sagipaba ba ripengni janggi jokanina bi∙na man∙gen (1 Tim. 2:3, 4)
- ii. An∙chingni bebera∙aniko sualna gita ka∙dnganina bi∙na man∙gen (Para. 22:17)
- iii. Papko ku∙rachake, namgijako gelode pap kema watanina bi∙na man∙gen (1 Johan 1:9)
- iv. Isolni ge∙etanirangko manina man∙na gita bilko man∙na bi∙na man∙gen (Ibri. 13:20, 21)
- v. An∙chingko mitchigipa aro ka∙saningijagiparangna ka∙saskana gita bi∙na man∙a (Mati 5:44)
- vi. Ra∙biani gnanggipa obostarangna gisikni u∙ianiko on∙china bi∙na man∙a (Jakob 1:5)
- vii. Isolni Kattao bebeko u∙ina man∙na gita bi∙na man∙gen (Johan 8:32)

`Aganchakaniko man∙kugijagipa ba aganchakanikon man∙jawaha, iandakgipa mol∙molanirangna aro bi∙anirangna na∙ara maiko dakna man∙gen?`