---
title:  Isolni Kam Ka∙giminko An∙ching Kam Kataia
date:   25/01/2026
---

Jisuko Isolni skanina bamanio aro katta manianio chu∙sokgipa dakmesokani ine mesokani ja∙man, Paul Philippirangona an∙pilaha. Nama kattako man∙ani ja∙mano uamangni Gitelna katta manianiko ua mangrakataha (Wat. 16:13–15,32,33) aro katta maniangkuchina didiaha.

Kristoni janggi tanganiko aro chisolko jokatani rama ine dakmesokani ja∙man, Paul da∙o ia pilak kam ka∙anio maidake ong∙manchaa uo tongtong miksongani donaha.

`Phil. 2:12, 13 ko poraibo. “An∙tangtangni jokaniko chu∙sokatbo” ine Paulni agananiara maiko miksongani ong∙a? Na∙a maidake bebera∙a aro kam nangrimaniko talatgen?`

Ia minggni podrango, Paul dingtanggipa nama kattako on∙jaha jeaniko ua Romrangna aro uni gipin chittirango mesokaha. An∙ching uni skianirango nama katta bebera∙a kamchi ingipa baksa nangrimgrikani donga ine namen ma∙sina man∙a, jekon ua Philippio aro gipin biaprangoba skiprakaha. Indiba Sastroni pilak on∙gimin katta bichongni agananiko ra∙chakna nangchongmotgipa ong∙a, dingtangmancha jokatani gimin, jean ma∙sisretna man∙gipa ong∙a.

`Rom. 3:23, 24; Rom. 5:8; aro Eph. 2:8–10 rangko poraibo. Iano seanirang jokatani gimin mai skianiko on∙aha?`

Sing∙ani grian, jokatani Isolni kam ong∙a, aro an∙ching an∙tangna mitelpilaniko ra∙na man∙ja. Bebera∙aniba an∙tango ong∙gipa ong∙a, jean Gisik Rongtalgipachi ka∙dongatako man∙a. An∙ching an∙tangni kamrang an∙chingko jokatna man∙ja; indioba gital atchitaianichi an∙chingko namgipa kamko ka∙na amata. Isolni Gisik an∙chingo kam ka∙e, kakketko basena an∙chingni skaniko, dakmajoaniko champengna aro kakketo basena bil gnangata.

Indake an∙ching Isolni kam ka∙anio, “kena aro moa gnang” kam ka∙giparang ong∙a (Phil. 2:12). Iara an∙chingni katta manina bilgrigipa jotton ka∙anio Isolni bichal ka∙anina kenbo ine miksongani ong∙ama? Indakede ong∙ja. Iano seani Isolni dongpaaniko (Git. 2:11) aro Uni kattako manina nanganikosa ma∙siatani ong∙a.

`Maidakgipa cholchi Kristo nang∙o kam ka∙enga ine na∙a ma∙sina man∙gen? Nang∙ni ga∙akgipa bewal maidake Isolni nang∙o kam ka∙engani baksa dakgrikgipa ong∙a, aro na∙a maidake indake salaniko champengna amgen?`