---
title:  Tanggipa Boli
date:   27/01/2026
---

`Phil. 2:17; 2 Tim. 4:6; Rom. 12:1, 2; aro 1 Kor. 11:1 rangko poraibo. Ia seanirango Paul maiko aganenga?`

Paul, ua Kristona dangdikanio tanggipama ba sigipa gisiko jajaani gnang talatmanaha (Phil. 1:20–23). Da∙o ua “dangdike on∙anio rugalanio” (Phil. 2:17) ong∙na amaniko aganskaaha. Ia chanchichipani gitcham dakrongbewalo mitena rugalanio pangchakaha, jean chi, to ba draka bitchiko Isolna rugalaniko dakani dongchapa (A∙ba. 35:14, Reo. 29:40, 2 Sam. 23:15–17). Gamchatgipa chiko gimaata ine nikani Mariamni Jisuni ja∙o aro skoo to nongani gita toromo olakkiani ong∙a jean “jotamangsirarani gamchatbegipa to” ong∙achim (Mark 14:3–9; Johan 12:3). Ringanina on∙jaengon ian Kristoni an∙chingko jokatna tosokgijagipa boliko dakmesokgipa ong∙a ine mesokaha.

Nama kattako gipatani kamna Paulara a∙rik sanalako man∙na nangachimma, uni janggi tangani Isolna on∙gipa gita “ruprakatako” man∙ani gimin ua katchabegipa ong∙gen. Maina ringaniko ruani Ibri Sastroo mingsan ong∙gija boli on∙a baksa nangchapgipa ong∙a (Chan. 15:1–10, Chan. 28:1–15), Paul, uni janggiko on∙anichi Philippio bebera∙giparangni “boli aro dangdike” on∙ani baksa meliataha, jean bebera∙achi uamangni janggi tanganirangko Isolna “tanggipa boli” (Rom. 12:1) gita on∙kangaha.

Skang salrangni Kristianrang Philippiko man∙chape (Phil. 1:27–29), uamangni bebera∙aniko sualna bimchipgipa ong∙achim. Uamang nokoni nokona nama kattako gipatna ong∙kataha (Wat. 5:42). Uamang noktango Sastroko poraina oprakaha (Wat. 12:12; 1 Kor. 16:19; Kol. 4:15; Philemon 1, 2), aro uamangni bebera∙ani a∙selko Sastrooniko on∙na amgipa ong∙achim (Wat. 17:11, 18:26, 1 Pit. 3:15). An∙chingni Adventist dilbachenggiparang ia apsankon dakaha. Uamangni noksulrangna nama kattako gipatna pangchakani palo, uamang uamangni bebera∙aniko sualaha, Sastrooniko skiaha, aro pamongrangni re∙baona napbolatna gita manderangko tarisoaha.

Kan∙dike agangenchimode uamang an∙tango “tanggipa boli” ko on∙anichi nama kattako gipatanio kamko ka∙aha. An∙chingara iarangna bate komie ka∙genma?

`Nang∙ni janggi tanganio “tanggipa boli” ong∙aniara nang∙na maidakgipa miksongani ong∙a niate nibo. Na∙a Isolni Songnokna maidake boli on∙gipa ong∙gen, aro nang∙ni aganchakani maidake an∙tangni gimin agangipa ong∙a?`