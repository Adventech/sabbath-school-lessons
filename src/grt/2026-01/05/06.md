---
title:  “Indakanirangko Mandera∙ani Ong∙nikbo”
date:   29/01/2026
---

`Phil. 2:25–30 ko poraibo. Paul maidake Epaphroditusni gimin talataha? Maidakgipa dingtangmanchagipa bewalrangchi aro kamrangchi ia Kristian kam ka∙giparang uni cholonko paraka?`

Epaphroditusko ia chittiosan janapaha, indiba an∙ching ia bang∙gija kattarangchi janapgipaonikon uni gimin adita ma∙sie ra∙na man∙aha. Uko bimung mingani gita sandiengon (Aphrodite miteko manigipa), ua mite manigipa janggi tangaoni an∙pilgipa ong∙a. Uko “kam ka∙rimska” ine okamaha, aro uko dangdike on∙anio bimchipgipa ong∙a ine janapaha, Philippio Paul baksa kam ka∙pagipa ine chanchichipani gnang. “Bakrimgipa sipai” ong∙e (Phil. 1:27) mongsongbate, Ephaphroditusni nama katta gipatanio chagrongani, uni janggiko kenbegnio ga∙akgenchimoba uo skani dongaha (Phil. 2:30).

“Kattako ra∙timgipa” ong∙na (Greek: apostolos) Philippio mondolini donako man∙e, Epaphroditus patoko Paulna dangdike on∙a aro uni gipin nangnikanirangna simsakchina watatako man∙aha (Phil. 2:25). Philippirangni Paulna tangkarangchi dakchakaniko on∙anio uan saksa ong∙a. Ua saksa Philippirangni, uni jako tangkarangko on∙e Paulna dakchakna watata man∙gipa ong∙aha (Phil. 4:18). Ia on∙anirang nangchongmotgipa ong∙aha maina cha∙ani, ba∙ra, tuchakani, ba gipin Rome-rangni koedirangna nanggiparang jekon an∙tangni koroschi brena nanggenchim ba nokdang aro ripengrangchi ra∙bana nanggenchim (Wat. 24:23). Rome-o uni gnigipa patoko dongani matchotangengon, Paul Timothyko indine sing∙aha, “Sinkarina skang re∙bana bimchipbo” aro Troasoni “ba∙ra dal∙gipako” ra∙babo (2 Tim. 4:21, 13). Paul, indakgipa ritchagipa, sin∙ako pindapgipa rokomsa ba∙ra ro∙gipako ro∙ongni pattoko nangenga gita nikna man∙a. Iano Epaphroditusnasa chittirangko Philippiona ra∙angpilna on∙ako man∙aha (Ellen G. White, The Acts of the Apostles, jak 479).

Philippio indakgipa neng∙nikarangni a∙sel, Paul Epaphroditusko ta∙rake watatpilna nangnika gita nikaha aro indake “Dal∙bea katchaani gnang Gitelo uko rimchaksochina” (Phil. 2:29) Paul didiaha. Paul, patoko uni obostani gimin jajrengjachina nangnikjaha. Ua Epaphroditusko Kristianrangoni saksa ong∙pagipa ong∙a aro chubatao mandera∙ako man∙na nanga ine agandapaha, ian uamangni gam gnangana ba songsulo gadang chuani gimin ong∙ja indiba iarangoni Jisuko dakmesokgipa boli on∙ani gisik dongani gimin ong∙aha (Phil. 2:6–11, 29, 30; Luk 22:25–27). Greek kattao mandera∙ani ba chubatao de∙doani bang∙gija changnasan Niam Gitalo nakataha; subidarni nokkol “chubatao gamchate” ra∙ako man∙aha (Luk 7:2), uarangna jerangnan ale cha∙anio uni palo sakgipinko donskaanina mandera∙ako man∙engachim (Luk 14:8), aro Jisuoni “gamchatgipa” ki∙tikni ro∙ong ong∙aha (1 Pit. 2:4, 6). Epaphroditusna ia dolo ong∙na, ua kakketgipa mande ong∙na nanggenchim.