---
title:  Walo Seng∙ani Gita Teng∙suani
date:   24/01/2026
---

### Ia Antini Lessonna Poraiani

Phil. 2:12–30; Rom. 3:23, 24; Rom. 5:8; 2 Tim. 4:6; 1 Kor. 4:17; 2 Tim. 4:21, 13; Luk 7:2.

> <p>Mingani Pod</p>
> “Mitu mitu ingija aro jegrikgija pilakkon dakbo; angni daarianga aro neng∙a ong∙gramaija ine Kristoni salo angni rasong chaani ong∙na gita, na∙simang maikai matnanga gri aro sontol, gonggea aro branggipa chasongni jatchio jong∙sik chalwenggija Isolni dedrang ong∙gen.” (Phil. 2:14, 15).

Isolo Ibrirangko katta manichina aganaha maina katta maniani “ia niamrangko knagipa manderangni nikanio ian na∙simangni gisik gnangani aro na∙simangni u∙iani ong∙a, aro uamang ingen, beben ia dal∙gipa jat gisik gnanggipa aro u∙igipa manderang ong∙a” (Deut. 4:6).

Ritcha bilsirangni ja∙mano Jisu aganaha, “Angan a∙gilsakni seng∙a; angko ja∙rikgipa andalao re∙rurajawa, indiba janggini seng∙ako man∙gen” (Johan 8:12). Ua indakeba aganaha, “Na∙simang a∙gilsakni seng∙a. A∙brini kosako dona songjinmako donnuna man∙ja” (Mati 5:14). An∙ching maidake seng∙ao ong∙na man∙gen? Jisu baksa sepangchapchap ong∙anichi ong∙na amgen, “ua seng∙a chongmot a∙gilsakona re∙baengachim” (Johan 1:9). Phil. 2 o agana, Isol “Iani gimin Isol uako chubeataha, aro pilak bimungna bate dal∙bata bimungko una on∙aha; maikai salgio aro a∙ao aro a∙ningo pilakni ja∙skuan Jisuni bimungna dem∙gen” (Phil. 2:9–11).

Salgioni seng∙ani aro bil an∙chingni janggi tanganirangko Jisuna pakwatgiparang man∙a ama. Indiba an∙ching pangnan pilakkon Isolni dakaniko nisengsoa ba an∙chingni chanchiani aro miksonganiko on∙skaaha. Uni gimin Philippirangna Paulni katta da∙aloba nangegipa ong∙a.