---
title:  Mingsa Mangmangsan—Kristoko U∙iani
date:   05/02/2026
---

`Phil. 3:10–16 rangko poraibo. Ia Sastroni bakrango maia mongsonggiparangko Paul janapaha?`

Beben, Kristoko u∙iana agre mamung gipin gamchatbata dongja, jean chon∙kamao, Pagipana an∙chingko ku∙rachakgen (Mati 7:21–23; Mati 10:32, 33 rangko nibo). An∙chingara Uko maikai u∙igen? Uni Segimin Kattachi—chong∙motan uko poraiachi aro ugita janggi tangachi u∙igen. Indiba rasong gnangbee, ua u∙iani donggenchimoba, uamang Uni kattarangko u∙isokjaha, indake an∙chingko dilchina Gisik Rongtalgipako nangja ine aganchotaniko daka (Johan 16:13). Baditana kingking an∙ching Uko u∙ia, inditan an∙ching Uona sepangbatroroa maina an∙ching “Uni chakatpilani bilko” (Phil. 3:10), cha∙tote nika jean an∙chingko “gital janggi tanganiona” (Rom. 6:4) de∙doa.

Jisuona sepangbana gita minggipin cholara “Uni dukrangko” (Phil. 3:10) man∙rimanichi ong∙gen. Chagronggimin dake niani minganti, man∙gimin duk minganti, an∙chingna Jisuni chakahaniko nambate u∙ina aro namnikatna an∙chingko dakchaka, aro Uko aro Uni skako rongtalbate u∙inaba dakchaka.

Gittamgipa chol jechin an∙ching sepangbana man∙na gitade “mikkangchi donggipana haudau dake, nisanchi mikkange” (Phil. 3:14) re∙mikkangna nanga. Ua nisanara maia? Niam Gitcham jolgimiko ianosan mangmang ia kattako jakkalaha jekon skopos ine agana. Ian katsusaanio bon∙chotgipa sima ariko miksonga aro chegipana boksisko on∙achim. Paul iako “Kristo Jisuo Isolni kosakchi okamani boksis” (Phil. 3:14) ine agana. Kristo, Uni siachi aro chakatpilachi salgichina doangaha gitan, Isolara an∙chingko salgini boksisko, chong∙motan, jringjrotni janggiko ra∙chakchina okamenga.

Beben, an∙ching ukode man∙kuja. An∙chingni “onani be∙enko rasongtangni be∙en gita” (Phil. 3:21) dingtangkujaskal, an∙chingara chu∙soksranggipa bewalo ong∙kujawa. Indiba Uko u∙ianichi aro Uni dongpaaniko an∙chingni janggirangona salantio okamanichi, an∙chingara mikkangchini nisanna, chong∙motan, chol man∙a mingantio Jisusrak ong∙na an∙ching daria. Ia mingsankosa Paulba nisano donaha. Katsusaanio susagrikgipani kata gita (1 Kor. 9:24–27), an∙chinga bano ong∙engachim ba sawa an∙chingni ja∙man katbaengachim, uarangna an∙ching gisik on∙ja. An∙chingni mingsan nisanara, mikkangchi dongsogipa boksisnasa an∙chingni gisik chanchia—uan salgini boksis jean an∙chingna sengsoenga. Iano mesokgipa noksa namen rongtalbea: chong∙motan, katgipani miktuatgijagipa nisan, jenan ua be∙enni biritchu mingantiko aro bilko jakkale bon∙chotgipa sima ariona sokena gita jotton ka∙achim, uko rongtalbee iano mesoka.

`Jihova baksa nang∙ni re∙ruraanio, janggilchiko niatpiljania, chong∙motan, nang∙ni paprangko aro dakgualanirangchiko niatpilgija indiba Kristoo nang∙na ku∙rachakgiminchiko niatskana gita maini gimin nangchongmotani ong∙a?`