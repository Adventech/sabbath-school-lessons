---
title:  Paulni Batanggimin Salrango Janggi Tangani
date:   02/02/2026
---

Phil. 3 o Paulni dakaha gita, Jisuko ra∙chakna skang aro ra∙chakani ja∙mano, uamangni janggi tangani ong∙a obostarangko chanchibewalna Kristian ong∙giparangna ramramgipa chagrongani ong∙a. Indiomangba, ong∙enggenma ong∙jaenggenchimma, Kristian ong∙gijagiparangko, a∙gilsakni gadangni gita, uamangko “namgipa manderang” ine an∙ching basakobade agana, aro beben, bang∙an namgiparang ong∙bebea. Indiba Isolni tochakani gadangode, darangba, Kristianrangmangba namgipa manderangde ong∙ja.

`Phil. 3:4–6 rango, Paul an∙tangni janggi tanganio bang∙bea obostarangko mesoke on∙aha jerangnan ua namen rasong chaachim. Uarangara maia? Nang∙ni janggi tangaoniko (batanggimin somoioniko aro da∙o ong∙enggipa somoioniko) maiarangko na∙ara “nama” ine aganna man∙gen?`

Tol∙gipa skianirangko gipatgipa Jihudirang aro an∙tangtangni janggi jokanina bigil rasotani kam gita dakgipa mandeni kamrango ong∙gija (Ibri. 6:1, Ibri. 9:14; Rom. 2:25–29), indiba Kristoo chu∙gimik pangchakgipa bigil rasotgijagipa bebera∙gipa manderangni gisepo, Paul rongtalbegipa dingtanggrikaniko daka. Paulni batanggimin janggi tangani aro itihas, Jihudiskarangna namen namgipa janggi tangani gadang ong∙genchimoba, iarangoni mamungba uni janggi jokanina dakchakgiparangde ong∙jaha. Bebeko agangenchimode, uarangara champenggiparang ong∙aha maina dikdiksanade uko uni Kristoko nangaoni mikandalataha.

Paul bigil rasotgiminsan ong∙aijaha—uara “chetgipa salo bigil rasotako man∙gipa,” ong∙aha, miksonganide, uara Israel ong∙en atchiaha aro ku∙monggrikaniko rakkigipa manderangni bak-rengsi ong∙achim, aro atchiaoni chetgipa salo uko bigil rasotachim. Aroba, uara Benjaminni ma∙chongoni ong∙achim, jemangni sima-arirang Israelni mongsonggipa songjinmarangko man∙chapachim. Paul Ibri ku∙sikkosan u∙iaija indiba, uara Gamalielni chatroba ong∙achim (Wat. 22:3, Wat. 26:4, 5) aro saksa Pharisi ong∙e, uara niamko name u∙igipa ma∙sigipa aro niamko maikai jakkalna nanga, chong∙motan, dakrongbewalrangko jakkalaniko ua namedaken u∙iachim.

Paul niamna namen ka∙sagipa ong∙aha je, ua mondoliko a∙rik sanalaha maina manderangni janggi tanganiara Jihudirangni janggi tangani bewalna kengnigipa ong∙engachim jerangan niamo gita melijaengachim. Aiao inmanbee, mandeoni ong∙bagipa “toromi ong∙ani” bidingo “dosgrigipa” ong∙genchimoba, Paul iako u∙iaha je, niamara namen ning∙tubegipa ong∙a aro uni chanchichipana baten dabianiko daka, aro indake, Kristogride uara niamni mikkango matnanggimin ong∙e chadengaiahachim.

`Rom. 7:7–12 rangko Mati 5:21, 22, 27, 28 rang baksa nisusabo. Niamni bidingo maia nangchongmotgipako Jisu aro Paul mesoke on∙aha, aro maini gimin niamna bateba “Kristoo bebera∙achi” (Phil. 3:9) mangmangsan toromi ong∙ani chimik ong∙na man∙aia? Iani bidingo indake niatbo: Na∙ara baditana kingking Jisuni agangimin gita niamko namedake rakkia?`