---
title:  Kristoni Bebera∙ani
date:   04/02/2026
---

Paulni mongsonggipa chanchianiko watchanggalna nangjawa. Damaskus ramao uni chagronggiminoni ua aiao inmangipa on∙sreaniko dakaha, chong∙motan, gitcham janggi tanganiko Kristo An∙tangni dongpaanina niamo pangchakgimin janggi tanganiona on∙sreaniko dakaha—“anga maikai Kristoko man∙dapna man∙gen aro Uo angko maikai nikgen” (Phil. 3:8, 9).

`“Uo angko maikai nikgen,” chong∙motan, Kristoo, ian gisiko nangatgipa kattarang ong∙a. Eph. 1:4, 2 Kor. 5:21, Kol. 2:9, aro Gal. 2:20 rangko poraibo. Ia odhai podrango pangchake, ia chanchianio Paulara maiko miksongenga ine na∙a chanchia?`

Kristoo dongani bidingo Paulni janapaniko namen apalbee chanchiaha. Indake iani bidingo nambatsranggipa talatania Paul an∙tangonin sokbaaha: “Sal chu∙sokani kamko dakatna uni an∙tango chanchie donna namnika gita, salgio donggipa aro a∙ao donggipa pilakkon Kristoo chimongna” (Eph. 1:10). Uan a∙bachengaonin Isolni miksongani ong∙aha. Uara maidake ong∙genchim, uko Paul rongtalbee talataniko daka: “Indiba unoni na∙simang Kristo Jisuo ong∙a; ua Isoloni an∙chingna u∙iani aro torom aro rongtalani aro piokani ong∙aha” (1 Kor. 1:30).

“Kristoo ong∙a” ine agananio janggiko jokatna miksongsoani pilakkon man∙chapa, chong∙motan, an∙chingni gisikni u∙iani-ni a∙bachengbaaoni, bebera∙achi toromi ine chananiona, salgina tarianiona, aro bon∙chote, Gnigipa Re∙baanio rasongo bimang dingtang ong∙aniona, iarang pilakkon man∙gopa. Janggi jokatani kamde a∙bachengaoni bon∙aonan Kristoni kaman ong∙a. Indake, Kristoko man∙dapanichi, an∙chingni nanggni pilakkan an∙chingo gnang.

`Phil. 3:9 ko poraibo. Maia minggnirangko Paul dingtanggrikaniko daka, aro ia dingtanggrikaniko pangnan gisik ra∙na gita maini gimin nangchongmotani ong∙a?`

“An∙tangni toromi ong∙ani” ara chong∙motgipa toromi ong∙ani ong∙ja maina niam janggi on∙na man∙ja, (Gal. 3:21, 22); bebera∙achi Kristosan mangmang on∙na man∙a ine Paul u∙iaha. Aro ian, je bebera∙ani ong∙jawa. Maina diabolba bebera∙a aro kena (Jakob 2:19). Jokatna man∙gipa bebera∙anide “Kristoni bebera∙ani” san mangmang ong∙a. Uni bebera∙anisan mangmang katta maniaha aro katta manina man∙a. (Bebera∙anina jakkalgipa kattara, pistis ong∙a, jeni ortoan kakket ong∙ani ine ong∙a). Uni gimin, an∙ching Kristoo ong∙ode, aro Ua an∙chingo tangode (Gal. 2:20), indide an∙ching Uni bebera∙anichi aro Uo bebera∙achi janggi tanga.