---
title:  Gitelo Katchaenga
date:   01/02/2026
---

`Phil. 3:1–3 ona poraibo. Maia namani aro namgijaniko Paul iano aganenga, aro uarangara maikai nangrimgrikani donga? Bebera∙giparangko ua maikai talata?`

Paul namen namgipa kattarangchi a∙bachengaha aro ua an∙tangni seatgipa chittiko bon∙atnasiengaha gita nikpilaha. Indiba ua matchotkujaenga. Ua ia chittini mongsonggipa katta bichongrangoniko mingsaona re∙bapilaha: chong∙motan, Gitelo katchaani ingipaona re∙bapilaha. Aro una ua adita a∙selrangko iano on∙gen. Nangchongmotanide, an∙chingara an∙tangtango ong∙gija, Kristoo ka∙dongchakna nanggen: “Maina Isolni Gisikchi olakkigipa, aro Kristo Jisuo rasong chagipa, aro be∙enna ka∙donggijagipa an∙chingan bigil rasotgipa ong∙a” (Phil. 3:3). An∙chingoni sawarang, maibakai mingsao ba minggipinrango, be∙eno ka∙dongchakgijaniko donani bidingo neng∙beesa skia man∙aha?

Ia bilakbegipa mikrakatani, chong∙motan, “Simsakbo” (changgittam) ingipako Sastroni gipin bakrango nikja. Haida, Philippini manderang Paulni janapgimin ka∙mikenataniko namedaken u∙ia. Minggittam neng∙nikaniranga ma∙eke ong∙a ine mesokani pal, ia mikrakataniara tol∙e skigiparangni dolko minggittam bewalo talataha gita nika.

Israelo denggugipa ba otoromi manderangko basakobade “achakrang” (Phil. 3:2; Git. 22:16; Isa. 56:10; Mati 7:6; 2 Pit. 2:21, 22) ine janapaha. Tol∙gipa skigiparangkoba krabeen “namgija dakgiparang” (Phil. 3:2) ine aganna man∙gen. Uamangko “ratonga” ba “ratonga man∙ako nibo” ine agananio iako mesoka je, Galatiao aro gipin biaprango, uamangara Agital bebera∙giparangni kosako bigil rasotaniko draatna jotton ka∙enga jekon Watatarangni Tom∙bimonganio chanchiaonide bikpilachim (Wat. 15).

Gisiko aiao inmanbee, indake nikmana je, gisikni neng∙nikanirangna mingsa namatani cholara, ian tol∙e skianirangko gipataniko man∙chape, uan “Gitelo katchabo” (Phil. 3:1; Phil. 4:4) inanian ong∙a.

Jenan an∙ching katchaa, an∙chingna kusiniko ra∙baa (Englisho gitan, ia katta minggnina jakkalgipa Greekni minggni kattaranga mingsa minggipin baksa meliani donga). An∙chingni katchae donganiko Isol nangnika, aro Uni Kattarangara chong∙motgipa katchaanina aro baikamgipa kusina on∙gimin skiani gita ong∙a. Iarango Isolni ka∙sachakaniko man∙aniko (Git. 31:7); an∙chingni Uo ka∙dongchakaniko (Git. 5:11); janggi jokani pattianirangko man∙aniko (Git. 9:14); Isolni niamko an∙chingni janggi tangani bewal ine ra∙gataniko (Git. 119:14), Sabbath (Isa. 58:13, 14); Uni Kattako bebera∙aniko (Git. 119:162); aro Isolna kengipa dedrangko dal∙ataniko (Toe Skia. 23:24, 25) man∙chapa.

`Jegitaba obostarang namgenchimoba, janggi tangania an∙ching sakantinan namen neng∙nikbeani ong∙na man∙a. Indiba uarang da∙o name ong∙jaengoba, maiarangna na∙ara katchana nanga aro katchana man∙a? Katchana gita maia nang∙ko champengatenga?`