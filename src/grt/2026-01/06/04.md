---
title:  Nangchongmotgiparang
date:   03/02/2026
---

Mejaloniko skie ra∙gimin gita, Paulko rasong chaatgiparangara, bebeko agangenchimode, Kristoko uni nangaoniko uko mikandalataha. Paul bebera∙na skang uni toromi ong∙ani gadangko talatna bading-chiwalanio jakkalgipa kattako jakkalaha. An∙ching iarangni gimin chanchina namnikjagenchimoba, mande sakantion “toromi ong∙ani gadang” gnang. Paulni toromi ong∙ani gadangko Jisuni skigimin Sastroni gunrangchi toanipal Jihudirangni niamrangchisa toskaaha.

Uni gisik pil∙ani ja∙manode, uni toromi ong∙ani gadangara namen dingtangbeaha maina Jihudi toromni gita toe nianiranga da∙ode salgini gita ong∙aha.

“Ua jean salgioni re∙baahachim, salgini gimin aganna man∙na aro salgini bewalko kakket ong∙e talatna man∙a, jeon Ua An∙tangni bimangko mohor su∙dapaha aro kitaha. Kengnio ong∙enggiparangko Ua u∙ia jemangkon ong∙siaoniko salchrona, aro An∙tangni singhason sambao ong∙gipa biapona de∙dona Ua re∙baaha. Gamchatgijagipa aro kengnigipa bosturangna uamangni jaksrambee ka∙saanio uamangni kengniko Ua mesoke on∙aha. Ua uamangni gisikko a∙gilsakoniko chel∙ate salgiona salbana jotton ka∙enga jedakode an∙ching somoiko, monako, aro cholrangko indin gimaatjawa jerangon ong∙gramaiani ong∙aigenchim.”—Ellen G. White, The Advent Review and Sabbath Herald, July 1, 1890.

Skanggipa ritcha bilsini Jihudi toromni somoirango, Damaskus ramao (Wat. 9) Jisuni rasongchi uni mikron mikgri ong∙kujana kingkingde Paulara namen ta∙rakbee silrorogipa aski rongsa ong∙achim. Unikode uni gisikni mikronko tik ka∙aha aro ua rongtalbee nikna man∙aha.

`Johan 9 o, sakgipin mandeni golpoko an∙chingna agana jean mikgri ong∙achim aro unikode Jisuko rongtalbee nikaha. Jisu indine aganaha je, Ua a∙gilsakona re∙baaha jedakode “nikgijagiparang maikai nikna man∙gen aro nikgiparang maikai mikgri ong∙gen” (Johan 9:39). Maikai ia niamara nang∙ni janggi tanganio be∙en pil∙na man∙gen?`

Salgio aro gital a∙gilsako jringjrotni janggina bate maia gamchatbata? Indiba a∙gilsakni gamrang bang∙akon mikandalataha. Iano ia minggnini gisepo (Mati 13:22; Luk 4:5, 6; 1 Johan 2:16) aro Salgini gamrang—chong∙motan, Kristosrak ong∙ani aro janggirangko jokatna kam ka∙ani gisepo, susaani gnang.

`A∙gilsak, gisikni bebeni kattarangna aro gamchatgiparangna mikandalataniko ong∙atna man∙a. Nangchongmotgiparangna an∙chingni mikronrangko miktuatgija rakkina gita chabiara maia?`