---
title:  Chanchidapani
date:   27/03/2026
---

“Kristona on∙kanggipa janggiara Uni killa ong∙baa, jekon Ua ia namgijaan gapgipa a∙gilsako Ua rim∙kingkinga, aro uano Uni bilna agre darang gipinni bil dongjachina Ua miksonga. Indake je janggiko salgini dangdike on∙giparang rakkiachim, Satanni chadrapaoni naljokaniko man∙a. Indiba Kristoni sasonna an∙ching on∙kangjaskal, an∙chingara namgijagipachi ganggopako man∙gen. A∙gilsako bilakbatgipa ong∙na susagipa dal∙gipa bilrangoni saksani ning∙o ong∙jaode sakgipinni sasono an∙chingara ong∙telna nangenga. Miksongmanchaen andalani songnokni dangdike on∙ani ning∙o ong∙na baseaniko dakna an∙chingna nangchongmotani ong∙ja. An∙chingara seng∙ani songnok baksa ripeng ong∙na simsakjanisan mangmang an∙chingo gnang. An∙ching salgini dangdike on∙giparang baksa bakrimjaode, Satan ka∙tongko a∙kange ra∙gen, aro an∙tangni dongram biap ine uko dakgen. Namgijani kosako warachakna mingsasan dongaia, uan ka∙tongo bebera∙achi aro Uni toromi ong∙anichi Kristoni dongkamanian ong∙a. Isol baksa an∙ching namen nangrimjaskal, an∙ching mamungdakeba an∙tangnasan ka∙saigipa rongtalgijagipa kamrangko, aro papni dakmajoaniko warachakna man∙chongmotjawa. An∙ching bang∙a namgijagipa bewalrangko watgalnaba donga, dikdiksanade an∙ching Satan baksa ripeng ong∙janaba donga; indiba Isol baksa namen bilakbegipa nangrimani dongjaode, an∙tangtangko una somoi antion on∙kanganichi, an∙chingara amchepako man∙gen. Kristo baksa u∙igrikani aro ma∙sigrikani, aro jringnan agangrikani donggijade, an∙chingara bobilni ka∙sachakanio ong∙enga aro bon∙chotaode uni mol∙molaniko an∙ching dakaigen.”—Ellen G. White, The Desire of Ages, jak 324.

**Chanchigrikna Sing∙anirang:**

`Kosako on∙gimin Ellen G. Whiteni seanirangko nibo. Oe, dal∙begipa dakgrikanio dolgnisan dongaia aro an∙ching simsakbee Kristoko basejaode, an∙chingara Satanchipak ong∙gen (Luk 11:23). Baditana kingking ia aganania an∙chingni gisikko so∙sojengjeng ong∙atgenchimoba, mamungdakeba Uni bebeni kattarang uarangko gisik saatna Isolara draatako man∙ja. Iani ong∙chongmotania, nang∙ni skako Kristona on∙kangna nangani gamchatani bidingo nang∙na maiko aganenga?`

`Para. 14:14–16 rangko poraibo. Pentekostni somoio skanggipa mikka nama kattani bitchriko bimik chaataha aro dal∙ataha, aro ja∙mangipa mikka a∙gilsakko bon∙kamgipa raani somoina tarisoa. Para. 14:12 ara iani bidingo maikai melia?`

`Mondoli ong∙e aro bebera∙giparang ong∙e, an∙chingni wilwilao ong∙enggipa dakbewalko aro a∙gilsakko gisik nangatna maia gipin cholrang donga? A∙gilsakni namgijarangoniko maikai an∙chingara an∙tangtangko naljoke rakkina man∙gen, jean chasongantion Isolni manderangna neng∙nikani ong∙jringahachim?`