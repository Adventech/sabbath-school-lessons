---
title:  Nama Kattako Gipatanio Skie Ra∙na Nanganirang
date:   22/03/2026
---

Nama kattako gipatanio an∙ching Pauloniko bang∙en skia man∙a. Uni songreanirangara mile 13,400 rangni gita ong∙aha. Ian aiao inmanbeani ong∙a maina ia songreaniranga bang∙bata changon ja∙achi uni songreanirang ong∙achim aro mitam somoirangode uara patoko ong∙achim.

Paul kraa somoirangko bading-chiwalgipa biaprango, jekai Korinth aro Ephesuso, somoiko re∙ataha je biaprangonin ua nama kattarangko nangdimgipa jillarangona gipatahachim. Ua uni ge∙songgipa mondolirangonaba gital bebera∙giparangko bilakatna aro didina re∙bapilaha. Jensalo ua mondolirangona an∙tang re∙bana man∙jaode, ua chittirangko watataha. Indake dakachi, bebera∙giparang iako u∙iaha je, uara uamangko gisik ra∙aha aro uamangna simsakaha.

`Kol. 4:7–9 rangko Eph. 6:21 baksa nisusabo. Tykikusko maikai talataha, aro uko aro Onesimusko Colossae-ona watatanina mai a∙selrangko Paul on∙aha?`

Mitam u∙iatanirangkode see u∙iatana bate ku∙sikchi aganatanian nambatgipa ong∙aia. Kolosirangna mai kattarangko ia mande sakgniara aganenggenchim, uarangko u∙ina gisik nangbeani ong∙genchim. Paulni miksongaoniko niate nigenchimode, ia kattaranga uamangko “ka∙dimeatna” (Kol. 4:7–9) man∙gen aro uamangko didiatgenchim, haida ian patoko Paulni chagronggipa obostarang pilakkon man∙chapaha. Je obostaoba ong∙ja maina, iandakgipa agangrikania namen nangchongmotani ong∙a maina ian bebera∙giparangko nangrime rakkia.

Tykikus, jeni bimungni ortoan “rasong gnang,” ine ong∙achim, beben uara namen ka∙dongchakna man∙gipa kattako ra∙timgipa ong∙a. “Kakketgipa dangdike on∙gipa” aro “nokkolska” ine talataniko man∙e, uara Asiaoniko Paulni seokgipa sakgni manderangoni saksa ong∙a (Wat. 20:4) jemangan un baksa songrena nanggenchim aro Jerusalemo donggipa kangal cholgri bebera∙giparangna chimonggimin tangkako ra∙bitangna nanggenchim. Rome-o gnigipa changna patoko donatako man∙ani somoio ua Paul baksaba dongpaachim, jeonin uko Ephesusona watate uano dakgnigipa kamko bilakatna nangachim. (2 Tim. 4:12). Paul uko Titusona watatnaba chanchiaha jean ua somoio Crete-o dongengachim (Titus 3:12). Un baksa re∙angpagipara Onesimus ong∙aha, jekon Paul Rome-o gisik pil∙atahachim (Lesson 1 ko nibo) aro uko “kakketgipa” ong∙a ine talataha.

Colossae-o donggipa bebera∙giparangni obostarangkoba u∙ina Paul nangnikaha. Tykikus an∙tang koborko ra∙bapilna man∙jaode, sakgipinchi koborko una ra∙bapilna gita neng∙nikbeani ong∙jawachim. Indake mondoliona an∙tang re∙angna man∙jaoba minggipin cholchi Paulara an∙tangni ka∙saaniko aro simsakaniko uano donggipa bebera∙giparangna u∙iataha aro indake ua uamangko bebeo bilakataha jedakode uamangara gipinrangna dangdike on∙na man∙skagenchim.

`Maikai iaranga Paulni chittirango uni mandeni cholonkosan mesokaigija indiba, adita bewalchi, uni dangdike on∙ani kamara bil gnanggipa ong∙a ine mesokaha?`