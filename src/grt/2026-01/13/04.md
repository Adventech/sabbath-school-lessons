---
title:  Chu∙soksrange Chadengani
date:   24/03/2026
---

Miksongmanchae janggi tangani aro miksongmanchae mondoliko rikani bidingo ki∙taprangko seaha. Miksongmanchae re∙mikkangania sronggipade ong∙janaba donga, indake ong∙engon, ronggrike nisan gnang miksonge re∙mikkanganiara orto gnanggipa kamko chu∙sokatna gita nangchongmotgipa ong∙a. Paulni janggi tangani aro dangdike on∙ani kam, aro un baksa kam ka∙rimskarangni aro gipin watatarangni janggi tangani aro dangdike on∙anirang iandakgipa nisan gnang miksonge re∙mikkanganiko dakmesoka (Phil. 3:13, 14). Man∙gimin biterang an∙tangtangna aganchakaniko daka—chong∙motan, nama katta Rome songnok jolgimikchin aro uni nalsaonan ta∙rakprete gipangaha (Kol. 1:23). Ia apsangipa nisanko da∙alo nangenga.

`Kol. 4:12, 13 rangko poraibo. Mai miksonganiko talataha aro iako maikai man∙na gita amgen?`

Batanggimin lessono janapgimin gita, Epaphrasan haida Colossae aro Laodikia aro Hierapolis jolni sambagipa songjinmarango nama kattako gipatanio mongsonggipa ong∙aha (Lesson 1 ko nibo). Ia mondolirangna uni nama skanirang aro bi∙anirangara, beben, uano donggipa bebera∙giparangna dal∙bea didiani ong∙aha. Epaphrasni bi∙anirangara miksongani gnanggipa ong∙aha—chong∙motan, Kolosirangara “Isolni pilak namnikao, chu∙soke aro chanchichongmote, kimkimgen” (Kol. 4:12). Hai an∙ching ia bi∙ani-ni gamchatgipa bakrangko namedake niatna.

Kimkimgen. Ia kattani ortoara kimkime aro il∙enggija chadengani ine ong∙a, jekon bebera∙ao aro nama kattani ka∙donganio “ja∙pang rake aro mangrake” donganichisan mangmang chu∙sokna man∙genchim (Kol. 1:23). Apsan kattako changni chang Paulara “diabolni budi dakanirangni mikkango” (Eph. 6:11) dakgrikaniko janapanio aro “Isolni pilak tarianiko” (Eph. 6:10–18 ko 2 Tim. 2:19 baksa nisusabo) gane, andalani bilrangko Isolni bilchi warachakaniko janapanio jakkalaha.

Chu∙soke. Ia katta cholonni chu∙soksranganiko miksonga jean janggi on∙chakpilgipa ka∙saanio dal∙batsranga bewalo nikna man∙a (Mati 5:44, 48) jekon sokeaha ine mamungdakeba a∙kange ra∙gijagiparangchi agananiko dakahachim (Phil. 3:12–15).

Chu∙sokaha. Ia bilakgipa kattani miksonganiara, maikoba chu∙soksranganiona ra∙baaniko miksonga. Mandena ong∙na amgijani ong∙genchimoba, ian Abrahamni “u∙ichongmote, bebera∙ao bilakata” ko uni man∙aniko miksonga jekon Isol An∙tangni ku∙rachakgimin gita dakgen ine una aganahachim (Rom. 4:21), aro Paulni bebera∙aniba Jihovachi bilakatako man∙aha jedakode “aganpraka maikai angchi chu∙sokgen” (2 Tim. 4:17), chong∙motan, Paulchi chu∙sokgen.

Isolni pilak namnikao. “Pilak” ingipa katta chu∙gimik man∙gopaniko miksonga. Kolosirang Isolni skani bidingo gisikni u∙ianichi gapatako man∙china Paul an∙tangan bi∙aha, jedakode “pilak nama kamo bite nange aro Isolko u∙iao batroroe” (Kol. 1:9, 10) aro “Uni rasongni bil gita” (Kol. 1:11) ong∙na man∙gen.