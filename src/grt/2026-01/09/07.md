---
title:  Chanchidapani
date:   27/02/2026
---

“An∙ching an∙tangtangoni mamung toromi ong∙ani dongja jechi Isolni niamni nangnikanirangna chu∙sokatna man∙gen. Indiba Kristo an∙chingna jokani cholko dakaha. . . . Na∙a an∙tangko Una on∙genchimode, aro Uko nang∙ni Jokatgipa ine ra∙chakgenchimode, indide, nang∙ni janggi jegitaba papibegipa ong∙ja maina, Uni a∙sel nang∙ko toromi ine chanaha. Kristoni cholon nang∙ni cholonni biapo chadenga, aro pap ka∙kugijagipa ingipa gita Isolni mikkango nang∙ko ra∙chakaha.

“Iana batemangba, Kristo ka∙tongko dingtangata. Bebera∙achi Ua nang∙ni ka∙tongo donga. Bebera∙achi Kristo baksa ia nangrimaniko na∙a rakkina nanggen aro nang∙ni skako pangnan Una on∙kangna nanggen; aro baditana kingking na∙a iako daka, Uni nama skaniko Ua nang∙o dakgen. . . .

“Uni gimin rasong dakna gita an∙chingo mamungba dongja. An∙tangtangko rasong chaatna an∙chingo mamung ga∙chakani dongja. An∙chingni mingsa mangmang ka∙donganide Kristoni toromi ong∙aniosa ong∙aia jekon Ua an∙chingna on∙a, aro ua bimango Uni Gisikchi an∙chingo kam ka∙enga.”—Ellen G. White, Steps to Christ, jak 62, 63.

“Angna on∙gimin seng∙ani namen nangchongmotani ong∙aha je, an∙chingoni bang∙an ekanggen, aro tol∙napgipa gisikrangna aro diabolni skianirangna muni nangatako man∙gen. Jihovani skanide ian je, janggi sakantian jemangan bebeko ra∙chakachim, bebeara maiachim, uko ma∙sina amgen.”—Ellen G. White, Evangelism, jak 363.

**Chanchigrikna Sing∙anirang:**

`Mingani podko changsatiai poraitaibo: “Papko u∙igijagipako Ua chingni gimin papigipa dakaha, chinga maikai Uo Isolni torom ong∙gen.” (2 Kor. 5:21). Iara maiko miksonga? Kristo an∙chingna pap ong∙aha ine agananio iara maiko miksonga, aro Chisolsako an∙chingni biapo sichakaniko u∙ina iara an∙chingko maikai dakchaka? Aroba, “Chinga maikai Uo Isolni torom ong∙gen” ine agananio iara maiko miksonga?`

`“Changsa jokgimin ong∙ahaode, pangnan jokgimin ong∙aiaha” ine sing∙doaniko chanchibo jekon bang∙a Kristianrang bebera∙a. Ian tol∙gipa skiani ine an∙chingara maina bebera∙a? Iako bebera∙gipa saoba mandena mai kengnirang donga? Maikai an∙chingnara, ia skianiko jegalengon, janggi jokanina ka∙dongani dongkua?`

`Na∙ara baditana kingking bebera∙anio “ja∙pang rake aro mangrake (Kol. 1:23) dongenga? Nang∙ni bebera∙aniko na∙ara baditana kingking namedake ma∙sia aro maini gimin na∙ara uko bebera∙a? Nang∙ni bebera∙aniko nambate ma∙sina gita na∙ara maiko dakna man∙gen? Aro maini gimin bebera∙anio “ja∙pang rake aro mangrake” dongna namen nangchongmotani ong∙a?`