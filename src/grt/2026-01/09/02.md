---
title:  Namgijagipa Kamrangoni Nangrimgrikpilaha
date:   22/02/2026
---

`Kol. 1:21, 22 rangko poraibo. Ma∙ekani aro bobil ong∙grikani bidingo janapanio ia kattarango Paulara maiko miksongenga? Aro Kristoni siani a∙sel maiko man∙na nichaksoenga (Eph. 5:27)?`

Kristoni toromi ong∙aniko dingtange talatana agre Paul bang∙a changon mandeni noksakode gisime rong nongrongaha. Aro da∙alo, bilsi hajal gnirangni ja∙mano sawa iani bidingo jera ra∙na man∙gen? Saoba changsao indine aganaha je, mingsa Kristianni bebera∙ani bidingo skiani, jekon bebera∙anina nanggijagipara mandejatni papi ong∙anian ong∙a.

Indiomangba, pap napbaa intal, an∙ching baksa nangrimpiltaina gita Isol ja∙kude de∙chengaha. Chong∙motan, a∙bachengaonin, chisolsako An∙tangni sichakanichisan mangmang namatna man∙aigenchimoba, papni namgijaniko namatna gita Isol kam ka∙aha.

Edeno, Ua Adamko indine okamaha jean Uni ong∙atgiminrangoni chubatsranggipa ong∙achim, “Na∙a bao?” (Aba. 3:9). Aro da∙alo, Ua An∙tangni gimagimin mangsa mesko, chong∙motan, an∙chingko am∙na kam ka∙kuenga. Ua an∙chingko saksa saksa dake am∙a. An∙chingona sokena Uo chu∙sokbatsranggipa miksongani gnang, chong∙motan Uo namgipa ku∙rachakani gnang (Aba. 3:15) jechin an∙chingko Satanmung bobil ong∙grikatgen.

Basakobade nama kattako u∙ina namen altua ong∙ja je, kolgriksa ritcha bilsirangni jolo janggi tangenggiparangnade ortogrigipa dake nikna am∙a. Indiba ian name ma∙sina altubegipa aro mamungkoba donnugijagipa parakpasak ong∙gipa ong∙a.

Nama Kattao bak gittam gnang:

Skanggipao, an∙ching an∙tangtangko jokatna an∙chingara bilgri ong∙ani gimin Jisu an∙chingni paprangna re∙bae sichakaha (Rom. 5:6–8 rangko nibo).

Gnigipao, Uni sichakaniko an∙chingnin ine bebera∙achi, gisik pil∙anichi, aro napbolachi ra∙chakanichi, an∙ching papni dormahaoni jakgitel ong∙aniko aro toromi ine chanako man∙a (Rom. 5:9–11; Rom. 6:6, 7 rangko nibo).

Gittamgipao, an∙chingni da∙o janggi tangenggipa janggiara Kristo baksa nangrimani a∙selsa ong∙aha jechin Uni gital daktaiani bilko aro Uni tanggipa janggiko an∙chingo cha∙totna man∙ata (2 Kor. 5:17–21, Gal. 2:20 rangko nibo).

Iaranga dingtanggipa ja∙kurang ba ong∙a obostarang ong∙na nangja. An∙chingni janggirangona Jisuko ra∙chakna tarigimin ong∙ahaode, uarang pilakan apsan somoio ong∙na gita man∙a. Aro salantin pringantin Una an∙ching an∙tangtangko on∙kangon uarang gital daktaiako man∙na ama. An∙chingni janggitangtango Kristoni janggi jokani kamko je cholchiba cha∙tote nikja maina, ja∙dil ja∙pangde Jisuni sianiosa pangchaka. Uanona an∙ching pangnang re∙bapilna nangchongmota.

`Jensalo na∙a an∙tangko, nang∙ni cholonko, aro nang∙ni ka∙tongko nion, chisolko baditan nang∙ni nangenganiko iara aganenga?`