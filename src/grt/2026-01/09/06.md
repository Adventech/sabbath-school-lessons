---
title:  Nama Kattani Bil
date:   26/02/2026
---

`Kol. 1:28, 29 rangko poraibo. Paulni mongsonggipa agananiara maia? Maini gimin “sakanti” ingipa kattako changgittamna janapaniko dakaha?`

Paulni mongsonggipa skiprakania Kristo aro Uni sichakani giminan ong∙aha (1 Kor. 1:23). Eph. 5:27 o janapgimin gita, Kristoni sichakanina mongsonggipa miksonganide “rongchinge mondoliko an∙tangan an∙tangni mikkango donna man∙na gita, uko kattao chichi auatachi rongtalatenba torom ong∙atna man∙gen” ine ong∙a. Uni gimin, Paulni nama kattako skiprakanio uni dongimin nisanara “mande sakantiko Kristoo chu∙soke” (Kol. 1:28) donna man∙anian ong∙a. Ua iako skiachi aro mikrakatani kattako agananichi dakaha—chong∙motan, Kristianni bebera∙ani pangchakanirangko aro olakkiani bewalrangko skiaha (2 Thess. 2:15, 1 Tim. 4:11, 1 Tim. 5:7, Titus 1:9) aro nama kattako jegalanio ong∙gni sastirang aro tol∙a skigiparangni bidingoba mikrakataniko dakaha (Wat. 20:29–31, Rom. 16:17).

Indakesa an∙ching gisikni gita dal∙rorogipa Kristianrang ong∙na man∙a, chong∙motan, skianirangko ra∙chakachi aro Sastroni mikrakatani kattarangna gisik on∙achi silrorona gita man∙a. Gisikni dal∙roroania namen nangchongmotani ong∙a. Bakgitchakni ma∙a paa bi∙sani dal∙roroani gadang mingantina katchaa—chong∙motan, skanggipa kattarangna, rama re∙chenganina, aro poraina man∙chenganirangna katchaa aro kusi ong∙a. Adita bilsirangni ja∙manomangba bi∙sa rama re∙na changjaode ba aganna man∙jaode baida ma∙a paa gisiko mikrakataniko ba jajrenganiko man∙jawa? Dal∙roroani aro silroroania ong∙rongbewal ong∙a aro iarang ong∙nan nangtela. Apsandake, Kristian janggi tanganioba ong∙na nanga.

Gisikni chu∙sokanina jakkalgipa Greek kattara _teleios_ ine ong∙a jeni ortoara chu∙soksranggipa aro ong∙siagrigipa ine miksonga. Kristianni dal∙roroanichi, Isolni niamni ning∙tuaniko aro Uni “ge∙eta namen apalbea” (Git. 119:96) ine an∙ching u∙ia. An∙ching u∙ia je, “ka∙tongni chanchia” (Ibri. 4:12) ona kingking niamara sokea.

Indiba an∙ching simsakbena nanga, jeni giminan Paulara Kol. 1:28 o mikrakataniko dakaha. “Badiaba re∙aniko mande srongnika; indiba uani bon∙kamaniara siani re∙ani ong∙a” (Toe Skia. 14:12). Gisikni nama chanchiani aro baseaniara Isolni Kattako u∙ina gita Gisikchi dilaoni re∙baa. Tol∙e skianirango bebeni kattarang dongnaba donga indiba Sastroo agangimin kattarangna on∙dapani ba ra∙galani donggen (Isa. 8:20 ko nibo). Bang∙a changon, ia ja∙mangipa aganani chu∙sokronga, ian Isolni agangimin kattarangko bebera∙gijanichi ong∙jagenchimode, haida iara an∙chingni somoina meligipa ong∙bebegenma ine sing∙doaniko dakanichi chu∙sokronga. Skigimin kattara bebe ong∙ama ong∙jama, iani bidingo baseaniko dakanio an∙ching chipurang gita gisik seng∙na nanga indiba paroarang gita sontolgiparang ong∙na nanga.

`“Kristoo chu∙soke” (Kol. 1:28) ong∙na nanga ine agananio, na∙ara maikai iako u∙ia? Chisolsako Jisuni an∙chingna dakgimin kamko u∙ianiara “Kristoo chu∙soke” ong∙na nangani bidingo ma∙sina an∙chingko maikai dakchaka?`