---
title:  Isolni Jringjrotna Ong∙gipa Miksongani
date:   24/02/2026
---

`Kol. 1:24, 25 rangko poraibo. Kristona an∙tangni duk chakani bidingo Paulara maiko agana?`

Paul Kolossirangna chittiko seatengon ua Rome-o rim∙gittangako man∙e an∙tangni dongchakenggipa kuturioni seataha, haida uni dal∙batsranggipa dukara uni dakronggimin gita noksaoni nokgipinona re∙jojoe manderangko grongna man∙gijanian ong∙aha (Wat. 20:20). Ia dukrang (ba neng∙nikanirang), jerangni giminan Kristo mikrakatsamsoahachim (Mati 24:9, Johan 16:33), uarangara “an∙chingona parape∙gni rasong baksa togrikna, da∙onin dukrang kraja” (Rom. 8:18). Ian dal∙bata noksa ong∙a. Philippio donggipa Kristianrangna Paulni seatgimin gita, da∙o Kolossirangna ua an∙tangni dukrangni gimin katchaaha maina uaranga uamangni namgnina ong∙achim (Kol. 1:24).

Paul patoko ong∙engnaba donga indiba “Isolni katta kaako man∙ja” (2 Tim. 2:9). Paulni patok ning∙o dongmitingon, Philippirangna, Ephesusrangna, aro Philemonna ua chittirangko seataha. Uko watani ja∙mano, Isol uko 1 Timothy aro Tituso nikgimin nangchongmotgipa ku∙pattianirangko sechina gisikchi dilaha. Unikode, Rome-ni patoko uni bon∙kame donganio, ua 2 Timothyko seaha. Kan∙dike agangenchimode, ia bon∙kamgipa bilsirangan Paulna Niam Gitalni bang∙a chittirangko, aro ian Ibrirangna seatgipa chittiko man∙chape, una sena gita cholko on∙aha.

Isolni jringjrotna ong∙gipa miksonganiara iarang pilakkon aro iana batemangba niksamsoaniko dakaha. Kol. 1:25 o, “nokkol pamong ong∙ani” ingipana Paulni jakkalgipa Greek kattara oikonomia ong∙a. Aditana jakkalanio (1 Tim. 1:4 o jakkala gita), iara “Isolni ge∙etani bewal” ko miksonga—Luke Timothy Johnson, The First and Second Letters to Timothy (New York: Doubleday, 2001), jak 164. Uan Paulni watata ong∙ani kamko man∙chapa. Indiba apalbata bewalo agangenchimode, ian janggi jokani kamo Isolni on∙gimin pilak jokani cholrangko man∙gopa. Paulni dangdike on∙ani kam, gipin watatarangni kam, aro Niam Gitchamni katchinikgiparangmangba (Eph. 2:20, Eph. 3:5), Moseko man∙chape, iaranga “Isolni kattako chu∙sokatna” (Kol. 1:25) dakgimin ong∙a, aro iarang pilakan Isolni daksamsogipa kam baksa nangrimani gnang.

Ia katta bichongni bidingo an∙ching knalni skie ra∙anio ning∙tue nigenchimoba, ia somoio iako u∙ina dakchakbeani ong∙a je, Paulara an∙tangni dangdike on∙ani kamko, dal∙bata bakoni, chong∙motan, “a∙gilsak ong∙chengna skangan” (Mati 13:35, Eph. 1:4) Isolni daksamsogimin kamonide uni kamara chon∙diksasangipa kam ong∙aia ine u∙iaha.

`Nang∙ni janggi tangani bidingo chanchiate nibo. Maikai nang∙ni basee ra∙anirangara Isolni dal∙bata miksongani baksa nangrim-meligen? Basee ra∙aniara “chonbebea” ine na∙ara u∙ina man∙genchimma? Maikai uarangara ja∙mano dal∙bata gadango ong∙na man∙genchim?`