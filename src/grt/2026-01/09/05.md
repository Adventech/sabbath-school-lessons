---
title:  Isolni Donnugimin Ning∙tuaniko Parakaha
date:   25/02/2026
---

`Kol. 1:26, 27 rangko poraibo. Paul changgnina kingking donnugimin ning∙tuaniko janapaha. Mai donnugimin ning∙tuaniko janapaha?`

Minggipin biapo, “Isolni donnugiminko,” jean Isolni jringjrotna ong∙gipa miksongani ong∙achim, uko “a∙gilsakna skangon Isol an∙chingni rasongna donsogiminko” (1 Kor. 2:7) Paul miksonge aganaha aro iako janggiko jokatna daksamsogipa miksonganichi parakaha. Pitor ia bebeni kattani gimin indine aganaha je, ianan katchinikgiparang nisengsoaha aro “iarangko sa∙grerang name nina skenga” (1 Pit. 1:10–12). Iako “a∙gilsak ong∙chengna” (1 Pit. 1:20) sakangan dakmanaha aro “jringjrotni salrango donnua” (Rom. 16:25). Indiomangba, Kristoni janggi tanganichi, sianichi, aro chakatpilanichi, ia donnugiminara oprakako man∙aha (2 Kor. 3:14).

**Ka∙mano, Isolni donnugiminni bidingo janapgipa Sastroni bakrangara maikai janggiko jokatna daksamsoani kamni adita bakrangko u∙ina dakchaka?**

`Eph. 1:7–10`

`Eph. 3:3–6`

Chon∙kamaode, “pilakan” salgio aro a∙ao Kristo baksa chu∙soksranggipa damsan ong∙aniona ra∙baako man∙gen. Iasa Johan 17 o Jisuni bi∙ani mongsonggipa nisan ong∙a. Maikai iara chu∙sokgenchim, ian donnugimin ong∙a, jekon da∙o nama kattachi parakatako man∙aha.

Maini gimin Isolara an∙chingna inditan ka∙saaha je, Ua Jisuko, chong∙motan, salgini gamchatbegipa gamko, an∙chingni janggiko jokatna on∙ahachim, iani bidingo ian an∙chingni chasong jolgimikna skie ra∙nasienggipa ong∙gen. Indiba an∙ching iako u∙ia: Kristo “pilakni gimin siaha, tanggiparang maikai an∙tangtangna tangjawaha, indiba uamangni gimin sigipa aro chakatpilgipana tanggen” (2 Kor. 5:15). Iani a∙sel, Kristoo bebera∙gipa pilakan, Jihudirang aro Gipin Jatrang, Isolni ku∙rachakanirango apsan gadango bak man∙a aro be∙ensan ong∙aniona, chong∙motan mondoliona rimbaako man∙aha.

“Na∙simangni gisepo Kristo” (Kol. 1:27) ingipa kattarangara bebera∙achi ka∙tongo Kristoni donganiko miksonga (Eph. 3:17 ko Gal. 2:20 baksa nisusaba). Kristo baksa ia gisikni nangrimanian da∙aloba bebera∙giparangko “salgirango Un baksa asongataha” (Eph. 2:6) aro “ong∙gni jringjrotni bilrangko cha∙totaha” (Ibri. 6:5). An∙chingni janggirango Kristoni dongpaanichi, Ua an∙chingko salgi baksa nangrimatengaha. Bebera∙giparangni ka∙tongrango nama kattani kam ka∙enganian “seng∙ao rongtalarangni man∙rikani bakna” (Kol. 1:12) an∙chingko kraatenga.