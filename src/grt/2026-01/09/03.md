---
title:  Na∙a Bebeo Dongkamode
date:   23/02/2026
---

`Kol. 1:23 ko poraibo. “Bebera∙ao ja∙pang rake aro mangrake” ine agananio Paulara maiko miksongenga? (Kol. 2:5 aro Eph. 3:17 rangko nibo).`

Greek ku∙siko rokom bri “…ode” ingipa kattarang gnang, aro mingantian dingtang dake miksonga. Ua, jean Kol. 1:23 o, a∙bachengachim, indine chanchia je, obosta kakketan ong∙a. Chong∙motan, Paul Kolossini manderangko ia chanchianichi didianiko dakaha je, uamang, beben, bebera∙ao re∙mikkanggen. Bakbakan Paulni indine janapgimin gitan, ua uamangni bebera∙aniko aro kimkimani sakkiko nikengaha (Kol. 2:5). Indiba jeba ong∙china, uamangni ka∙donganiara uamangni napenggipa bebera∙ani ramao chakchike re∙mikkangao pangchakgenchim.

Ia kimkime re∙mikkanganian Greek kattani orto ong∙a (Kol. 1:23). Iako seriktimgiparangko aro Pharisirangko janapanio jakkalaha jemangan til∙ekao rim∙a man∙gipa me∙chikni kosako maiko dakna nanggen ine Jisuo sing∙ahachim (Johan 8:7); aroba Pitorni gimin janapanioba jakkalaha jeon ua do∙gako dontonggija doktikahachim aro uni ku∙rangko Rhoda u∙iahaon, ua katangpile gipinrangna aganeahachim (Wat. 12:16). Iako Paulba jakkalaha, jean Timothyko una on∙gimin skianirangna kakket ong∙china didiahachim (1 Tim. 4:16). Iano uni miksonga ortoara apsananga indiba iasan, ua iako bebera∙gipa pilakkon man∙gope aganaha.

An∙chingni mikkang antini lessono niknasienga gita, Paul iani bidingo jajrengaha je, nama kattani on∙enggipa ka∙donganio kimkime rim∙kingkingani pal Kolossini manderangara mandeni nama kamrango pangchake janggi jokani ramarangni ja∙man ja∙man ja∙riknaba donga (Kol. 2:8, 20–22 rangko nibo). “Ja∙pang rake” ingipa kattara bebera∙ani pangkamgipa pangchakaniko aro Isolni Kattao pangchakgipa ka∙saanio donaniko miksonga (Mati 7:25, Eph. 2:20, Eph. 3:17).

Ia aganani baksa meligipa Greek kattara “mangrake,” ine ong∙a jean il∙lenggijagipa songgimin bostuko miksonga aro apale agangenchimode, ian Kristianko miksonga jean “nama kattako … ka∙dongaoni il∙lengmangija” (Kol. 1:23) donganiko miksonga. Apsan kattako 1 Kor. 15:58 oba jakkalaha: “na∙simangni gama Gitelo ong∙gramaia ong∙ja ine u∙ie na∙simang pangnan Gitelni kamo suake, mangrake, il∙lenggija ong∙bo.” “Changsa jokgimin ong∙ahaode, pangnan jokgimin ong∙aiaha” ine chanchiaoni bikpile, Paul iano namen dingtanggipako aganenga.

`Bebera∙ao kimkime re∙mikkangna nangchongmotani bidingo nang∙ni chagronganiara maikai ong∙aha? Maini gimin gisikni u∙ianio na∙a pangnan baseaniko dakna gita nangchongmotani ong∙a? Dakjagenchimode nang∙na mai ong∙genchim?`