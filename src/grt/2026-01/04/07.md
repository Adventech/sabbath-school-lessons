---
title:  Chanchidapani
date:   23/01/2026
---

“Pilak pagipani ka∙saani ka∙tong gita jean chasong chasongoni ong∙onbaaha, pilak nadobagipa namani jean mandeni janggirango oako man∙aha, indiba chonbegipa chiring gita bon∙changgija baksa tosusaon dal∙begipa sagalona joka gita, jean neng∙ani Isolni ka∙saani ong∙a. Sre iako agana amja; seanio iako salna man∙ja. Nang∙ni janggi tangao na∙a salantin dakjringna nangnaba donga; na∙a ma∙sina gita Sastrooniko gisik nange sandinaba donga; na∙a Isolni on∙gimin minganti bilko aro dakna amaniko okamnaba donga, salgini Pagipani ka∙saaniko aro simsakaniko rakbate sandinaba donga; indioba uni nalsachi bon∙changgijani donga. Ua ka∙saaniko na∙a chasong gimikna poraiengnaba donga; indioba ka∙sae a∙gilsakna Uni Depanteko sina on∙ani bakroa aro a∙palaniko, ning∙tuaniko aro changroaniko na∙a pangnana chu∙gimik ma∙sina man∙janaba donga. Jringjrot an∙tangon pangnaba chu∙gimik parape∙atako man∙jawa. Indioba an∙ching Sastroko poraia aro Kristoni janggi tanganio aro piokna chanchisoanio janggi tanga, ia dal∙gipa pangchakani an∙chingni ma∙sianina bate bate re∙bagipa ong∙gen.”—Ellen G. White, Testimonies for the Church, vol. 5, jak 740.

“An∙ching jensalo Mose gita Kristoni skulo skianiko man∙engon, an∙ching maiko poraigipa ong∙a jechin an∙ching chudoatako man∙aha aro an∙ching an∙tangna chugipa skaniko on∙na man∙gen?—Indake ong∙ja beben. An∙ching ia skulo badita skie ra∙aniko daka, inditan sontalao aro gisik onanio batgipa ong∙gen. An∙ching pilak gamchatgipa ma∙sina nanganirangko ma∙simanaha ine chanchina nangja. Isolni on∙gimin changa-sapaniko an∙ching nambatgipao jakkalna nanga, maina jensalo an∙ching signioni sigijaona dingtangatako man∙on, an∙ching man∙giminrangko janggilchi galangjawa, indiba an∙ching baksa paksamsaona ra∙anggipa ong∙gen. Jringjrotna bon∙changgijagipa chasongrang gita, Kristo aro Uni piokani kam an∙chingni poraini japang ong∙gen.”—Ellen G. White, Manuscript 36, 1885.

**Chanchigrikna Sing∙anirang:**

`Isolni kakketo ka∙samanchaaniko na∙a maidakgipa cholchi an∙tangna ma∙sie ra∙aha? Damsan chanchigrikanio dingtang dingtang chol gita Uni ka∙saaniko ma∙sianiko golpogrikbo.`

`Jisuni “mande gita ong∙e” (Phil. 2:7) ine agananio maiko tiktak miksongani ong∙aha? (Rom. 8:3 baksa tosusabo). Iano seanirangko saksa sakgipin baksa golpogrikbo.`

`Mondolini damsan ong∙anio maidakgipa ra∙bianirangko nang∙ni biapo chagrongenga? Jedakgipa neng∙nikanirangba ong∙bo, bamna skani, “susae aro gaorade∙grame mamungkoba dakgija” (Phil. 2:3) chi ong∙gija, neng∙nikanirangko namatna a∙bachengani dal∙begipa chol ong∙jawama?`