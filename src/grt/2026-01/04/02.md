---
title:  Philippio Ku∙cholsan Ong∙gijani
date:   18/01/2026
---

`Phil. 2:1–3 rangko poraibo. Mondolio maidakgipa a∙selrang damsan ong∙gijaniko ra∙bagipa ong∙a ine nikna man∙a? Maidakgipa namatanirangko Paul aganaha?`

Uni bikotgipa aro ka∙saa man∙gipa mondoli namen bobil dakanio aro meligrikgijanio donganina Paul dal∙bea dukniko man∙engnaba donga. Ua obostarangko talatna rakbegipa kattarangko jakkalaha. “An∙tango chuna skani” Greek kattao (Greek, eritheia), jekon a∙bachengo Philippi 1:17 o, Kristoko kamko mikkangchi ra∙angani palo Paul, an∙tangni skaniko Rome-o bobil dakaniko janapgipa ong∙a.

“An∙tango chuna skani” ian be∙enni gita kam ka∙ani ong∙a (Gal. 5:20) aro Jakob indake agana, “jeo miknenga aro susara gnang, uano tom∙tomgija aro pilak namgija kam gnang”(Jakob 3:16). Greek kattao “gaora de∙ani” ingipako Niam Gitalosan jakkalaia, indiba gipin Sastroni seanirango dal∙bate ra∙ani, bangbang gaora de∙ani, indin ong∙gramanio an∙tangko ra∙ani ong∙a. Galatiako to nonganio Paul sepangbatgipa kattako jakkalaha: “An∙ching indin gaorade∙a, ku∙pekkra ingrika, miknenggrikaniko dakjana hai” (Gal. 5:26).

Neng∙nikanirangko namatanina Paulni serikanirangko nibo:

_Kristoo Ka∙dimeatani._ Kristoni dakmesokaniko Paul bilakgipa dingchaoatgipa dake jakkalaha.

_Ka∙saachi Ka∙dimeatani._ Jisu Isolni ka∙saaniko parape∙aha aro “Anga maikai na∙simangna ka∙saaha, na∙simangba indaken ka∙sagrikbo” (Johan 15:12).

_Gisikni Rengsi._ Gisik Rongtalgipani dongpaanian sepanggipa Kristian nangrimataniko ong∙ata jean a∙bachenggipa mondolio ong∙aha (Wat. 2:42; 2 Kor. 13:14).

_Ka∙sanapani._ Ia Isolni gunko an∙ching pangnan Kristoni janggi tanganio nikaha (Mati 9:36, Mati 20:34, Mark 1:41) aro namgipa Samariani mande (Luk 10:33) aro branggipa depantechi talataniko on∙aha (Luk 15:20).

_Ka∙sachakani._ Jisu ia gunko dakmesokaha, aro uni sninggiparangni janggi tanganioba nikna man∙aha (Luk 6:36).

_Namgipa gisik dongani, apsan ka∙saani donggipa, ku∙cholsan ong∙gipa, apsan gisik donggipa._ Ian mairongpilgipa nikani ong∙a! Ku∙cholsan ong∙anio nangchongmotaniko Paul maidake bilakaniko talataha, chanchina amsokja. Paulni miksonge mesokaniara, “Kristoo je gisik gnangchim” (Phil. 2:5) an∙chingo gisik dongna nanga.