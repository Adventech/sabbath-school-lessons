---
title:  Isolni Gun Gnanganini Aiao Inmanani
date:   22/01/2026
---

Sastroo mingsinggipa podara 1 Kor. 8:2 ong∙a, “Saoba mamungko u∙ia ine chanchiode, ua u∙ina nanga gita u∙ikuja.” An∙chingo mainiba gimin pilakko ma∙siani dongja. Jringjrotni kakketani Isolgrim aro be∙enno Isol ong∙ani baksa nangrimeani baditana kakket ong∙a? Kristoni mairongpile mandeni jatona tang∙onanina changni chang Paul janapaha. Ian katta bichong jean jringjrotna bon∙na neng∙beani ong∙gen.

`Rom. 8:3, Ibri. 2:14–18, aro Ibri 4:15 rangko poraibo. Jisuni onatani aro Uni mandeni jatni cholonko ra∙aniko maia tal∙ataha?`

Iara maidake Jringjrotna Isolni Depanteni Gisik Rongtalgipachi (Luk 1:35), Mariamni sa∙tipo Isol ong∙e mande ong∙na ama? Maidake bon∙changgijagipa aro jringjrotni rang∙san bon∙changgipa mande ong∙e siani ong∙aha, ian gisikko jajaatani ong∙a. Ia ka∙tongni gimin jekon Paul “olakkianian ning∙tua dal∙a” (1 Tim. 3:16) ine aganaha.

Phil. 2 o nitobee ring∙ani mitam bakrango, Paul onatani gimin chu∙gimik gimin Sastroni bakrangna bate talataha.

“Ua Isolni bimangko man∙e” (Phil. 2:6). Katta morphē (bimang) Uni Isol ong∙ani cholonko janapgipa ong∙a, uan Jisu Pagipa baksa apsangipa ong∙a ( Johan 1:1).

“An∙tangko algriataha” (Phil. 2:7). Jisuni aiao inmangipa cholon An∙tangko Isol ong∙aniko algriataha jedakode ua mande ong∙gen aro dakmajoaniko man∙gen, ian mairongpilani ong∙a.

“Ua An∙tangko onataha” (Phil. 2:8). Mandeni cholonko ra∙e, Jisu a∙gilsak-salgisakko sason ka∙aoni chu∙gimik dangdike on∙gipaona re∙baaha, jean Luciferni miksongaonide bikpilgrikachim.

“Chisolo siaona kingking” (Phil. 2:8). Jisuni sina basea gita gipin dal∙batgipa kratchaani gri, jekon Pagipa baksa “tom∙tomao chanchiaoni” ong∙baaha (Zek. 6:13), chipuko Moseni de∙doanian mesoksoani ong∙a (Chan. 21:9, Johan 3:14), aro indake “Ua chingni gimin papigipa dakaha, chinga maikai Uo Isolni torom ong∙gen” (2 Kor. 5:21).

`Jisuni chisolo an∙chingna dakanina maidake aro maikai miksongna man∙gen–chisolko an∙chingni on∙kanganina dakmesokani aro bamani ine nie, an∙chingko maidake sontolate aro Isolna on∙kangao mesokna man∙gen?`