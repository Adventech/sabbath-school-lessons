---
title:  Saknaaniko Man∙gipa Isol
date:  22/09/2022
---

An∙ching apsan bewalo janggi tangronggiparang ong∙genchimoba, a∙gilsako donga dipet an∙ching saknaaniko man∙gen. Ga∙akgimin ong∙atako man∙gipa manderang ong∙e donsoako man∙gipa ong∙a. Sastroo an∙chingna mamung dingtanganiko ku∙rachaka gri. Indiba nalsao…

`Iano on∙sogimin podrango da∙o ong∙enggipa kattarangni gimin maiko aganenga? Wat. 14:22, Phil. 1:29, 2 Tim. 3:12.`

An∙chingni saknaarangni bijangchio, minggniko gisiko dona gita nanga. Skanggipa, Kristo an∙chingni Gitel an∙chingni pangnaba amana bate namjabatsrange saknaaniko man∙aha. Chisolo Ua “an∙chingni dukrangko aro kalimanirangko ra∙aha” (Isa. 53:4); jeko an∙chinga ma∙sia, Ua an∙ching pilaknan gimiknan saknaaniko man∙aha. Ua papgrigipa ong∙e “an∙chingna pap” (2 Kor.5:21) ong∙aha, an∙chinga paparigipa ong∙atako man∙gipa gita saknaako man∙aha jekon chanchina gita amsokgijani ong∙a.

Indiba gnigipao, an∙chingni saknaanio, Kristoni saknaaniko gisik ra∙na gita nanga, jean Kristoni an∙chingna kam ka∙anichi an∙chingna ku∙rachakani ong∙a.

`Johan 10:28, Rom. 6:23, Titus 1:2, aro 1 Johan 2:25-rangko poraibo. An∙chingna maiko ku∙rachaka?`

Iano an∙chingo je saknaanirang donggenchimoba, Uni An∙tango an∙chingni papko gatanina mitelbea, Nama Kattako donsoanina mitelbea—bebera∙achi an∙ching da∙alo Jisuo kimkime chadengna gita man∙enga —an∙chingo jringjrotni janggina ku∙rachakani donga. Kristoni kam ka∙anichi an∙chingna ku∙rachakani gnang aro Uni janggi tangani aro boli on∙ani chu∙gimik chu∙sokgipa ong∙anichi an∙ching da∙alo janggi tangenga, jean chu∙gimik saknaani, dukni, aro gimaani, mikkangchi sengsoenggipa jringjrotna tosusaanio iarang mikjapsao donge gimaanga gitasan ong∙a, aro jringjrotna gital salgio aro gital a∙gilsako ong∙gen, jeon pap, saknaani aro siani dongjawa. Aro pilak an∙chingna ku∙rachakani aro an∙chingna ong∙ani Kristochisan aro Uni pilak dake nianiko chagrongarangchisan ong∙a, jedakode salsao tarake re∙bao, Ua “Janggini neng∙beaniko ua nike chu∙ongnikgen” (Isa. 53:11).