---
title:  Datkapako Man∙gipa Isol
date:  21/09/2022
---

Datkapachi siataniara mingsa rakbatgipa sasti on∙ani ong∙a jekon Romrang jenaba on∙na gita man∙a. Iako ka∙namjabatgipa siani ine chana. Indake sianiara darangnan kenbegnigipa ong∙a, mongsongbate Isolni Depante Jisuko pangnan an∙ching gisik ra∙jringgen jean an∙ching gita mandeni be∙enno re∙baahachim. Doka man∙ani gisepo, mata bu∙ako man∙e, Uni jak aro ja∙arango gojal datprotatani, mataniko Uni jrimgipa be∙enchi saldrakani, be∙enni gita chaktogijagipa saknaani, ian ka∙namjabatgipa dos gnanggipanaba kragijagipa ong∙a; ian Jisu jean pilakni gita dos grigipa ong∙e indakgipa chagronganiko man∙na nangaha.

Da∙o an∙ching ma∙sia je, Kristoni be∙enni gita saknaaniara kakket ong∙enggipa obostana batede batgipa ong∙ja. Ian dosgrigipa mandeko so∙otenga gitsan ong∙achim.

**Jisuni sion, samtangtango ong∙enggipa obostarang da∙alo manderangni ma∙siana bate dal∙batgipa ong∙a ine maidake mesokaha? Ia obostarangoniko mai nangchongmotgipa dakchakanichi uano ong∙a obostako parakna gita man∙gen?**

`Mati. 27:45`

`Mati. 27:51, 52`

`Mark 15:38`

Rongtalbeen siana bate iano dal∙a obosta ong∙enga, indiba ian dosgrina kragijani ong∙a. Sastroni gita papna Isolni ka∙onanga, an∙chingni pap Jisuo ga∙akdapaha. Jisu chisolo Isolni a∙gilsakni papna kakket ka∙onanganina kakketo saknaaniko dakaha. Indake Jisu ning∙tubate, andalbate, aro mande jatni ma∙siana ba u∙iana bate namen saknaaniko man∙aha.

`Na∙a je man∙dikataniko chagrongengon, maidakgipa ka∙donganiko aro ka∙dimeataniko Jisuni chisolsako nang∙na saknaanioniko man∙na gita amgen?`