---
title:  Jisu Gethsemaneo
date:  20/09/2022
---

> <p></p>
> Unon Ua uamangna aganaha, Angni janggi sina gita simbraenga; na∙simang ianon dongbo. Aro mikrakbo” (Mark 14:34).

Jisu je saknaanirangko a∙gilsako bilsi 33 donganio chagronganirangara Uni chisolna skang bon∙kamgipa kontarango mikkangchakani baksa mamungdakeba tosusana amja. Chasongrangoni Jisuni a∙gilsakni paprangna sichakaniara tik ka∙sogimin ong∙achim, aro da∙o uarang chu∙sokataniko man∙na sepangaha. (Eph. 1:1-4; 2 Tim. 1:8, 9; Titus 1:1, 2).

`Iano on∙sogimin podrang Kristoni Gethsemaneo saknaani gimin an∙chingna maiko aganaha? Mati. 26:39, Mark 14:33-36, Luke 22:41-44.`

“Ua uarango on∙tisa chel∙e re∙angaha—inditan chel∙ede ong∙ja, indiba uamang Uko nikna aro knana man∙achim aro a∙aona tuchikopaha. Ua papni a∙sel Pagipaoni dingtangataniko man∙aha ine ma∙siani gnang. Gisepo chel∙grikani inditan apalgipa, andalbegipa, ning∙tubegipa ong∙a jean Uni gisikko skanggipa moataha. Indakgipa saknaanina Ua an∙tang Isol ong∙ani bilchi naljokatna man∙gipa ong∙na nangjawachim. Mande ong∙e mandeni papni obostarangko chakna nanggenchim. Mande ong∙e Ua Isolni papna ka∙onanganiko chakna nanggipa ong∙genchim.

“Uni skangrango chadengaha gita ong·gija Kristo da·o dingtang chanchianio chadengengachim. Uni dukrangkoa katchinikgipani kattarango nambee indine talataha: “Mikrakbo O tonual, angni mes Nirikgipani kosako aro angni mandeskani kosako, ine kotokrangni Jihova agana” (Zekaria 13:7). Papi mandeni pal aro una jamin chakgipa ong·e Kristoara Isolni kakket bichal ka·ako man·e duk saknaako chakengachim. Kakket dake bichal ka·aniara mai ong·a uko Ua ui·aha. Un somoiona kingkingde Ua sakgipinrangna mol·molchakachim. Indiba da·o Ua An·tangna mol·molchakgipako man·na sikbeaha.Uni Pagipa baksa nangrimani chottomaha ine chanchie, Uni mande ong·ani bewalo Uona re·baenggipa andalani bilrangko warachaksona amjawa ine Ua kenbeaha. Uni bakrao dakmajoako man·anio, mande jatni bon·kamaniara namen kenbegnigipa obostao ong·achim. Indiba un somoio Kristoan cheaha. Da·o Satan Un baksa bon·kamgipa aro kenbegnigipa dakgrikaniko dakgrikna re·baaha.”—Ellen G. White, The Desire of Ages, jak 686.

`Jisuna Gethsemaneo ong∙gipa obostarang baksa dongbo. A∙gilsakni paprang Uo ga∙akdapna a∙bachengengahachim. Uo maidakgipa obosta ong∙enggen, chanchiate nibo. Darang mande jatko indakgipa obostarang gita re∙na okamanirang skangoni dongja aro dongkuja. Iara Isolni an∙chingna ka∙saani gimin maiko aganenga? Ianoniko maidakgipa ka∙donganiko na∙a an∙tangna man∙na amgen?`