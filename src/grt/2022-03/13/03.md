---
title:  Manderangni Chonnike Jegalaniko Man∙aha
date:  19/09/2022
---

`On∙sogimin podrangko poraimitingo, Jisuni Isol ong∙a, Uan salgisak a∙gilsakko Ong∙atgipa ong∙a, aro Ua An∙tangko a∙gilsak gimikni paprangna sichakna re∙baaha ine gisiktango donbo. (Mati. 12:22-24; Luk 4:21-30; Johan 8:58, 59). Ia podrang maidake Jisuni a∙gilsako dukko chakaniko ma∙siatna dakchakgipa ong∙a?`

Dilgiparangchi ba ramram manderangchi Jisuni janggi tangani, kam ka∙ani aro skianirangko pangnan ma∙sisrete Uni jokatna re∙bagipa manderangchin jechakaniko aro mitchianiko ra∙baaha. Dingtange agangenchimode, skatang dakgipa bi∙sani re∙anina dakchakna nanganiko ma∙a-paa nikon, ma∙a-paa ua bi∙sana pilak dakchakaniko on∙na chanchiahaoba bi∙sa ma∙a-paako ra∙chakja, gamchate ra∙gija jechakaha jean bi∙sako chu∙gimik gimaaoniko jokatna man∙gipa ong∙achim. A∙gilsako dongon Jisu indakgipako chagrongaha. Ian maidakgipa saknabeani ong∙enggenchim.

`Mati 23:37 ko poraibo. Iara An∙tangko jechakahanina Kristoni chanchiani gimin maiko aganaha? Na∙a poraiengon an∙tangkoba sing∙e nibo, “Uara an∙tangna namgijako chanchiahama (an∙chingko jechakahaon an∙chingni dakronga gita), ma minggipin a∙selrangni giminsama?” Minggipin a∙selrangni gimin ong∙genchimode, uara maiachim?`

An∙ching sakantian ra∙chakgijani saanikode ma∙sia, aro an∙chingni saknaani Kristoni saknaani baksa apsangipa ong∙naba donga jeon Ua an∙tangnasan chanchijahachim: An∙ching saknaaha aro ian ra∙chakgijanina ong∙ja, indiba ra∙chakgijaniara ra∙chakgijagiparangna maiko ong∙ata, uni giminsa ong∙a (haida an∙chingni simsakenggipa mande jean Kristoko jokataona ra∙chakna jechakaha). Chanchichipe iara Jisuna maidakgipa chanchiataniko ra∙baenggen jean uamangko jokatna gita chagrongna nanganirangko ma∙sisoachim, aro apsan somoio uamangni jechakaniara maidakgipa obostako ra∙bagen ukoba chu∙gimik ma∙siachim. “Ian Uni dos gri ong∙anichi Kristo Satanni be∙enni gita dokaniko ma∙siaha.”—Ellen G. White, Selected Messages, book 3, jak. 129.

`Na∙a Kristooniko maiko skie ra∙na gita man∙gen jean nang∙ko ra∙chakgijanina saknaaniko chakna man∙gipa ong∙atgenchim? Uni dakmesokani maiko mesokaha? Nang∙ni janggi tanganina na∙a maidake iarangko ra∙bagen?`