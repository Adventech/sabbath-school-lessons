---
title:  Ogijagipa Ku∙sik
date:  31/08/2022
---

Dake nianio sontol ong∙ani gimin bil gnangbatsranggipa dakmesokanirangde Jisuonin ong∙a. Jensalo Ua re∙babo aro “Ango skibo; maina Anga sontol aro gisiko ongipa” (Mati 11:29), ine aganon an∙chingni chanchisokatna ampilgijako Ua miksonge aganaha.

`1 Pitor 2:18-25 ko poraibo. Nokkolrangna Pitor aiao inmangipa ku∙pattianiko on∙enga. Maikai Jisu namgija aro saknabee Uko jakkalanina aganchakahachim, uko ua talate “na∙simang Uni ja∙kolko ja∙rikchina na∙simangna dake mesokangaha” (1 Pitor 2:21) ine uamangna ku∙pattiaha. Pitorni iano talata gita, dake nianio sontolani aro onani maia niamrangko an∙ching Jisuni dakmesokaoniko skie ra∙na man∙gen?`

Saniba sakoba kakket ong∙gija jakkalaniko nina gita misilbeani ong∙a. Aro an∙ching an∙tang indake jakkalako man∙ode uan namen gisiko saknabeani ong∙a. Maina ong∙rongbewalde an∙chingara kakket ong∙ani gisik donga, aro jensalo kakket ong∙gijani nakaton an∙chingni atchikapgipa gisikrang uko namatna kam ka∙a jekon an∙ching kakket ong∙e ka∙onangani ine bebera∙achim.

Indake janggi tanganiara altua ong∙ja. Haida ian an∙ching mingsa bebeko ra∙chakjaskal ong∙na amgijani ong∙naba gnang–pilak ong∙na kragija ong∙gipa obostarango an∙ching indake bebera∙na nanggen je, an∙chingni salgio donggipa Paani jakon pilakan ong∙a aro Uni skani gita Ua an∙chingni palo kam ka∙gen. Ian indakeba miksonga je, an∙ching iakoba ma∙sie ra∙na nanggen, chong∙motan, Jisu gita an∙chingba pangnande kragija ong∙gipa obostarangoni jokatako man∙janaba gnang. Indiba an∙ching pangnan iako gisik ra∙na nanga je, an∙chingni salgio donggipa Paa an∙ching baksa ong∙kuenga aro pilakan Uni jako ong∙a.

Jisuni janggi tangaoniko ra∙gipa Pitorni ku∙pattianiara aiao inmangipa ong∙a maina ian ong∙na kragijagipa saknaani somoio jrip donganian “manderangko namatpil∙ana” bate Isolni rasongna dal∙bata sakki ong∙a gita nika. Kaiapas aro Pilat mangchi sing∙aniko dakahaon, obostako namatna aro An∙tangko kakket ine mesokna gita Jisu bang∙en aganna man∙genchim indiba Ua indake dakjaha. Uni jrip donganian Uni sontol ong∙anina sakki ong∙achim.

`Nang∙ko kragija jakkalgipa obostarango na∙a maikai uko namatna kam ka∙aha? Da∙o iano an∙chingni skie ra∙giminrangko maikai na∙a nang∙ni an∙tangni janggi tangao nambate jakkalna man∙gen?`