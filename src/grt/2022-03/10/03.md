---
title:  Ka∙sachakanina Mol∙molchakani
date:  29/08/2022
---

`Re∙o. 32:1-14 ko poraibo. Moseni maidakgipa bakko an∙ching iano nika?`

Manderangni sonani matchu bi∙sako olakkiani ja∙mano, uamang namen chel∙e ga∙akangaha ine Isol ua manderangko nisie galna aro Moseko dal∙gipa jat dakna miksongahachim. Indiba Isolni on∙aniko ra∙chakani pal, Mose Isolko Uni manderangna ka∙sachakaniko mesokchina mol∙molaha aro Isol knachakaha.

Re∙o. 32:1-14 rango minggni a∙selrangko nakatata. Skanggipa, bobil dakgipa manderangko nisie galna aro Moseko pattina Isolni agananiara uko dake nianisa ong∙achim. Isol Moseko ua baditana kingking ia katta ra∙gijagipa manderangna ka∙sachakani gnang uko mesokaniko nangnikaha. Aro Mose ia dake nianio chu∙sokgipa ong∙aha. Jisu gitan, ua papirangna ka∙sachakchina mol∙molaha. Ian maiba gisiko nangatbeaniko parakaha: basakobade Isol an∙chingkoba bobil dakgiparangko mikkangchakna on∙naba gnang; Ua an∙chingko dake nianio ong∙atnaba gnang jedakode gimaenggipa janggirangna an∙chingora baditana kingking ka∙sachakani donga uko Ua, an∙ching aro a∙gilsak-salgisako nienggiparang pilakan nikna gita man∙gen.

`Israelko nisijachina gita Isolo bi∙anio mai a∙selrangko Mose on∙aha?`

Gnigipa, ia podrango indake mesoka je, bobil dakani aro katta manigijaniara ka∙sachakaniko paraknasa ong∙a. Manderangni man∙na kragijani somoiosa ka∙sachakanikora nanga. Indiba uamangni uko man∙na kragijani somoion an∙chingni uko uamangna on∙na gita sikgijjani somoiba ong∙taiskaa. Indiba jensalo Moseni abitang Miriam uko jerikiengachim, ua somoion uko konchiritamoniko an∙sengatchina ua Gitelo grapaha (Chanani 12). Korah aro uko ja∙rikgiparangko Isol ka∙onangahaon aro uamang pilakko nisie galna ka∙mikkenaton Mose tuchikope uamangni janggirangna mol∙molchakaha. Salgipino, bobil dakgiparangni sianina Israelni dedrang Moseni kosako miteng miteng inaha aro uamang pilakkon Isol nisie galna ka∙mikkenataion, Mose tuchikope Aaronko uamang pilakna nangrimataniko tarake dakchina aganaha (Chanani 16). Ia dake niani somoio uni an∙tangni sontolanio, uni an∙tangna chanchigijanio, Mose ka∙sachakaniko man∙na kragijagiparangna ka∙sachakaniko bi∙aha.

`Nang∙ni samtangtango donggipa manderang jemangkon na∙a ka∙sachakaniko man∙na krajabatsranga ine chanchia uamangni gimin chanchiate nibo. Maikai na∙ara, sontolani aro an∙tangna chanchiani gri an∙tangko onatan baksa, uamangna Isolni ka∙sachakaniko parakgipa ong∙na man∙gen?`