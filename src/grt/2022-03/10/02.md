---
title:  Pe∙gimin Cha∙ani aro Rugimin Draka Bitchi
date:  28/08/2022
---

Oswald Chambers indake aganaha je, an∙chingara gipinrangna “pe∙gimin cha∙ani aro rugimin draka bitchi” ong∙na gita nanga. Ua iachi maiko miksonga ine na∙ara chanchia?

Sastro jolgimikon gipinrangna dangdike on∙na gita “be∙gimin” ong∙gipa manderangko an∙ching nikna gita man∙a. Ku∙rachakgimin A∙songona manderangko dilangahaon Moseara chotchangpilgija mitakaniko aro jerikitaniko chakna gita okamaniko man∙ahachim. Joseph-ara Egypt-o chugipa gadangona donatako man∙ahaon cha∙bokani aro patoko donataniko man∙a gita nangahachim. Obosta mingantion, Isol Uni manderangni janggirangko Uni ka∙sachakani aro simsakaniko uamang an∙tangtangnasan ong∙aigija indiba gipinrangni namgninaba mesokna man∙a gita obostarangko dingtangataha. Apsandaken Isol an∙chingkoba jakkalna man∙gen. Indakgipa obostarango ka∙onangna aro gisik sana namen altubea. Indiba mijal salni bak-o an∙chingni nikbaaha gita, sontol ong∙aniara uandakgiparangko “chakchikani aro ka∙onanganiko mesokgija” chakna amna gita Isolni on∙gimin bil ong∙a.

`Ezekiel 24:15-27-ko poraibo. Iano maia ong∙enga? Maini gimin Ezekiel ia dake nianiko chagrongna gita donatako man∙ahachim?`

Ezekiel 24:24-o Isol indake agana, “Indake Ezekiel na∙simangna chin ong∙gen; uni pilak dakaha gitan na∙simang dakgen. Ia ong∙ahaon, Angan Gitel Jihova ong∙a ine na∙simang u∙igen.” Ezekielni dakmesokanichi, Israel manderangara Isolara sawachim, Uan Gitel Jihova ine u∙iataniko man∙asiengachim aro Ezekielni janggi tanganichi mesokani aro uni duk chakanio katchinike aganani chu∙sokaniko nikahaon uamang ia bebeko u∙igenchim. An∙ching an∙tangtangni ka∙beanirango badita sak manderang an∙chingo “Gitel Jihovako” nikgen ine sawa u∙ia?

`Salsaode janggi tanganian an∙ching pilakkon ka∙beaona sokatna man∙a. Ka∙beanio nang∙ni chagronge nikaniara maidake ong∙aha? Maidakgipa skie ra∙anirangko na∙a skie ra∙aha? Maikai nang∙ni be∙gimin janggikoara gipin manderangko dakchakna gita Isol jakkalna man∙gen?`