---
title:  Mes Nirikgipani Neng·Nikani
date:  25/06/2022
---

### Ia Antina Lessonna Poraiani
Git. 23, Rom. 12:18-21.

> <p>Mingani Pod</p>
> “Ua angni janggiko an·saoata; An·tangni bimungni gimin kakket dakani ramarango ua angko re·dila.” (Git. 23:3).

Sophie an·tangni turam kuturini do·gao dan·dana gnang nokrao ga·akaha. Mikrono mikchirangan gape grape aganaha, “Maikai uan ong·na man·aha? Maikai uan ong·na man·aha!” Sophie koborrangko man·soaiengpitichim jean uni ka·tongko be·ataha. Jekon ua ripeng ong·a ine chanchiahachim, jekon ua mandera·ahachim aro uno ka·dongchakahachim, uan uni bimungko aro uni ka·enggipa kamko nosto ka·e aganmitake gipatskaengaha. Palangoniko an·tangni Sastroko rang·san oprakon, ua an·tangni u·igipa kattarangko nikna man·aha: “Ua angni janggiko an·saoata; An·tangni bimungni gimin kakket dakani ramarango ua angko re·dila. Oe, anga siani salakimni a·kongko re·oba, anga mamung namgijana kenjawa; maina na·a ang baksa donga; Nang·ni monggot aro nang·ni gol·dik, uarang angko ka·dimeata.” (Git. 23:3, 4).

“Ian chong·mot ong·na man·ja” ine ua an·tangna aganaha. Indiba chong·mot ong·e chanchianiode gelna man·jaenga gita nikskaaha. Gito Mes Nirikgipa An·tangni mes jakrangko kakket ong·ani ramarango re·dilengachim, indiba ia ramarangara siani salikkimni a·kongona uamangni ramako sokatatna man·a dakeba nikskaaha. Ripengtangchi gisikko saknaatgipa togiani, ia andalgipa a·kongara, kakket ong·anio uko ranta ka·atna Isol jakkalskana man·ama?

**Antigimikna Nigopatani**: Badia somoirango, chong∙motan, namgipa somoirango ba rakgipa somoirango, na·a gisikni gita dal·rorobatna man·aha?