---
title:  Songreani Biaprang
date:  27/06/2022
---

> <p></p>
> An∙tangni bimungni gimin kakket dakani ramarango ua angko re∙dila” (Git. 23:3).

Nang∙ni mikkango apalgipa “Kakket dakani ramarang” (Git. 23:3) donga ine gisiktango chanchiate nibo, jean nang∙ko re∙gni ramaona dilanggen. Na∙a ramani bon∙ani giminde nikatna man∙ja, indiba na∙a u∙ina man∙a je, bon∙kamgipa songreanide nokan ong∙a, je nokan Isolni nok ong∙a. Na∙a on∙tisa sepangbatkale niatode, ramarang banona dilanggen na∙a nikna man∙ama? Na∙a mitam biaprangko rongtale nikna man∙a, indiba mitam bakrangde chu∙gimikan dal∙gipa ba kengnigipa champenganirangchi donuaniko man∙aha. Basakobarangde dakjoljolgipa rama gimaa. Mitam ramani bakrang re∙na gita altubea; gipinrang neng∙beani ong∙a. Ian Israelrangni Egypt a∙songoni Ku∙rachakgipa A∙songona songreaha gita ong∙ahachim, aro apsandaken ia gito talataniko dakaha.

`Git. 23 oniko biaprangni gimin sandianiko dakbo, je biaprang gitan kakket ong·ani ramarangko ja·rike Jihovani nokona uamang re·angon, mes jakrangni re∙pakanganiko Daud nikna man∙aha.`

Indiba maini gimin ia ramarangko “toromirangni ramarang” ba “kakket dakani ramarang” ine mingaha? Iano minggitam a∙selrang donga. Skanggipa, uarangara kakketgipa ramarang ong∙a maina tiktak ong∙gipa ramaona, chong·motan Mes Nirikgipani nokona uarang dilanga. Gnigipa, uaranga chong·motgipa ramarang ong·a maina uarang an·chingko chong·motgipa Mes Nirikgipa baksa meli nangrime dongna dakchaka. Gitamgipa, uaranga chong·motgipa ramarang ong·a maina uarang an·chingko Mes Nirikgipa gita kakketgipa manderang ong·na an·chingko ranta ka·ata. Brigipa, uarangara bebegipa ramarang ong·a maina an·ching kakketgipa manderang ong·na uarang an·chingna kakketgipa sakkirangko on·na dakchaka – an·ching kakketgipa manderang ong·on, an·ching Gitelna rasongko on·a. Re·anirang altuagipa ba rakgipa ong·oba, uarang “kakketgipa” ba “kakket dakani” ramarang ong·a.

Jensalo Isol an·chingko dilon, miksonggipa biapona Uni sokatenggipa bostuni gimin ian sing·ani ong·ja ine ma·sina nangchongmotani ong·a. Ian dilani aro chelchakanina bateba bata. Sastro jolgimiko bang·a mesokanirang gitan (ian Uni ku·rachakanirangchi Abrahamko dilani ong·naba donga ba wa·al aro aramni krongchi ong·naba donga), jensalo Isol dilengon, pangnan An·tangni manderangko toromi ong·anio ian ranta ka·ani ong·a.

`Kakket dakanian nang·ni janggi tanganio Mes Nirikgipani gimin skanggipa chanchichengani ong·a ine baditana na·a ma·sia? Kristoni cholonko nambate teng·suchakna gita maikai dake nianirangara nang·ni janggi tanganiko dingtangatna man·gen?`