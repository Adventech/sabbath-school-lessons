---
title:  'Ka·dongsona Man·gijagipa Songreani Bak 2: Duulako Man·gipa Cha·chakani'
date:  29/06/2022
---

> <p></p>
> Na·a angna cha·chakaniko angni bobilrangni mikkango tarie dona; Angni skoo na·a to nongaha; angni rangkare suakpila.” (Git. 23:5).

An·chingni janggi tanga jolgimikon, an·ching mitam bobilrang baksa gelna man·gija dake nangtonggrikgen. Maikai na·a uarangna kam ka·gen? Na·a walo tusina man·gija an·pil ketchie nang·ko saknaatna ba nang·ni kamko nosto ka·na jotton ka·enggiparangni kosako a·jak sokna mikrake dongrongama? Bobilrangna maikai kam ka·gen, Kristianrangnade ian rakbeani ong·na man·a.

`Nang·ni janggi tanganio maidakgipa rokom bobilrangko na·a chagrongaha? Nang·ko saknaatna, ba jerangna na·a simsakengachim, uarangko nisiatna am·enggiparangna mai aganchakaniko na·a dakaha? Baditana kingking na·a namedake Mati 5:44 o Kristoni agangipa kattarangko, ba Paulni Rom. 12:18-21 o segipa kattarangko ja·rikaha?`

Git. 23:5 o, bobilrangna kam ka·na gisiko nangatani chol aro ramako Daud an·chingna mesokaha. Isol uamangna uni palo maiko dakengachim, uko niatskae uamangni dongpaaniko donnuskaenga. Aro Isol una ale cha·aniko tarisoenga.

Daudni dakbewalo, jensalo mandera·ako man·gipa agital mande ale cha·aniona re·baaon, ale cha·ani nokona napna skang uni skoo toko nongchengronga. Toara joitun bolni to aro smilgipa chachat baksa bringimin ong·achim. Uni ja·mano sokgipako bang·e cha·aniko cha·na man·na gita mikkango asongatgenchim.

`Maikai Git. 23:5 o janapgipa bostu minggittamrangara (cha·chakani, to, rangkare) an·chingni a·kongo ong·na nanggenchimoba, Isol maikai pattiengachim, uko gisik ra·atna an·chingko dakchaka?`

Paulni an·chingko gisik ra·atani gita, “Maina be·en aro an·chi baksade an·chingni dakgrikani  ong·ja, indiba raja ong·anirang, bilrang, ia andalani a·gilsak pamongrang, salgirango namgijani gisik kotokrang baksa” (Eph. 6:12). An·chingni bobilrangara nikna man·gipa aro nikna man·gijagipakoba man·gopa. An·ching uarangko namnikoba ba namnikjaoba, uarangchi an·chingara duulako man·aha. Indioba, jensalo an·ching Mes Nirikgipa baksa ong·on, maiko ua an·chingna on·ahachim, nikna man·gipa ba man·gijagipa bobil uko cha·ue ra·angna man·ja.

`Jensalo na·a bobilrangchi duulako man·on, maikai nang·ko Mes Nirikgipa jakkalahachim, nipilate niataniko dakbo. Maiko na·a ia somoirango nikna man·a jean nang·ko indakgipa neng·nikanirangoba mitelanirangko dakna nang·ko man·atgen?`