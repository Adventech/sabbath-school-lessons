---
title:  Sakgipinni Palo
date:  15/09/2022
---

An∙chingni mijalo nikbaaha gita, Isolni skanio pakwataniara an∙tangni bilo pangchakanichi pindapaniko man∙a. Isolni palo minggipin ba sakgipinrango pangchakna a∙maniba ong∙na ama. Badiaba manderang duk ong∙anirangko katchaatna koros ka∙e roaniko daka. Badiaba manderang chu∙onggijarangna mingsinganiko am∙a. Sakgipinrang jikse baksa neng∙nikarang dongon sakgipinrangoniko sepangbate bakrimaniko aro katchaataniko uamangna on∙china sandironga.

Banga an∙chingni jakkalenggipa bosturang an∙chingni neng∙skimaniko komiatna ama, indiba uarang neng∙nikaniko namatna ba obostako changgipinno nambate simsakanina skie on∙na gita man∙gipa ong∙ja. Isoloni ong∙ronggijagipa bilchi dakchakaniko man∙anisan uade ong∙aia. Neng∙nikanide bang∙a somoirangon an∙ching Isolosan pangchakaniko dakgija sakgipinrangoba pangchakaniko daka.

Iano Isolni palo gipinrango minggittam cholrangchi pangchakanirangko dakanirang:

1. Isoloni gitalgipa parakaniko nangengon, mandeni chanchianiko aro batanggimin ma∙sigiminrangko jakkala.

2. Isoloniko aganchakaniko nangengon an∙chingni gisikni neng∙nikanirangko champengatenga.

3. Isolni bilna Isol baksa bakrimaniko nangengon, kakket ong∙aoni kata aro Isolko gela.

Zekaria an∙chingna sakgipinrango pangchakaniko dake nianirango mongsonggiparango miksongchina gita dakchakaniko on∙aha. Banga bilsirang re∙angon rim∙gittangako man∙gipa manderang Babylon-oni re∙bapile rang∙san torom nokko rikaha. Indiba bebera∙na man∙gijagipa manderangba dongaha (Ezra 4–6). Indake Zekaria kam ka∙aniko dakdilgipa Zerubbelona ka∙dongani kattako ra∙baaha.

`Zekaria 4-oniko ia kattarangko poraibo. Zekaria 4:6-na Isol maiko miksongaha? Torom nokko rikna mangsonganio chu∙sokaniara Gisik Rongtalgipachi maiko ong∙atgipa ong∙a? Ia Gisik Rongtalgipa baksa an∙chingni kam ka∙anio nangrimanina maidakgipa skianiko on∙aha?`

Isol torom nokna kam ka∙anio champenggiparangko champengjaha aro Zerubbabelni iarangna dongtogijaniko watchangjaha. Aro Isol an∙chingko champenggiparangoniko pangnande naljokatja. Indiba man∙dikatgipa re∙baon, Isol an∙chingna dake nianiko on∙e Uosan pangchakna nanganiko skie on∙aha.

`Dongtogijani re∙baon nang∙ni skanggipa kamara mai ong∙gen? Cha∙ani? Jawilwat (Television)? Bi∙ani? Isolna pakwatani? Maidakgipa aganchakaniko an∙tangni gimin, nang∙ni dingtangna nanggipa aro nang∙ni skie ra∙na nanggipani gimin ong∙gen?`