---
title:  Chanchidapani
date:  16/09/2022
---

Ellen G. White-ni segipa ki∙tap, Patriarchs and Prophets oniko “Eli and His Sons,” jak 575-580, aro “The Presumption of Saul,” jak. 616–626 rangko poraibo.

Isolni skanina on∙kangani an∙ching an∙tangni bilakgipa skanirangna sichengaoni re∙bagipa ong∙a. Ian sakgipinrangna kakkete dangdike on∙anina ramako oe on∙gipa ong∙a. An∙ching Isolna boli ong∙gijade aro salanti Isolni ku∙rangna oe janggi tanggipa ong∙jaode Isolna tanggipa ong∙ja. Kakketo an∙chingni skanirangko Pagipani skanio pakwataniara an∙chingni an∙tango pangchakanio kenbegnina aro Isolni Kattana aro bilna gipinrangchi on∙sreaniko ma∙sigipa ong∙na nanggen. Isolni skanio pakwataniara Kristo gita janggi tanggipani ka∙tongo donggipa ong∙a, Isol bang∙a dake nianirangko re∙bana on∙anichi Uo an∙chingni pangchakani gimin skianiko on∙a.

“Elini simsakgijaniko ua a∙songni sakanti ma∙a-paani mikkangona ra∙baaha. Uni marang gnanggipa ka∙saani ba kragijagipa kamna skani grianina, uni depanterango papni bitchriko sataniko ua raaha. Namgijana on∙gipa ma∙a-paa aro dedrang jerangan namgijako dakachim, ia dolgnian Isolni mikkango dos gnanggipa ong∙a, aro Ua uamangni niamko pe∙anina on∙gimin boli ba on∙aniko Ua ra∙chakjawa.”—Ellen G. White, Child Guidance, jak 276.

**Chanchirimna sing∙anirang**

`Mairongpilgipa bewalo Isolni Depanteni a∙gilsako mande jatni paprangna sichakna re∙baani gimin damsan chanchirimaniko dakbo. Iara an∙ching sakprakna, sakgipinrangna an∙tangko on∙kangani aro an∙tangko jeani gimin maiko aganaha? An∙ching Jisuni dakaha gita dakpana man∙jagenchimoba, niamde uano donga aro pangnan an∙chingna skang donggen. Maidakgipa cholchi an∙chingara an∙chingni samtangtango donggiparangna Jisuni chisolo an∙tangko on∙atbee on∙chake mesokaniko nikatna gita man∙gen?`

`Changgipinno ong∙gnigipa obostani gimin u∙igija Isolna on∙kangani bang∙a manderangna kenbegnigipa ong∙a. Isolo pangchakani pal an∙tangtango pangchakgipa manderangna na∙a maidakgipa ku∙pattianiko on∙gen? Mikkangchi ong∙gnini gimin u∙igijanina ba mikkangchi ong∙gniko simsakna bil donggija kenenggiparangna maiko agangen?`

`Apsan chanchirimanio Isolni skanina pakwatna raknikgiparangna bi∙anio somoiko jakkalbo, jedakode Isolo ka∙donganisan jringjrot tom∙tomaniona dakanggipa rama ine nikchina. Apsan somoio na∙a maidakgipa kamrangchi ia manderangna dakchakaniko on∙e Isolna on∙kangna man∙a aro Uni ramaan nambatsranggipa ong∙a ine nikatna gita man∙gen? Mingipin gita aganode Isolara maidake nang∙ko jakkale sakgipinrangna Uni ka∙saaniko aro on∙na skaniko ma∙siatna dakchakna gita man∙gen?`