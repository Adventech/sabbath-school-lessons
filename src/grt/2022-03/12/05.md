---
title:  An·tango Pangchakani
date:  14/09/2022
---

Hobani Eden Bario papko ka∙aniara uni Isolni kattao ka∙donggijanichi ong∙ja. Obostani japangde ua an∙tangna an∙tangni seng∙ao nama-namgijako basena man∙a ine bebera∙anian ong∙a. Ua an∙tangni chanchianio ka∙dongaha. Jensalo an∙ching Isolni Kattako jechake an∙tangni bichal ka∙anio pangchaka, an∙ching an∙tangtangko bang∙a neng∙nikgipa obostarangna do∙gako oe on∙a.

Saulni golpo an∙tango pangchakanina ja∙ku de∙aniko aro uni ja∙man bakbak misilbegipa obosta re∙baaniko tal∙atgipa ong∙a. Samuel Saulko Isolni raja ong∙na to nongaha (1 Sam. 10:1). Uni ja∙man ua Saulna dingtangman∙chagipa u∙iataniko on∙aha (1 Sam. 10:8), indiba Saul katta manijaha.

`Golponi bakko 1 Sam. 13:1-14-rangoniko poraibo. Saulni maidakgipa kamrang uko ga∙akaniona sokataha?`

Raja ong∙ani ja∙man, minggittam ja∙ku de∙anirango Saulko an∙tango pangchakaniona dilaha. Neng∙nikanide darang ja∙ku ga∙anian antangari namgijagipade ong∙ja. Indiba uamango misilgipa a∙selni biterang dongaha maina uamang Isoloni jakgitel ong∙e ja∙kuko de∙aha. Saulni ga∙akani gimin sulsul niatbo.

1. Saul agana, “Anga nikaha”—Samuel re∙bajaha aro uni manderang bilding bildangaha (1 Sam. 13:11). Saul ding∙doaha aro ua an∙tang mikronchi ong∙enggipa obostarangko nikaha.

2. Saul “Anga nikaha” ingipaoni “Anga aganaha” ingipaona re∙jitaha—aro uano Philistirang uamangko amchepgen (1 Sam. 13:12). Ua jekon an∙tangni mikronchi nikahachim, uni agananiko ba obostangni gimin chanchichipaniko bilakataha.

3. Saul “Anga aganaha” ingipaoni “Anga ma’siaha”ona re’jitaha—aro boli on∙na draataha (1 Sam. 13:12). Saul jerangko chanchiahachim, da∙o uni gisikni gita ma∙sianio bimang dakatako man∙aha.

An∙ching sakantian iako dakaha: An∙ching an∙tangtangni mikronchi nikanio pangchaka, jean an∙chingko an∙ching mandeni chanchianio pangchakaniko ong∙atachim. Aro an∙ching gisikni gita chanchianirango kamko ka∙a.

`Isolni u∙iatanirang uni nachilrango rongtale gam∙engkuoba Saul maina an∙tangni chanchianio ja∙rikna nengragipa ong∙aha ine na∙a chanchia? An∙ching bilgrigipa ong∙a ine ma∙sian baksana chu∙sokgijagipasan ine ma∙sioba maina an∙tangtango pangchakaniko dakna gita krenggiparang ong∙a? An∙chingara maidake an∙tangtangna bate Gitelni ge∙etanio ka∙donggipa ong∙na skianiko man∙gen?`