---
title:  Dangdike On∙anina Bamatani
date:  11/09/2022
---

`Philippi. 2:5-9 rangko poraibo. Maidakgipa nangchongmotgipa u∙iataniko ia podrango on∙aha?`

Apsan somoio daka-rikani bewal an∙chingko skaata baksana man∙gniko rim∙na ge∙etanikoba on∙aha. Ia pilakan namgipa ong∙a aro indake ong∙jringna nanggipa ong∙a. Indiba Jisu baksa ong∙aniara, Pagipa Isolna Uni skanio dangdike on∙na man∙na gita aro Isolni songnokna jringjrotna mangrakgipa ong∙atna gita Isolni skani an∙chingni man∙na nanganirangko indin watgale galchina ge∙etani ong∙naba donga. Indake watgalani bewalara neng∙begipa aro dongtogijagipa ong∙naba donga jean dake niani obostarangko ong∙atgipa ong∙a.

Jisu maidake dakaha uko niatbo (Phil. 2:5-8). Ia podrango Jisuni minggittam gadangrango Pagipani skanina bamataniko nikna gita man∙gen. Aro a∙bachengo, Paul an∙chingko gisik ra∙ataha: “Kristo Jisuo ia je gisik gnangchim, uan na∙simangoba ong∙china” (Phil. 2:5).

An∙chingko jokatna gita Jisu Pagipa baksa apsan gadango donganiko watbae mandeni bilgriaona ong∙ako man∙e a∙gilsakona re∙baaha (Phil. 2:6, 7).

Jisu dal∙gipa aro rasong gnanggipa mande ong∙e re∙bajaha, indiba mande jatna dangdike on∙gipa gitasa re∙baaha (Phil. 2:7).

Mandena dangdike on∙gipa ong∙e, Jisu bakroe aro tom∙tome janggi tanggipa ong∙jaha indiba “siana katta manigipa” ong∙aha. Indiba Ua chugipa aro rasong gnanggipani bewaloba sianiko man∙jaha. Ong∙ja, Ua “siaona katta manigipa ong’e – chisoloba siaha”(Phil. 2:8).

`An∙chingni maidakgipa janggi tanganio Jisuni ia dakmesokaniko ja∙rikatgipa ong∙ata? Apsan ong∙ani aro man∙na nanganirangko man∙anirang ripinganiko man∙na nanga inode basakoba uarangko watgalna nangani gimin na∙a talatskagen? Da∙o Philippi. 2:9-ko poraibo. Ia pod an∙chingko maidakgipa cholonchi Pagipani skanina pakwatani gimin u∙iatna gita dakchakaha?`

`“Gisik Rongtalgipaoniko seng∙aniko bi∙an baksa indake sing∙bo, “Da∙o anga maidakgipa man∙na nanganiko rim∙enga jean Jisuni skani gita nokdangna, mondolina aro angni samtangtango donggiparangna on∙kanganiko champengenggipa ong∙enga? Badita apale anga sakgipinrangna ning∙tue dangdike on∙anina an∙tango dongtogijaniko chanchikna gita sikgipa ong∙gen?`