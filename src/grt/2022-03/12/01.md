---
title:  Bitchil Gita Siani
date:  10/09/2022
---

### Ia Antina Lessonna Poraiani
Phil. 2:5-9; Rom. 12:1, 2; 1 Sam. 2:12–3:18; 1 Sam. 13:1-14; Zek. 4:1-14.

> <p>Mingani Pod</p>
> “Beben anga na∙simangna agana, Gomni bitchri a∙o ga∙ake sijaode, ua rongsamangmang donga; indiba siode, ua bang∙en bite nanga.” (Johan 12:24).

Jisuni gom mini bitchriko agananiara Isolni skanina bamaniko seng∙bee apsan meliate mesokani ong∙a. Skanggipa, uano ga∙akani gnang. Bitchrini gom mini bidangoni ga∙akaniara a∙ao bano aro bachi ga∙aka uni kosako sason man∙ja. Ua a∙aona ga∙ake samtangtango donggiparang baksa nangeaniko rakkina gita man∙ja.

Gnigipa, uano sengsona nangani donga. Bitchri a∙ani ning∙o dongon, mikkangchi ong∙gniko u∙ija. Gom mini bitchrisan ong∙e mikkangchi janggi tanganiko chanchina gita man∙ja.

Gittamgipa, uano siani gnang. Bitchri gom mini bidang ong∙na gita naljokaniko, bitchri ong∙e dongtoaniko watgijade ong∙na gita man∙ja. Ian “sichongmotna nanga,” aro batanggimin somoio pangnan ong∙giparangko watgalna nanga jedakode bitchrioni bite nanggipa pang ong∙na gita man∙gen.

**Antigimikna Niagopatani**: Isolni skanian an∙chingna nambatgipa ine an∙ching u∙iode, indake uko ra∙chakaniara maina an∙chingna rakgipa ong∙enga? Maidakgipa bamaniko Kristo an∙chingna watangaha? Na∙ara maidake gom mi bitchrichi nang∙ni janggi tanganiko meliatna man∙gen?