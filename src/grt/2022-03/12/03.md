---
title:  Isolni Namnikaniko U∙ina Skang Siani Sokbaa
date:  12/09/2022
---

Banga Kristianrang an∙tangni janggi tanganina kakketo Isolni skaniko u∙ina gita skanirang donga. “Anga angni janggi tanganina Isolni skaniko u∙igenchimode, anga Una pil∙akkon on∙kanggenchim.” Indiba Isolna indake ku∙rachakeba, an∙ching Uni namnikaniko u∙ina jajaataniko man∙giparang ong∙a. Ia jajaatani a∙selrang Rom. 12:1,2 o donga. Isolni skaniko an∙ching maidake talatna man∙genchim, Paul an∙chingna nangchongmotgipa kattarangko on∙aha: Na∙a Isolni skaniko u∙ina skode skanggipa on∙kanganiko dakchengbo!

Rom. 12:1, 2 ko poraibo. Indakgiparango an∙ching “Isolni namnikako, ua namgipa aro namnikgni gita on∙bo” (Rom. 12:2) ine Paul seaha:

1. An∙ching an∙chingna “Isolni ka∙sachakaniko” kakket ong∙e ma∙siani donga. (Rom. 12:1).

2. Tanggipa boli gita an∙ching an∙tangtangko Isolna on∙a. (Rom. 12:1).

3. An∙chingni gisikrang gital dakako man∙a. (Rom. 12:2).

Gital dakgimin gisikchisan mangmang Isolni namnikaniko kakket ong∙e ma∙sina man∙a. Indiba ia gital dakanio an∙ching sichengna nanga. Kristoni an∙chingna duk chakanio indin chakaijaha – Ua sina gita nangaha.

`Badiaba biaprango nang∙ni chu∙gimik “sigijani” dongkuengode Gisik Rongtalgipa mesokchina Uo bi∙bo. Isolna “tanggipa boli” ong∙na gita maidakgiparangko watgalchina gita Gisik Rongtalgipa nang∙ko nangnikenga?`

Jensalo an∙chingni janggi tangani bakrang chu∙gimik an∙tangna sigimin ong∙ja, Isol dake nianirangko an∙chingni u∙ianiona re∙bana gita on∙a. An∙chingni duk chakanirang papko mikkangchakna dakchakasan ong∙aigija Jisuni an∙china An∙tangko on∙kanganikoba nikatani ong∙a. Elisabeth Elliot indake seaha, “An∙chingni ka∙tongni ning∙tugipa skaniko on∙kanganian chisolko sepangbate ma∙siani ong∙na gita man∙gen. . . . Jokatgipani ma∙siana bate komie an∙chingni datkapani gimin ma∙siani donggenchimoba, Uko ma∙sina aro Uni duk chakanirang baksa bakrimpana cholko on∙aha. Pilak an∙ching an∙tangni duk chakanirango, Ua an∙chingko bakrimaniona okamaha.”—Elisabeth Elliot, Quest for Love (Grand Rapids, MI: Fleming H. Revell, 1996), jak 182.

`Rom. 12:1, 2 rangko poraie uarango pangchake bi∙bo. Na∙a boli ong∙na man∙na gita nang∙ni watgalna nanggiparangni gimin chanchibo. Iarang Jisuni an∙chingna chisolo duk chakani gimin maidake ma∙sina gita dakchakaha? Indake ma∙sianiara Jisu baksa aro Uni duk chakani baksa maidake nang∙na nangrimataniko ra∙bagipa ong∙a?`