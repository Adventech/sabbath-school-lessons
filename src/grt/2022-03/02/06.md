---
title:  Dake Nianirango Chu·sokgipa Ong·ani
date:  07/07/2022
---

> <p></p>
> Aro parape∙arangni agrepilanio anga maikai agre an∙tangko de∙jawa, angko jaktome dokchina angna be·eno bu·suko, Satanni sa·greko on·aha, anga, maikai agre an·tangko de·jawa.” (2 Kor. 12:7).

Ritame gala aro namedake ritimchina ine cheksirangko denkree galanio bang∙en dingtanggrikani donga. Nanggijagipa bolrangkode an·ching supee galrongaia; indiba bang∙bate biterangko man∙na ka∙donge badiaba bolrangkode bang∙a bang∙ja cheksirangko denkree gale donpilrongaia. Je ong·oba ia kamrangko ka·nade matsrambegipa ateko nanggen. Beben, bariko nitimgipa ba bari nokgipa nambate ritimchina ine badiaba cheksirangko den·kree galon jakgital ong·genchimode bipangko siatnaba man·aia aro sia gita nikmanaia. Gisikni bidingo, Bruce Wilkinson indake seaha, “An·tangni chongmotgipa depante gita chacha Isolni nang·na bang∙bee pattianirangna na·ara Uo dondikgija bi·anirangko dakrongengama?

“Oe, ine nang·ni aganchakani ong·genchimode, indide na·a an·tangna kesiko bi·enggipa ong·a.”–Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60.

“Angni be·eno bu·surang” ine Paulni agananirangko manderang namen aiao inmana. (2 Kor. 12:7). Paulni agananirangko namedake ma·sisokjani a·sel bobilrang pangnan dingtang dingtang dake ma·sisretanirangko man·rongenga.  Bebeko agansrangode ia uni mikron dimelani a·selsa ong·enga. (Ellen G. White Comments, The SDA Bible Commentary, vol. 6, p. 1107). Aiao inmane, Paul bebera·a je, uni “bu·suko” “angna on∙aha.”

`“Angna on·aha” ine Paulni agananiara maiko miksonga? Una sawa on·aha? Paulni namgnina Isolara uko maikai jakkalahachim?`

U·ie ra·bo je, Paulni “bu·su” ine inanio dingtangmancha miksongani donga, chong∙motan, “maikai anga an·tangko de·jawa.” (2 Kor. 12:7). Ian uni maiba dakgimin papde ong·jachim, indiba mikkangchi uni pap dakgnioniko champengsoanisa ong·engachim. Paul an·tangni gimin namedaken ma·sia je, uara ta∙raken papo ga·akninggipa mande ong∙achim, aro ia bu·suan uko pap dakgnioniko champengna man·gen.

`2 Kor. 12:7-10 rangko poraibo. Paul an·tangni “bu·surangko” maikai simsakaha? Gisikni bilgrianiara Paulna maiba namgniko ra·baani ong·a ine na·a chanchimma? “Bu·surangna” Paulni simsakani aro  uarangko jakkalania maikai nang·ko chakchikna dakchakaniko on·aha?`

`Toromni gita gisikni silroroaniko dakanio nang·ni dakronggipa kamrangna bate maikai Isolni chanchianian nambatgipa ong·na man·a? Toromi ong·e bite nanggipa ong·na nang·ni janggi tanganio namdapatna nangenggipa kamrangko na·a chanchie nibo. Gisikko nambatatna aro silroroatna “denkree galaniko dakchina” na·ara Isoloniko maiko bi·gen?`