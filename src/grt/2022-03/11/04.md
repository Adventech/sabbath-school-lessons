---
title:  Daudoniko Sengna Nanganiko Skie Ra∙ani
date:  06/09/2022
---

1 Samuel 16:1-13 o, an∙ching dambe pante Daudko Samuelni raja songna gita to nongako nika. Indioba, uni pagipa Jesseni a∙baoni Jerusalemni singhasonona uan ru∙utbegipa somoi ong∙achim. Basakobade ua dake niani somoirango ong∙aha ine jajrengman∙gijan agana man∙gen.

Skanggipa, ia panteara Saulni gisik dongtogijaniko namatna gita knalko kal∙china okamako man∙aha (1 Sam. 16). Ja∙manode, ua Goliathko so∙ote Israelni saksa ka∙donggipa ong∙aha (1 Sam. 17). Unikode bang∙a bilsirangna Daud an∙tangni janggina katna nangaha. Saul aro uni depante Jonathan, uamang sakgnian Daudni raja ong∙nasienganiko u∙ia (1 Sam. 23:17, 1 Sam. 24:20). Indiba Daud una Isolni on∙giminko man∙na gita mamungkoba dakja. Bebeko agangenchimode, ua bikpile daka gitasa nikskaa. Jensalo Saul uko so∙otna jotton ka∙ahaomangba aro Daud ua rajani cholani ja∙teko sriksrik rasotahaon, ua indake dakna nangjachim ine ua chanchipilaha (1 Sam. 24:5-7). Aroba jensalo Saul Daudko so∙otna jotton ka∙engoba, Daud Saulko so∙otna chol man∙genchimoba uko so∙otjaha (1 Sam. 26:7-11).

`1 Sam. 26:1-11 ko poraibo. Maini gimin Daud Saulko so∙otna jechakaha? An∙chingni janggi tanganirangna Isolni Uni miksonganirangko dakani gimin iara an∙chingna maiko skia?`

`Da∙ode 1 Sam. 26:12-25 ko poraibo. Daudni Saulko so∙otna jechakani kamara maikai Saulo nangchakeaha? Isolna sengani namgnini gimin iara maiko an∙chingna skienga?`

Rajani singhasonona Daudni re∙ani rama gimikko niate, haida an∙ching kan∙dike indake aganna man∙aba donga – Isolni on∙kugijagipako rim∙kepnabe. Isolni on∙anirangkode pangnan Uni jakonikosa aro Uni somoiosa nambatsrange man∙na gita ama. Ian somoi ru∙utbee sengna nangnaba gnang. Ka∙rek bitchilde adita kontarangni gisepon chanaba gnang, indiba segun bolde adita bilsirangko nangskagen. Indiba tarakbegipa balwa balbaahaon, ua bolde pangpikako man∙jawa.

`Chanchiate nibo, baditan altue Daudara Saulko so∙otaniko dos gri ine mesokna man∙aigenchim. (Maina uan rajani singhasonko man∙aignok ine Daudnara aganman∙ahachim aro Saulara indinba namgijagipa ong∙achim.) Indakomangba, uni kamrangara Isolo chong∙motgipa bebera∙aniko mesokaha. Nang∙ni mainaba sengna nanganio, na∙ara ia dakmesokaoniko maiko skie ra∙na man∙gen?`