---
title:  'Elija: Skele Katanio Namgijani'
date:  07/09/2022
---

Karmel A∙brio boli on∙susagrikani matchotaha (1 Raja. 18). Salgioni wa∙al ong∙onbaaha, pilak manderangan chong∙motgipa Isolko ra∙chakaha, aro tol∙gipa katchinikgiparangko so∙otaha. Isolkon ong∙a ine mesokman∙aha. Na∙a indake chanchienggnokchim je, sal re∙angengon Elijara gisikni gita bilakaniko man∙engaha, indiba rang∙gitik ua maikoba knaaha jean uko namen kenjagokatahachim aro ua sina sikpilaha. Bangki golporangko 1 Raja. 19:1-9 oniko poraibo. Ia podrangni bon∙kamgipa kattarangara jajrengatgipa ong∙a: “Aro nibo Jihovani katta uona sokbae una aganaha, ‘Na∙a iano maiko dakenga, Elija?’ ” (1 Raja. 19:9). Rongtalen nikna man∙a je, Elijani kenanian uko katataha aro ua an∙tangko ong∙gija biapona sokataha.

`Karmel A∙brio inditan Jihovani bilakbegipa kam ka∙aniko nikani ja∙mano, Elijara bebera∙anian aro ka∙donganian gapgipa ong∙na nangahachim; indake ong∙ani pal, ua an∙tangni janggina kene kataha. Ia namgijagipa dakmesokaoniko maia skie ra∙aniko an∙ching ra∙na man∙gen?`

Ia golpo maiba gamchatgipako talate mesoka: jensalo an∙ching skele kata, an∙ching altuen an∙tangtangko ong∙gija biapo ong∙atna man∙a. Elijani obostao, uni kenanian uko agre kenjagokataha aro ua atchijaon namgenchim ine chanchipile uko a∙gisiona skele katataha. Indiba gipin a∙selrang gnang jerangan an∙chingko Isolni an∙chingna miksongani a∙palchi skele katata.

`On∙sogimin podrangko poraibo. A∙ba. 16:1-3; Chan. 20:10-12; Bichal. 14:1-3; Mati 20:20, 21; Luk 9:52-56; Wat. 9:1. Iano mesokgipa manderangko maiarang Isolni skani a∙palchi skele katataha?`

Indakgiparang, jekai dal∙na-chuna skani, ka∙onangani, be∙enni skako chu∙sokatna sikbeani, bebera∙a chu∙onggijani, ba Gitelna “gisik ding∙chaoani” ine chanchichipanirangara baditan an∙chingko altuen an∙chingni dakna nanggijagipako skele daksekatna man∙a. Ia kenbegnigipaoni darangba naljokaniko man∙ja. Iako namatani ja∙pangde an∙chingna ka∙sagipa aro an∙chingna nambatsrangako on∙gipa Isolni namani aro ka∙sachakanio ka∙dongchakgipa bebera∙aniko dal∙atanian ong∙a. Ian an∙tangaride ong∙jawa. Bebera∙aniara indin man∙gipa ong∙naba gnang, indiba ian indin man∙gipa ong∙oba dal∙atna nanggipa, namroro silroroatna nanggipa aro simsakbee nirokna nanggipa ong∙a.