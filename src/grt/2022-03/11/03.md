---
title:  Isolni Somoio
date:  05/09/2022
---

`Rom. 5:6 aro Gal. 4:4 ko poraibo. Ua podrang Isolni somoini gimin an∙chingna maiko agana?`

Ia podrango, Paul an∙chingna agana je, tiktak somoio Jisu an∙chingna sichakna re∙baaha. Indiba maini gimin uara tiktak somoi ong∙achim ukode Paul an∙chingna aganja. Ia podrangko poraie indine agana gita namen altubea je, Maini gimin Jisuara papko namatna re∙baanio hajal bilsirangna sengaha, una skangde papara namen namjabegipa ong∙a ine a∙gilsak salgisakara ma∙sijachimma? Maina Jisuara gnigipa re∙baaninaba sengenga ine an∙ching sing∙naba donga. An∙ching indakeba sing∙naba donga, maini gimin Gitelara angni bi∙aniko aganchakna gita ru∙ute sengenga?

`Mesokna gita, Dan. 9:24-27 o katchinike agangipani gimin chanchiate nibo, je katchinikanian Jisuko Messaia ine mesokaha. Ia somoiara badita ru∙utahachim? Uan an∙chingna ru∙ute nikgenchimoba Isolni somoina sengna nanganiko skie ra∙ani gimin iara nang∙na maiko agana?`

An∙chingni sengna nanganio bang∙en gamchatgipa skie ra∙ani an∙chingna gnang. Skangipa, senganiara an∙chingni gisikko Isolona pil∙baatna man∙a. Gnigipa, senganiara an∙ching an∙tangni miksonganirangko aro skanirangko nambate dal∙roroatna an∙chingko dakchaka. Gittamgipa, senganiara dongdikgija jotton ka∙aniko ong∙ata, chong∙motan, gisikni gita bilakaniko ong∙ata. Brigipa, senganira bang∙a gisikni bilakaniko dal∙atna gita do∙gako oe on∙a, jekai bebera∙ani aro ka∙dongchakaniko bariata. Bongagipa, senganiara jajaaniko namatna gita Isolna cholko on∙a. Dokgipa, an∙chingni sengna nangani a∙selko an∙ching pangnaba ma∙sijanaba donga; indake, an∙ching bebera∙achi tangna skie ra∙a. Sengna nangani bidingo maiaba gipin a∙selrangko na∙a chanchiatna man∙genma?

`Sastroo Isol An∙tangni somoio kam ka∙aniko mesokgipa mairangko na∙a nikna man∙gen jean Ua an∙tangni somoio ong∙ako nang∙na dakgen ine skie ra∙na gita nang∙ko dakchakgen? (mesokna gita, Abraham aro Sarana depanteko on∙na ku∙rachakani gimin chanchiate nibo.) Apsan somoion an∙tangkoba sing∙e nibo, “Isolo bi∙anina aganchakaniko ru∙utatna gita angara maikoba dakmanahama je bi∙aninan ru∙uta somoina skangan aganchakaniko man∙a nangahachim?”`