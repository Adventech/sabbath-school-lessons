---
title:  Chakchikgipa Isol
date:  04/09/2022
---

`Rom. 15:4,5 ko poraibo. Ia podrango an∙chingna mai donga?`

An∙chingde an∙chingni man∙na sikbegipani gimin ba man∙kugijagipa ku∙rachakani gimin sengnapronggijagiparang ong∙a. An∙chingde an∙chingni man∙na sikgipako man∙ahaosa chu∙ongnikrongaia. Aro jensalo an∙ching man∙na sika, an∙chingni man∙na sikgipako man∙rongjani a∙sel, an∙chingara dongtogijaniko man∙a aro dongsiksaka. Aro jensalo an∙ching indakgipa obostao ong∙ahaon, gisiko tom∙tomaniko aro Isolo ka∙donganiko man∙na amgijani ong∙nasipila.

Senganiara saknabeani ong∙a ine ortoko talatanio nika. Ibri ku∙siko, “chakchike sengsobo” (Git 37:7) ingipana jakkalgipa kattarangoni mingsade Ibri katta mingsaoni ong∙baa jekon “sa∙dikbeatna”, “moatna”, “til∙tilatna”, “gisik saatna”, “duk ong∙atna” ine pe∙na man∙gen. Chakchikaniko skie ra∙anide altua ong∙ja; basakobade ian dake nianio ong∙a inani ortoba ong∙a.

`Git. 27:14, Git. 37:7, aro Rom. 5:3-5, ia podrangko poraibo. Ia podrangara an∙chingna maiko aganenga? Chakchikaniara maiona dilanga?`

An∙ching sengon, minggnioni mingsana an∙ching gisik on∙na man∙a. An∙ching an∙chingni sengenggipana gisik on∙na man∙a ba an∙ching uarangko Uni jako rim∙gipa Isolna gisik on∙na man∙a. An∙ching mainaba sengon indakpile dingtanganiko ong∙atgipade an∙ching badita ru∙ute sengna nanga ua ong∙ja, indiba sengmitingo an∙ching maidakgipa gisik donga uasa dingtanganiko ong∙atgipade ong∙a. An∙ching Gitelo ka∙dongode, an∙ching an∙chingni janggirangko Uni jako donahaode, an∙ching an∙chingni skanirangko Una pakwatahaode, indide an∙ching ka∙dongna man∙a je, an∙chingna maia nambatsranggipa ong∙a, uko Ua an∙chingna nambatsranggipa somoio dakgen, basakobade an∙ching uko bebera∙na neng∙chenggen.

`Maiarangko man∙na sikbee na∙a senge dongenga? Maikai Isolna aro Uni somoina pilakkon pakwatna na∙a skie ra∙na man∙gen? Gitelna chu∙gimik pakwatna aro bame on∙na man∙na gita bi∙bo.`