---
title:  Bi·anian Guarerangko Be·ata
date:  22/08/2022
---

English ku·siko indake aganani gnang, “noksikona rong nonggen.” Nokni kuturiko rong nonganiko chanchiate nibo indiba na·a ia nokni kuturini noksikko rong nongani matchoto, an∙tangko noksiko ong∙enga ine ma∙siaha aro rong ran·gijade ong·katbana man∙kujawachim—na·a rong nongdaldalko ga∙dape re∙baana agre mamung chol dongjawa. Ong∙jaode, na·a ia rongni ran·aona sengna nanggen.

Apsandaken, basakobade nokni noksikni kuturiko rong nonga gita an·chingni janggi tanganiko apsandake nika, an·chinga indakgipa obostaona basakobade soka, aro nokni kuturini sosia gita ong·a, an·chingni bebera·ani an·chingko indake “jaga saa” gita ong·a. An·ching obostachikosa niatbatronge, Isolko, bebera·aniko jegalaniko daka, indiba pilak obostaoba an·ching bebera·na nanga, an∙chingni bebera·ani ong·na amgija obostarangoba an·chingko bebera·na didiata.

Isol Israelko noksikona dilbaaha. Uamangni bilsi 40 na a·gisini bakrao songreani bon·ao, Isol uni manderangko indin jakari dilbajaha, tom·tomgipa, tangsekgipa, samsiarigipa biapo Isol uamangko bilakgipa songjinmani guareni samtangtangona dilbaaha. Aro uamang saldokna Jerikoni songjinmako jrip jrip re·aha. Indiba snigipa salo Isol uamangko gam∙e inchrochina, aro apsan somoion singgarangko jange sikchina aganaha, unon Jerikoni guare be∙gruataniko man·e uamgang cheaniko man·aha.

`Joshua 5:13-6:20 ko poraibo. Ua somoio Isol Israel manderangna maiko skina jotton ka·engachim?`

Gam∙e inchroani aro rake inwatani ku·rangchi Jerikoni guareko be·atjachim. Indiba jensalo Isol Israelko gam∙e inchrona aganaha, ian Daudni segipa kattarangmung apsana jekon Git. 66 o indine agana, “Isolna inchrobo, a·gilsak gimik, Uni bimungni rasongko ring∙bo: Uko mitelako rasongnin ong·atbo! (Git. 66:1, 2). Ia inwatania ring∙mitelani ong∙a. Sal dokna ua dal·gipa Jerikoni guareko nion, uamang an·tangtangde mamung dakeba ua dal∙gipa Jerikoni guareko be·atna man·jawachim.

`Iara Ibri. 11:30 ko u·ina an∙chingko maikai dakchaka?`

`Jensalo an·chingni janggi tangani rikingo maiba obosta ong·on, ua Jerikona ong·a obostako u·ina an·chingko dakchakgen, maina ia cheaniara an·chingni bilakani bilchi, ba changa sapanichi ong·ja ine Ua an·chingna skina nangnikenga. Mingantio chu·sokani bilrang an·chingni kosakoni ong·baa. Jedakgipa obosta an·chingko mikkangchakja maina, aro jegita channa ampilgijagipa gita nikoba, an·ching bobilko chena gita, an·ching Isolko mitelna gualna nangja—maina Uam an·chingni bil ong∙a. Aro ian bebera·aniko kamchi dake mesokani ong·a.`