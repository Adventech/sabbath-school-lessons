---
title:  Mitele Janggi Tangani
date:  23/08/2022
---

Namgipa obostarangko an·ching chagrongrongoba, Isolko miteljringgipade ong·janaba donga. Indake, badita duk ba neng·nikaniko chagronge nikaha? Indiba an·ching inditan Isolko mitelna nanga. Indake an·chingni janggi tangao an·chingko dingtangatako man·aonaba Isolko mitelna nanggni kamko skie ra·na nanga. Isolko mitelnade maiba dakgipa dingtangmanchagipa janggi tangani obostako chagrongani salrangosan ong·aija, indiba pangnan uko miteljringna nanga.

`Git 145 ko poraibo. Maidakgipa a·selni gimin Daud Isolko mitelaha? Aro maidakgipa bewalni kattarangchi ua Isolko mitelaha?`

British skiprakgipa Charles Haddon Spurgeon The Practice of Praise ingipa ki·tap kingsako seaha. Ian da·alni pod 7 o pangchaka. Ia kan·dikgipa podo, Spurgeon an·chingko uni kattarangna gisik nangataniko dake ua minggitam u∙ianiko on∙a jean an·chingni janggi tangao Isolko mitelna dakchakani ong·gen.

1. An∙chingni samtangtango donggiparangko nianichi an∙ching Isolko mitelna ranta ka·na man·a. An·chingni janggi tangao Isolni aiao inmanpile dal·aniko nikjaskal, an·ching Uko mitelna mamungba mitelani a·selko nikjawa. Isol aiao inmane ong·atgiminrangoniko na·ara Uko mitelna maiko nikna man·gen? Aro saksa Kristian dal·drobaenggipa chadambe ong∙e, mitelna kragiparangko gisikni a·gilsakoniko maiko nika?

2. Nikgiminko gisik ra∙anichi an∙ching Isolko mitelna man∙a. An·chingni namgipa a·gilsako dongao gisik ra·aoniko Uko mitelna sikgenchimode, an·ching Uko mitelna bang·a mitelna nanganiko nikgen. Maidakgipa aiao inmangipako an·ching Isolni ong·atgiminrangoniko gisik ra·na man·gen, (jekai nambatroenggipa namgipa dakbewalrang ba maiba u·iani chinrang jean an·chingko Uni namaniko gisik ra·ata) jedakode Uni namani aro Uni kakket ong·aniko nikoba an·chingara Uko gisiktangoniko gualjawa?

3. Mitelani bidingo agananichi an∙ching Isolko mitelna man·a. Isolko mitelanio an·chingni maiba kamko dakna chanchianisan ong∙aija. Indiba an·ching ku∙sikoni ong·katbagipako miksonga, jedakode an·chingni samtangtango donggiparang knana man·gen. Na·a nang∙ni ku∙sikchi Isolko mitelna mai a∙selrangko chanchiatna man·gen? Aro indake Isolko mitelania maikai ong∙gen, aro sako mitelgen?

`Pen aro lekkako ra·e Isolko mitelna ia minggittam aselo pangchake chanchie sebo. Nang∙ni janggi tanganio mitelaniko nambatroroe dakna na∙ara maiko dakna man·gen?`