---
title:  Cheaniko On∙gipa Silchidare
date:  25/08/2022
---

2 Ser. 2:1-30 ona poraibo. Jehoshaphat nikaha je, Isolko mitelaniara namen bilakgipa silchidare ong·a. Bang·bea sipairang uko dakgrikna re·baenganiko kobor man·soani ja·mano, Jehoshaphat dakgrikna tarijaha, indiba ua Gitelo maiko dakna nanga, Gitelo sing∙aha. (2 Ser. 20:3). Judani manderang Jerusalemona okumu chake bi∙aniko dakna re·baon, Jehoshapat ia chong·mot obosta ong·aniko nike ua indake aganaha, “Chingni kosakona re∙bagipa ia jinma bang∙begipani mikkango chinga bilgri; aro chinga maiko dakgen ukobo u∙ija; indiba chingni mikronrang nang∙o ong∙a.” (2 Ser. 20:12).

`Jensalo na·a bang·bea sipairang nang∙ona sepangbaon, nangni gisiko maiko dakna na·a chanchigen? Jehoshaphatni 2 Ser. 20:3-12 o Gitelna aganaoniko, na·a maiko skie ra∙na man·gen?`

Gitelni gisik Jahazielona re·baaha, aro ua ka·donge aganaha: “Iano na∙simang dakgrikna nangjawa; na∙simang chadenge tom∙tom dongbo; aro na∙simang baksa Jihovani jokataniko nibo, O Juda aro Jerusalem; kennabe, aro kengoknabe. Knalo uamangni mikkangona ong∙katangbo; maina Jihova na∙simang baksa gnang.” (2 Serikani 20:17). Aro uani ja·mano, uamang Isolko mitele olakiaha, Una mitele inchroaha. (2 Ser. 20:19). Isol uamangna dakgrikchakoba, uamang bobilrangko mikkangchakna re·ongkatangaha.

Indiba iara ramramgipa mikkangchakani ongjachim. Jehoshaphat git ring∙gipa manderangko done Jihovana mitele ring·aniko ring∙ate uamang bobilko mikkangchakna re·angaha. “Aro uamang ring∙na aro de∙mitelna a∙bachengoa, Judani, Moab, aro Seir a∙brini depanterangni kosako Jihova timgiparangko donaha aro uamang dokako man∙aha.” (2 Ser. 20:22). Iano aganani gita, Uni ku∙rachakanio bebera∙aniko mesokon, aro “Jihovana mitelanirangko” (2 Ser. 20:21) dakon, Isol bobilrangko champengaha.

`2 Ser. 20:1-30 ko poraitaibo. Maidakgipa Duk aro neng∙nikani somoio Isol baksa nang∙ni re∙ruraaniko dakanio, mai gisikni skie ra∙aniko na∙a nikna man∙gen?`