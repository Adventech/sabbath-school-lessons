---
title:  An∙chingni Pagipa Sawa
date:  08/08/2022
---

Oswald Chambers indake seaha, “Ua maiko dakna am∙enga ine na∙a Isolko sing∙ahama? Ua nang∙na aganjawa. Ua maiko daknasiengachim, uko Isol nang∙na aganjawa; Uara sawachim, ukosa nangna parakaha.”—My Utmost for His Highest (Uhrichsville, OH: Barbour & Company, Inc., 1963), Jan. 2.

`Na.a maiko chanchia ? Iano Chamberara maiko miksongengachim?`

Jobni ki∙tapara Jobko bilongbegipa dake nianini gimin aganggipa ki∙tap ong∙a. Ua an∙tangni janggi aro uni jikgipana agre pilakkon gimaataha, aro uko uni jikgipaba indine aganaha “Isolko sao on∙e sibo.” (Job 2:9). Uni ripengrangba maini a∙sel indakgipa obostarang ong∙engachim, uko am∙sandiaha. Ia obostarang ong∙engmiting somoio Isol jripjrip dongaiaha.

Unon Isol Job odai 38 o rang∙san aganchake inaha, “ ‘U∙iani grigipa kattarangchi, ku∙pattianiko andalatgipa iara sawa?’ ” (Job 38:2). Isol ming 60 aiao inmangipa sing∙anirangko dondikgija Jobko sing∙aha. Nang∙ni Sastroko badale iarangko Job odai 38 aro 39 oniko poraibo.

Bon∙kamgipa sing∙aniko sing∙ani ja∙mano Job aganchake inaha, “ ‘Nibo, anga chonikanin; anga Nang∙na maiko aganchakgen? Anga jaktangko ku∙siktango dona. Anga chang∙sa aganman∙aha, aro aganchakjawaha; Aro chang∙gni, indiba aganchaktaijawaha.’ ” (Job 40:4, 5). Indiba Isol dontongkuja, uko gipin dal∙gipa sing∙aniko sing∙taiaha.

`Jobni bon∙kamgipa aganchakaniko Job 42:1-6 ona poraibo. Isol Jobna maiko aganna skengachim aro una mai a∙sel ong∙aha?`

Isol Jobni ripengrangni “maina” ine sing∙gipa sing∙anina aganchakjaha. Indiba Isol tona amgijagipa Uni dal∙gipa ong∙aniko a∙gilsakko ong∙atgiminrangchi mesokskaaha. Iarangko aganoba, indiba Job mamungkoba aganchakgija dongaha. Ma∙sina amjaoba, Isolni dal∙gipa ong∙aniko, mairongpilgipa namani noksako mesokaha.

Ia golpoan ong∙na ampilgijagipa golpoko parakani ong∙a. Ka∙dongani aro ka∙dongataniara maiaba namgija obostarangko chagrongaoni ong∙a jekon an∙ching on∙tisasan u∙ina man∙aia. An∙ching ka∙dimeaniko an∙chingni ma∙sianichi man∙na ska, aro jensalo ma∙siani sokjaon an∙ching ka·donggijagipa ong∙a. Indiba Isol basakoba an∙chingni ma∙sisokgijanirangko ma∙siatna dakchaka jedakode mandeni ka∙donganiara an∙chingna bate dal∙batgipaosan ka∙donganiko man∙a ine u∙ina man∙gen.

`Nang∙ni ma∙sina amgijagipa maiaba da∙o dongama? Indake ong∙on, Isolni cholonko niatbo. Iako dakanichi maikai na∙a ka∙donganiko rakkina man∙gen?`