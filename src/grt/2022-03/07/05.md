---
title:  An∙chingni Apani An∙chingna Miksonganirang
date:  10/08/2022
---

`Sakantian ka∙donganiko am∙a. Indiba uko baoniko man∙na amgen? Mitam manderangde, ripengtangni ka∙dingsmitaoniko man∙a. Sakgipinrangara, tangka paisa bang∙ao aro name bia ka∙e donganio ka∙donganiko man∙a. Na∙ara banoniko ka∙donganiko aro ka∙dongna man∙na gita on∙aniko man∙a?`

Jeremaiani ki∙tapo, katchinikgipa rim∙gittanga man∙gipa manderangna seaha, jeon uamangoni rim∙gittangako man∙giparang ka∙donggija ong∙tokengachim. “Babylonni chibimarangni sambao, oe an∙chinga mikchi ong∙aha, Jensalo an∙chinga Zionko gisik ra∙aha.” (Git. 137:1). Indake uamang ka∙beaniko man∙oba, Uamang ka∙donganiko gimaatgija dongna man∙ani cholrangko Jeremia mesoke on∙aha.

`Jer. 29:1-10 o ka∙donganiko man∙na gita mai a∙selrangko on∙aha?`

Ia nama kattao, minggitam mongsonggipa ka∙dongna man∙ani ja∙pangko ba bakko mesokenga.

Skanggipa, Isol Uni manderangko ka∙donganiko gimaatjachina agana, maina, uamangni namgijako chagrongenggipa obostarangara agansamsogijagipa ong∙jachim. Isol An∙tangan agana, “Anga Jerusalemko Babylonona rim∙gittangatgimin” (Jeremia. 29:4). Namgijanirang uamangko duulenga gita nikoba Judako jakkandilaniko mamung saloba Isol wate katjaha.

Gnigipa, Isol Uni manderangko Isolo ka∙dongna nanganiko watgaljachina agana, maina Isolan uamangni da∙o neng∙nikanirangko man∙engoba kamko ka∙genchim. “ ‘Aro anga na∙simangko jechi rim∙gittangataha, ua songjinmani tom∙tomaniko am∙bo, aro uani gimin Jihovao bi∙bo, maina uni tom∙tomao na∙simangba tom∙tomaniko man∙a’ ” (Jer. 29:7).

Gitamgipa, Isol Uni manderangko ka∙donganiko watgaljachina didia, maina somoi sokon rim∙gittanga man∙giparangko rimbapilgen. “Maina Jihova indine agana Babylona bilsi sotsni matchoton Anga na∙simangko nina re∙bagen. Aro Anga na∙simangko ia biapona re∙bapilate, na∙simangna angni namgipa kattako chu∙sokatgen.’ ” (Jer. 29:10).

Isolni aganani ja∙mano, maikai Ua batanggimin salrango uamangko dilahachim, da∙oba uamangko dilgen aro mikkangchiba uamangko dilangkugen, unon Ua Uni ka∙sabeanichi Uni manderangko simsakgen. (Jer. 29:11-14 ko poraibo).

`Jer. 29:11-14 ko poraibo. Isol nang∙nan ia ku∙rachakaniko dakeng ingipa gita “na∙a” ingipa kattani biapo nang∙ni bimungko donbo. Ia ku∙rachakaniko an∙tangna donate nibo unon nang∙ni da∙o neng∙e jotton ka∙anirangara maidake ong∙genchim?`