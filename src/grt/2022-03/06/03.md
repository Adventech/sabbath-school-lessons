---
title:  Isol - Mandeni Nangrimani
date:  01/08/2022
---

Nang∙ni dal∙batsranggipa chu∙sokna man∙aniara maia? Kamko chu∙sokatnade pringo palangoni romrome chakatgitikaiachi ong∙jawa. An∙ching chu∙sokgipa ong∙nade janggi tanga gimik tikkelna aro jotton ka∙na nanga. Kristona sninginggipa ong∙na gita an∙chingo dingtangani dongjaenga.

`Kol. 1:28, 29 ko poraibo. Paul Isolni un baksa kam ka∙ani gimin aganengon, mai cholrango mandeni kam ka∙anikoba nanga ine ua mesoka ? Deut. 4:4, Luk 13:24, 1 Kor. 9:25, Ibri. 12:4 rangkoba nibo.`

Kol. 1:29 o Paul iano Isol baksa kamko ka∙rimanio namen gisiko nangatbeaniko nikaha. Ua aganaha je, ua jotton ka∙beenga indiba Isolni bil baksa ong∙enga.

“Dangdike on∙a” ingipa kattani miksonganiara “neng∙nika gnang dal∙roroani,” kam ka∙nanio neng∙gokani” ine ong∙a. Ia kattako mongsongbatede katsusanio bakko ra∙na skie ra∙giparangna jakkalachim. Minggipin kattara “jotton ka∙a” ingipa ong∙a, jekon badiaba ku∙sikode uni ortoara “saknaani” ineba ong∙a. Uni gimin an∙ching katsusaanio pilakon cheaniko man∙na gita krengna nanga. Paul ia chanchianiko naata, maina ua krengenga, uni bil gimikchi ong∙ja, indiba Isolni una on∙a pilak bilchisa krengenga. Uni gimin an∙ching Paulni kam ka∙anirangni gimin chanchiode indake nikna man∙a je, ua an∙tangan gisiko skani gnang aro manie kamko ka∙angaha, indiba Isolni bil baksasa uaba ka∙aha. Apsandaken an∙chingba ia kamko ka∙anio Kristoni cholon an∙chingo dongosa an∙chingni kamo chong∙motgipa silroroaniko nikna man∙gen.

An∙ching a∙gilsako janggi tangengon bang∙arangko man∙na skoba indiba ontitikosan man∙aia, ian gisik ra∙na krabegipa ong∙a, miksonganide, uara Kristian ong∙aniona sokata. Mitam Kristian skiprakgiparang indake agana je, bebera∙mangmangaibo, Gisik Rongtalgipa nang∙o aiao inmangipa bil baksa ga∙akdapgen aro dal∙a aiao inmananirangko dakna na∙a man∙gen. Ia adha bebera∙anio kenbeani gnang, maina ian manderangko bon∙chongdikaniona dilanggen, chong∙motan, an∙ching Isolni bilni re∙baanina sengna nanga jeon an∙ching tom∙tome dongengachim.

`Paulni jotton ka∙anini gimin aganaoniko na∙a maiko skie ra∙na man∙a? Nang∙ni jotton ka∙an baksa Isol maiko nang∙ni ka∙tongo donaha? Na∙a an∙tangko Isolni skanina on∙na maikai skie ra∙na man∙gen?`