---
title:  Bil Gimikchi Jotton Ka∙ani
date:  30/07/2022
---

### Ia Antina Lessonna Poraiani
Johan 16:5-15; Kol. 1:28, 29; 1 Pit 1:13, Mati. 5:29; Aba. 32.

> <p>Mingani Pod</p>
> “Aro ango bil gnang ka∙gipani ka∙a gita tikkele uana anga gama.” Kol. 1:29.

Me∙apa aro me∙chikma saksa asonge rona dongipa biapo golpo ka∙na gita apsan asongaha. Sakgnian bi∙satangko so∙otgiparangni jakchi so∙otaniko man∙aha. Ua me∙chikmani bi∙sako bilsi 20 na skangan so∙otahachim, aro uni gisiko ka∙onangani aro gisiko ka∙beani pangnan dongkuengachim. Me∙apade namen dingtangsrangachim. Uni demechikara terrorists ba bobil dake chakatgiparangchi adita bilsirangna skang mangmangsan so∙otako man∙ahachim. Ua so∙otgipa manderangko kema ka∙ani gimin aro Isol maikai uni ka∙tong saknaaniko dingtangataha, uni gimin ua me∙chikmana aganaha. Jedakgipa neng∙nikani ba saknaani, uo dongoba, janggi tanganio dukchi supekako man∙an salo Isolan an∙sengataniko on∙na man∙a ine ua dakmesokaha.

Ia mande sakgnini chanchianirang maikai namen dingtanggrika? Kristian janggi tanganio gisikni gita dingtang ong∙na gita bilko man∙na, sakantion janggi tanganio duk neng∙nikanirangko man∙anichi gisikko bilakbatata, ia duk neng∙nikanirangko maikai chesrangna amgen?

**Anti gimikna nigopatani**: Pap baksa dakgrikanio an∙chingni dakna amanirang, aro dakna amani bilrangara maia? An∙ching chanchianirangko dakon ong∙gijagipa gisikni chanchianirangchi an∙chingko sason ka∙aoniko  maikai dontongna man∙gen ? Duk neng∙nikani somoio maikai an∙ching an∙tangtangko rakkina nanga?