---
title:  Bebeni Gisik
date:  31/07/2022
---

Gitel angko namgipa ong∙na dakchakbo!” ine salantian na∙a bi∙a, indiba on∙tisa dingtanganikosan na∙a nikna man∙aiama? An∙ching Isolo bi∙a maina Ua dal∙bea dingtangataniko on∙na bil gnang, indiba an∙chingni janggi tanganiko nion apsandake nikaia, uara maikai indake ong∙a? An∙ching u∙ia je, Isolo aiao inmangipa bon∙changgijagipa bil gnang jekon Ua an∙chingna gisiko sikbee aro indinan an∙chingna on∙na ska. An∙ching ua cholrangna gisiko nangna nanga, aro an∙chingni janggi tangani bewalko Isolni nangnika gita dakna jotton ka∙na nanga.

Maina? Mingsa a∙selde namen altubea indiba gisikko dongtoatja. An∙chingko dingtangatna Gisik Rongtalgipani bil an∙chingo kamko ka∙engon, an∙chingni Gitel maiko dakna amachim uko ma∙sie Uo pangchakna gita skie ra∙na nanga.

`Johan 16:5-15 ko poraibo. Ia bako, Jisu Gisik Rongtalgipako “bebeni gisik” (Johan 16:13) ine agana. Gisik Rongtalgipa maiko an∙chingna dakna man∙a ine ianora an∙chingna mesoka?`

An∙chingni papigipani bebe ong∙aniko Gisik rongtalgipa mesoke on∙a, ua an∙chingko gisik pil∙atna draja. Ua Isolni dal∙gipa ong∙ani gimin an∙chingna mesoke on∙na ama, indiba Ua an∙chingko bebe ra∙draatna ba manidraataniko dakja. Isol an∙chingni chonbegipa gualanirangkoba am∙rikitgenchimode, an∙ching ka∙donggija ong∙genchim, aro Isolko an∙chingni gisik aro ka∙tongko sason ka∙enga ine satan matnanggenchim aro indaken dal∙begipa dakgrikanio Isolko tol∙gipa ine matnanggenchim. Jensalo dal∙begipa dakgrikani salgio ong∙on, an∙chingni Pagipa Satanko aro sa∙grerangkoba Uko manidraatjaha, Uan namgipa aro bebegipa ong∙a aro sa∙grerangnaba gisik pil∙na cholko on∙ahachim. Jensalo Eden bario dongna a∙bachengao, Isol nama namgijako u∙iani bolni gimin rongtalen barini jatchio mesokaha, indiba Isol Adam aro Hobako uamangni manigija dakna skani gisikko champengjaha. Isol da∙aloba an∙chingna mamung dingtang ong∙aniko dakja. Unigimin, Gisik Rongtalgipa bebeo Isolni  aro papni gimin mesoka aro indine agana, “Jekon anga na∙simangna mesokaha, iani bidingo na∙simang da∙o maiko dakgen?”

Jensalo an∙chingba neng∙nikaniko man∙on apsandaken ong∙a. Basakoba an∙ching neng∙nikanirangko man∙a maina an∙chingba manigijagipa aro paptangtangko gisik pil∙gijagiparang ong∙a. Iandakgipa somoio an∙ching Pagipana kamko ka∙on, an∙ching gisik ka∙tongo dingchike gisik pil∙na nanga aro an∙chingni ka∙tongni do∙gako ona nanga, Isolni bil an∙chingo ong.∙hina jedakode Uni bilchi an∙ching dingtanggipa ong∙na man∙gen.

`“Bebeni Gisik” da∙o nang∙na maiko ra∙baaha? Na∙a maikai Uni ku∙rangna knachakenga? Aro, nangchongmotade, na∙a mai basee ra∙aniko dakenga?`