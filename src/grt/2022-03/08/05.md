---
title:  An∙chingni Pilak Jajrenganiko Ripena
date:  17/08/2022
---

Mitam manderangni nokdangrango mingsa sabisi gnang jean indake aganani ong∙a, “Na∙a jajrengon maina bi∙na nanga?” Ian an∙chingko ka∙dingnapata maina an∙ching u∙ia je, an∙ching Isolona re∙bae an∙chingni gimin Una aganana bate an∙ching badita jajrengrongachim.

Saoba changsao indake aganaha je, jensalo an∙chingni janggi tangani pilakni gitan kaako man∙a, uko Isolna on∙bo Ua kaanirangko engchina. Baditan Isolara uko an∙chingna dakna sikbeenga. Indiba, aiao inmanpil∙e, an∙chingara be∙tongtongna am∙pile an∙chingni neng∙nikanirangkon rim∙kingkinge dongkuaia. An∙ching Isolona re∙angna skang maini gimin ka∙dongagri ong∙aona kingking senge donga?

`1 Pitor 5:7 ko poraibo. Git 55:22 oniko Pitor apsanko agantaienga. Iano an∙chingna mongsonggipa kattara maia? Mati 6:25-33 koba nibo.`

1 Pitor 5:7 ara namen nengragipa pod ong∙a. Iano mamung donnuani katta dongja aro maiko agana ukon tiktak miksonggipa ong∙a. Dona ba gala inani ortode uan ukon miksonga, galatna, on∙atna, jedakode jean nang∙na saaniko ong∙atenga uara nang baksa mamung nangrimani dongjawaha. Indiba, beben, an∙chingni baljrimanirangde jechiba jeoba galatakode man∙ja. An∙chingni jajrenganide bangbango bon∙angade ong∙ja. Uan an∙chingni salgio donggipa Paana on∙anisa ong∙a, jean uko namatna ku∙rachakachim. Ukosa Jisuara Mati-o donggipa podrango an∙chingna aganenga. Iako dakna gitade rakbea ong∙ja; batesa, ian altubegipa ong∙a gita, kakket ong∙na namdugagipa gita nika.

Jajrenganiara pilak rokomrangchi ong∙atako man∙a. Uan kamchi boja ong∙aoni ong∙na man∙a. jekai chanchisogijagipa mitakani, an∙ching ka∙saaniko man∙ja ine chanchiani, an∙seng-baljokani ba tangka-paisani gita jajrenganirang, Isolna an∙ching namani chu∙ongja ine chanchiani, an∙ching kema ka∙ako man∙kuja ine bebera∙ani, iarangan jajrenganiko ong∙ata.

Uarang jeba ong∙china, neng∙nikanirango an∙chingni rim∙kingkinge dongani mingsa a∙selara pilakna bateba nambate an∙ching ua neng∙nikanirangko namatna man∙a ine an∙chingni chanchianian ong∙a. Indiba uandakgipa chanchianiko name dake chanchie nipiltaina gita Pitor an∙chingko didia. An∙chingni jajrengna gita nanggijani a∙selde uan Isolara simsakgipa ong∙ani giminsa ong∙a. Indiba jensalo jik-se galgriknasiengon ba an∙chingara mamung gamchatani dongja ine chanchiengon Isolara simsakengkuama? Sastro indake agana je jedakgipa obostakoba dingtangatna chu∙onge Isol simsaka.

`Nang∙ko da∙o jajrengatgiparangara maiarang? Uarang jegitaba chong∙mot ong∙china, uarang jegitaba neng∙nikaniko ra∙bachina, Gitelna maiaba rakdugaani gnangma? Haida an∙chingni dal∙batsranggipa neng∙nikanide iankon, chong∙motan, Isol uani gimin u∙ia aro uko namatna man∙a ine an∙ching bebera∙genchimoba, an∙chingni uko namatna namnikgni gita Ua uko namatgen ine an∙ching bebera∙ja. Ia bon∙chotgipa bakni gimin chanchie an∙tango sing∙bo, baditana iara nang∙ni janggi tanganio bebe ong∙a.`