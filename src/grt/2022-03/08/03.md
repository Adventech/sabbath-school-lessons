---
title:  Jisuni Bimungo
date:  15/08/2022
---

> <p></p>
> Angni bimungchi na∙simang maikoba bi∙ode, uko Angan dakgen” (Johan 14:14).

Ru∙uta somoina Uni sninggiparang baksa Jisuara ong∙janasiengjokchim. Uamangna dakchakani aro ka∙donganiko On∙gipara salgiona re∙angengjokchim aro sninggiparangara jajana gita aro bilgrina gita a∙bachengengjokchim. Indiba sninggiparang Uko bimangni gita nikna man∙jagenchimoba, Jisu uamangna dingtangmancha ku∙rachakaniko on∙aha.

Johan 14:1-14 ko poraibo. Pod 13 aro 14 ni gitade, Uni bimungo an∙ching “maikoba” bi∙ode uko dakna gita Jisu ku∙rachaka. Iani giminsa an∙ching an∙chingni bi∙a changantian bon∙chotao, “Jisuni bimungo, amen” ine inronga.

`Jensalo an∙ching iako aganon, iani ortoara mai ine chanchironga? Ua an∙chingko indake bi∙china didion Jisuara maiko miksonga? Maidakgipa ma∙siani cholrangko an∙ching ia podrango nikna gita man∙a jean an∙chingko Uni miksonganiko ma∙sina dakchakgen?`

Jensalo an∙chingni mol∙molaniara “Jisuni bimungo” ong∙a, an∙ching indake name u∙ina man∙a je, salgi gimikan an∙chingni palo kam ka∙a. An∙chingni samtangtango sa∙grerangni kam ka∙aniko an∙ching nikjaba gnang. Indiba uamangara an∙chingni mol∙molanirangko chu∙sokatna gita salgini singhasononi Jisuni bimungo watatako man∙aha.

Basakobade an∙ching Jisuni bimungo bi∙on, an∙ching mikronrangko oe an∙chingni samtangtango dingtang ong∙aniko nikna ka∙donga indiba pilakan apsan ong∙aia. Indioba, Jisuni mikka balwako tom∙tomatani somoio gita Isolni bilara nikchrakpile re∙baon, uan jripjrip ong∙anio, nikchrakgijaba re∙banaba gnang jekai Gethsemane bario Jisuko Isolni bil bilakataha. Maiba nikchrakgipa obosta rang∙san ong∙janaba gnang, indiba uan Isol an∙chingna kam ka∙jaenga inede ong∙ja.

`Johan 14:1-14 ko poraitaibo. Na∙a poraion indake chanchichipatbo je, Jisuara nang∙na mikkangchakchak aganenga. Ia ku∙rachakrangoniko na∙a maia ka∙donganiko aro didianiko man∙na amgen? Apsan somoion, an∙tangko indake sing∙bo, “Ia ku∙rachakanirangko man∙aoniko angni janggi tanganio maiarang champengenga? Maia dingtangatanirangko dakna angni ka∙tongo angara miksongna nanggen?”`