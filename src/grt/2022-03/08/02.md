---
title:  An∙chingni Paani Jaksramdugaani
date:  14/08/2022
---

Isol angna ka∙sabebeode, Ua angna _________________ ko dakgenchim!” Anga aiao inmana je, badita chang ia chanchiani an∙chingni gisikona nabaa. An∙chingni obostarangko an∙ching niata unikode Isolara an∙chingna ka∙sabebeama ine jajrengna a∙bachenga, maina Ua ka∙sabebeode, obostarang dingtanggenchim.

Minggni a∙selrang gnang jean an∙chingko Isolni namaniko jajaatronga. Skanggipa, jensalo an∙chingni gisik aro ka∙tongrango an∙chingni nama ine bebera∙gipana sikbeani dongon, Isolde an∙chingna maiba gipinkosa nangnikskaenga ong∙ode uan ka∙dingstekani ong∙gipa gita niknaba gnang. Gnigipa, an∙ching Isolni namaniko jajanaba donga maina an∙chingni chagronge nikaniara an∙chingni bebera∙ani baksa nangtinggrika. Maiabako name nikode ba nama ine chanchiode ba cha∙toe nikode, indide uan namna nangchongmota. Unikode uko an∙ching man∙jahaon Isolko an∙ching ka∙onanga.

Ianosa bebera∙aniara kam ka∙aniona re∙baa. Isolko aro Uni namaniko bebera∙na jajaatako man∙a gita an∙ching dakmajoako man∙ani tiktak somoion bebera∙aniara kam ka∙aniona re∙baa.

`Rom. 8:28-39 an bilakbegipa podrang ong∙a jean Isolni an∙chingna namaniko talata. Isolni namani bidingo jajaataniko an∙chingni gisikko chel∙chakna dakchakgipako ia podrango na∙a maiko nikna man∙gen?`

Rom. 8:32 o gamchatbegipa kakket ong∙e chanchi-bewalani bida gnang jean an∙chingko an∙chingni obostarangchi supekako man∙aoniko chel∙chakna gita namen dakchakani ong∙a. “An∙chingni obostako ra∙chake An∙tangni Depanteko watate pilakkon on∙na gita Isol jajajaode, Uni kusi ong∙e aro jakgitele an∙chingna dakjanagipa maiba gnangma?” Maikai an∙chingara indake chanchina gita man∙gen je, Isol Jisuko an∙chingna sichakna watatani ja∙mano an∙chingna ka∙saningja aro alaksi daka?

Iani ortode Isolni an∙chingna jaksramani bebean, jekon Kristoni sianion nikna man∙aha, dake nianio ong∙katatgipa jajaanirangna bate an∙chingni chanchianio bilakbee nangena gita nanga.

`Isolni namani bebeara maikai nang∙ni jajaanirangna bate bilakbee nang∙o nangeaniko ong∙atna man∙a? Nang∙ni biapo sina gita Isol Jisuko watataha ingipa bebeni gimin chanchi-bewalna adita somoirangko jakkalbo aro ia bebera∙na amsokpilgijagipa jaksramanian hajal cholrangchi da∙aloba nang∙na ong∙kuenga. Ian nang∙ni bebera∙anina maiko daka?`