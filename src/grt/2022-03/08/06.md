---
title:  Nikna Man∙gijagipa Somoioba Isol Kakketgipa Ong∙kua
date:  18/08/2022
---

An∙chingna mai ong∙engachim, uani gimin darangba simsakgipa dongja ine chanchina namen dongtogijani ong∙a. Indiba an∙chingni gimin Isol ma∙sija ba simsakja ine chanchianian duk ong∙batsranggipa ong∙na man∙a.

Babylono rim∙gittangako man∙gipa Judani manderangna, uamangni obostani gimin Isol bang∙e simsakja gita nikaha. Uamangara rim∙gittangaon ong∙kuengachim, uamangni papni a∙sel Isolni galchipako man∙aha ine chanchikuengachim. Indiba Isaia uamangna ka∙dimeani kattarangko aganaha. Isaia 40 ara namen nambegipa odhai ong∙a jeon uamangni Isolni gimin Isaia manderangna ka∙sariri aganaha: “Mes nirikgipa gita ua an∙tangni jakko cha∙amatgen, an∙tangni jakpongo mes bi∙sarangko ua tomatgen aro an∙tangni ka∙bako uarangko ra∙anggen, bi∙sa gnanggiparangko ua ka∙sne mogen” (Isaia 40:11). Indiba ru∙utbeani ja∙mano, rim∙gittangako man∙giparangara indake chanchiengachim, O Gitel, Na∙ara bano? Na∙a dongkuenga ba simsakuenga ine chinga mamung sakkikoba nikna man∙ja!

`Isaia 40:27-31 ko poraibo. Maidake Isaia Isolko talata? Ia Isolko talataniara maikai uamangni bebera∙anina aganchakani ong∙aha “ ‘Jihovaoni angni re∙aniko donnuaha aro angna kakket bichalara angni Isolko badeangaha’ ” (Isaia 40:27)?`

Dol gipin manderang jemangan uamangni ramara Isoloni donnuako man∙aha ine chanchiahachim, uamangkora Esther-ni ki∙tapo nikna man∙a. Ia ki∙tapo Isolko changsamangba janapa dongja. Indioba, golpo jolgimikan Isolni Uni manderangko nisie galna tarigipa dingtangatna man∙gijagipa niamoniko jokatna kam ka∙aniko mesokani ong∙a. Ia golpoara batanggimin ong∙a obostarangkosan mangmang talataia ong∙ja –uan mikkangchi ong∙gnigipa somoio Isolni manderangko changsatai a∙rik-sanalgniko aro uamangko nisie galna gita niam dakgniko mesoksoaniba ong∙a. (Par. 13:15). Na∙a chanchichipatna man∙genma, indake kenbegnigipa obostarang ong∙genchimode Isolara Uni manderangko watgalaha ine aganna gita baditan altubeani ong∙genchim? Indiba an∙ching kenna gita nangja. Esther-ni golpoo Uni seokgiminrangko jokatgipa apsan Isolan bon∙kamgipa dukni somoio uamangko jokatgen.

`Maikai Isaia rim∙gittangako man∙giparangna Isolko talataha uko an∙ching poraiaha. Isol gimaaha aro uamangko watgalaha ine chanchigipa manderangna na∙ara maikai Isolko talatgenchim? Bebera∙ani mikronrangchi nikna gita aro uamangni samtangtangoniko uamangni mandeni mikronrangchi nikanio pangchakjana gita maikai na∙ara uamangko skigenchim?`