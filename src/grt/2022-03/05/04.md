---
title:  Olakie Janggi Tangani
date:  26/07/2022
---

`Job 1:6–2:10 rangko poraibo. Jobni dukko maia ong∙ataha?`

Iano mingsa aiao inamanani donga. Sa·grerang Isolko nina re·batokaha, aro Satanba uamang baksa re·chapbaaha. Na·a baoni re·baaha ine Isol Satanko sing∙aha, unon Satan Isolna aganchakaha, “ ‘A·ao re·roroaoni, aro uno re·roroaoni’ ” (Job 1:7). Unon Isol Satanko indake singtaiaha: “ ‘Na·a Angni nokkol Jobko gisik nangahama?’ ” (Job 1:8). Sing·ani mangmangde aiao inmanbeani ong·jaha: indiba mingsa aiao inmanbeanide Singgipani giminsa ong·enga. Jobkoba dake nina nanga ine agangipara Satanan ong∙jachimma-- ma Isolsama? Mai manchako dakna nanga pilakkon Isol ma·sie, Ua Satanni agangipa kattana gisiko nangaha. Ia a·gilsako dake nianira baditan bilongbegipa ong·genchim, Job uko on·tisaba ma·sisoani dongja. An·tangni duk chakenganiara Isolni a·sel ong·ja, indiba Satanni a·selsa ong·enga ine Job namedaken rongtalbeen ma·sina man·aha, Jobni mal matarang, dedrang aro uni be·en bimang pilakkon nisichina Isolsa Satanna bilko on·aha. Duk man·e neng·nikanirangko chake dongchina Isolan Jobna cholko on·ahaode, Jobna dukko on·enggipara Isolanma ma Satansama uko ma·siani mai dingtanggrikani donga? Jobko indakgipa duk aro neng∙nikanirangchi dake nichina Isol Satanna bilko on·ahaode, indide maikaisa Uara toromigipa aro rongtalgipa ong·skagnok? Ma ia ong·a obostara dingtangmanchagipa ong·ama ma da·alode Isolara an·chingko maiba dingtang bewalosa dake niskaengama?

`Ia dake nianina Job maidake aganchakahachim, Job 1:20, 21 ko poraibo.`

Ia indakgipa duk aro neng·nikanirangna minggni aganchakanirang donga. An·ching ka·onangbatna man·a, an·ching Isolona re·bapilahaon, an·ching Uko namjabegipa ine bebera·aniko dakna man·a aro janggi grigipa ine chanchina man∙a, ba Uko ketketbate rim∙kingkinge dongkamna man∙a. Jobona dal·bea gimaatanirang sokbahaon, ua Isolko olakkie Uni pilak ka·sae dakanirango ka·dongchake dongkamaha.

Ka·onangbeani somoioba, an·ching ming gittam dake Isolko olakkina man·a. Job 1:20, 21.

Skanggipa, Job an·tangni bilgri ong·aniko ma·sie ua mamungkoba dakpana man·ja ine namedaken ma·siani gimin mamungkoba a·kanganiko dakjaha: “ ‘Anga angni ma·gipani okoni nagande ong·katbaaha, aro nagande anga uchina pilang·gen’ ” (Job 1:21). Gnigipa, Isolan pilakkon simsakenga aro rakkienga ine Job Isolni gimin ma·sia: “ ‘Jihova on·aha, aro Jihova ra·angaha’ ” (Job 1:21). Gittamgipa, Job an·tangni bebera·aniko, Isolni toromi ong·anio ka·donganiko mangrakatako man·aha. “ ‘ Jihovani bimung namchina.’ ” (Job 1:21).

`Dake nianiko man∙engama? Jobni jakkalgipa ja∙kuko ja·rikbo. Uarangara nang·na maikai dakchakna man·gen?`