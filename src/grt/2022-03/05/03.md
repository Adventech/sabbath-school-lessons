---
title:  Ge·etaniko Manigijagipa Israel
date:  25/07/2022
---

Hoseani golpoo an·ching bilakbegipa skiani gnang. Hoseani obostade namen gisik ra·na krabegipa ong·a. Uni jikgipa, Gomer, katange bi∙sarangko sakgipin me∙asa baksa man∙aha. Ua setangna turim rorimanio kakketgipa ong·jahaoba, jiktangko ka·sabee an·tangona rimbapilchina aro una ka·sachina Isol Hoseako ge·etaha. Ian Israel aro Isolni gimin toe agangipa golpo ong·a. Israelranga jat gimikan Isolko watgale, dari dake gipin isolrangko olakkiangtokaha, indiba Isolde uamangna ka·sabee An·tangni ka·saaniko mesokna nangnikaha. Indiba skie on∙na Isolni jakkalgipa cholko nibo!

**Hosea 2:1-12 rangko poraibo. Mai skie on∙ani cholko dake Israelrangko An·tangona rimbapilskana jakkalgen ine Isol aganengachim? Ia chagronge nikgimin obostarangara mai dakgipa ong·enggenchim?**

`Hosea 2:2, 3`

`Hosea 2:5-7`

`Hosea 2:8, 9`

`Hosea 2:10`

Gisik pil∙china Isol an·chingko rimbapilengon minggni nangchongmotgipa a·selrangko ia golpoo janapaniko an·ching nikna man∙a.

Skanggipa, Isol kamko ka·enga ine an∙ching u·ijaenga. Jensalo Israelrang bilongbegipa duk aro neng·nikanirangko chagrongengon, uamangko jokatna Isolni kam ka∙enganiko uamang ma∙sina neng∙naba donga. Jensalo an·chingni ramarango bu·surangchi champenganiko man∙on ba an·ching sinjetaniko man∙on, aro an·ching banona re·enga ukon ma·sijaon (Hos. 2:6)—ian Isolonima? Jensalo an·ching an·chingni nangchongmotgipa nanganirang gimaangahaon, ba kratcha∙aniko man∙ahaon (Hos. 2:9, 10)—ia pilak obostarango an·chingni Pagipara dongpaachimma? Chong∙mot kattade ia je, an∙ching jeko chanchioba, Isolara an·chingna inditan ka·saahani gimin an·chingko gisik pil∙aniona rimbapilna gita kamko ka·enga.

Gnigipa, jensalo Isol kamko ka·engon, an·chingara Uni gimin ma·sisreta. Isol kamko ka·enga ine an·ching ma·sinaba donga, indiba Uni dakenggipa kamko an·ching namnikja. Jensalo an·ching gisik saahaon aro duk man·ahaon, Ua an·chingna chel∙chake naljokaniko aro simsakaniko on·jahani gimin altubeen Isolko namgijagipa ong·a ine an∙ching matnangronga. Indiba Isolde An·tangni songgigrikaniko dakachi an·chingna pangnan ka·sabee gital dakpiltaina jotton ka·enga.

`Hosea 2:14-23 rangko poraibo. Ia podrango Isolko maidake parape·aha? Na·a nang·ni janggi tanganio Isoloni katenga ong·ode Gisik Rongtalgipachi uarangko mesoke on·china Isolo bi·bo. Dosi gnang ine na·a ma·siahaon, duk on·anirangko chagrongna maina sengskaenga? Gitelna chu·gimik da·o on·kanganiko dakna nang·ko maia chamgpengkuenga?`