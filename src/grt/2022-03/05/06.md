---
title:  Bilongbegipa Ding·ani
date:  28/07/2022
---

An·chingni janggi tanganio an·chingko Kristosrak ong·atna bang∙bea dake niani, duk aro neng·nikanirangko Isol an·chingona ra·baa. Ia jagittamo an·ching uarangni gimin poraibaenga. Je ong·oba, mitam manderang Isolni gimin indake chanchia je, Isolara saksa ka·namgijagipa kamko nitimgipasa ong·a. Beben, mitam manderang agana, “An·ching ma·sia je, Isolde an·chingna pangnan maiba namakosa dakronga, indiba ua indakgipa dakmesokaniranga an·chingna simsakaniko aro ka·saanikode parape·ani dongskaja. Bateesa an·chingde Isolko sinjetenga gita nika. Ua an·chingna rakbegipa dake nianirangko miksongchong∙moten ra·baronga, aro an·chingde iani bidingo mamungkoba dakna man·ja.”

Papan gapgipa ia a·gilsako an·ching janggi tangengon, maini a·sel duk aro neng·nikanirang an·chingona sokbaengachim, ukode ontitisan ma·siaigen. Salgiona sokangahaosa an·ching uarangni gimin ning·tubate ma·sie ra·na man·gen, (1 Kor. 4:5, 1 Kor. 13:12), Indiba obostarang namjaha ine ma·sioba, da·ode Isol an·chingna ka·sae simsakenga ine bebera·e ka·dimena aro pangnan katchana, kusi ong·na nanga. Isaia ia jajrengarangnigimin talataniko dakaha.

Isaia 43:1-7 rangko poraibo. Pod 2 o, Isol An·tangni manderangko chi aro wa·alrangko re·pretatgen ine agana. Ian bilongbegipa kenbeaniko Isolni toe aganni ong·a, indiba ian Jordan aro Sagal Gitchakko batsotani gimin agananiba ong·achim, maina ia damgniko batsotanio namen kenbegipa ong·chongmotachim, indiba ia gital dake janggi tanganiona dilangenggipaba ong·a. Indakgipa kenbegipa obostarangoniko Isol An·tangni manderangko naljokatgen ine na·simang ka·dongna aro bebe ra·na nanggen, unon Ua altuabegipa rama gita na·simangko re·dilgen. Indiba Gitrang 23 o aganani gita, Isolni manderangde jensalo duk aro neng·nikanirang re·baon, Isolni manderang ka·bena aro duk man·na nangja maina Isolan uamang baksa donga.

`Isaia 43:1-7 rangko poraibo. Chi aro wa·alchi neng·nikatanirangko man·engon, Isolni uamangna ka·dongatani aro ka·dimeatani kattarangko see donbo. Indakgipa saknaanirangko man·on, na·simangara Isolko maidake chanchia? Maidakgipa ku·rachakanirangko na·simangara an·angtangna a·kange ra·genchim?`

Isolni dake nianirangni gimin an·chingni minggitam skie ra·gimnrangko an·ching kan∙dike seskanirangko dakna man∙gen. Skanggipa, bilongbegipa ding∙pretanirangchi Isolni an·chingko dake nianiara an·chingko siatna ong·ja, indiba an·chingni paprangko nisiatnisa ong·a. Gnigipa, bilongbegipa ding·beaniko Isolni an·chingna on·aniara an·chingko namjabegipa obostao ga·akatna ong·ja, indiba an·chingko rongtalatnasa ong·a, jekon Isol a·bachengo an·chingna on·ahachim. Gittamgipa, indakgipa duk aro neng·nikanirangko on·e Isol an·chingko watgalgija pangnan simsakanirangko on·enga.—An·chingna je dakgipa obostarang ong·genchimoba, Isol an·chingko watgaljawa.

`Isolni kam aro cholonni gimin ia podrango maiko skia? Git. 103:13, 14; Mati. 28:20; 1 Kor. 10:13; 1 Pitor. 1:7. Ia podrango agangipa kattaranga maikai nang·ni janggi tanganirango ong·chongmotaniko mesoka ?`