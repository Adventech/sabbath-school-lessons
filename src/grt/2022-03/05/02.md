---
title:  Abrahamko Dake Niani
date:  24/07/2022
---

A·ba. 22 ko poraibo. Isol Abrahamko mamung talatchenganigri uni depanteko An·tangna boli on·china uko okame rimbaaha. Abraham baditan dukko man·engen na·simang chnachiate nina man·genma? Nang·ni depanteko rongtalgipa Isolan nang·ko boli on·china ge·ete agangenchimode, ian Isolni kosako chu·gimik bobil dakpilani ong·jaengachimma? Abraham ia ge·etaniko ong·aigen ine chanchie ra·chakgenchimoba, man·rikgipa ong·china Isolni una ku·rachakaniara maidake ong·skagenchim? Uo depantean dongjagenchimode, Isolni una pilak ku·rachakanirangan indinsa ong·aignok!

`Maini giminsa Isolara Abrahamko ia boliko on·china aganahachim? Isolara pilakkon ma·sisamsogipa ong·genchimode mai miksonganiosa uko boli on·skachina ge·etaniko on·skahachim?`

Isolni mol·mole bi·aniara somoi gita tiktakan ong·a, ian ong·gakaianisan ong·ja. Beben, ian Abrahamnade uni janggi tang·anio duk ong·batsranggipa somoi aro namen ka·beani ong·chongmotenggenchim, maina “Abrahamni bilsirangchi bojani jrimitingo aro kam aro jagrengarangoni neng·takna uni sikmitingo, neng·nikbatgipa dake nianiko Isol una donsoaha.”—Ellen G. White, Patriarchs and Prophets, p. 164. Ia dake nianiara gisikgrigipa Isolni kam inesa ong·ahachimma? Indakede ong·chongmotja, maina “ua kenbegnigipa dake nianiko andalgipa salrango  chagronganiko chakna una on∙aha jedakode an∙tangni chagronggiminoniko mandeko piokna Isolni dal∙begipa sichakaniko u∙ichakna man∙gen.”—Patriarchs and Prophets, p. 171.

Ian dake nianisan ong·aia—detangko so·ote boli on·china Isol Abrahamko nangnikja. Ian Isolni baskoba indake kam ka∙a ine nangchongmotgipa mesokani ong∙a. An·chingni ka∙gipa kamko matchotatna nangnikgijagipa kamkoba basakobade Isolara an·chingko dakatnaba donga. Ua an·chingko bachinaba re·anganiko nangnike agannaba donga jechin ua an·chingko sokangatsrangnade nangnikjaenggenchim. Isolna maian gamchatgenchim, iani bidingode ong∙ja indiba bimang gital ong∙atna iako dakanio mai skianiko man∙genchim, uasa nangchongmotgipa ong∙a.

Jensalo Jisu Jihudirangna aganengon, Ua Abrahamni gimin gisik ra·atengen, “ ‘Na·simangni pagipa Abraham angni salko nikna ka·srokachim; aro uko nike katchaha.’ ” (Johan 8:56). Ia ge∙etaniranga Satanonisa ine chanchistrete Abraham ia ning∙tuaniko ma·sirikjanaba dongahachim. Abrahamni janggi tangani jol gimikon uni skie ra·aniara Isolni ku·rangko namedake ma·sie ra·ahani giminsa chu·sokgipa ong·aha.

`Isolni ku·rangko na·ara maikai ma·sia? Jensalo Isol nang·na aganengon maikai uan Isolni ku·rang ong∙a ine na·ara ma·sina man·gen? Isol An·tangni nangnikanirangko mai cholrangchi nang·na u·iatanirangko on·rongenga?`