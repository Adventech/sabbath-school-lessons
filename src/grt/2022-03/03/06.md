---
title:  Wa·alchi Dake Niani
date:  14/07/2022
---

Saksa dambe me·asa gnangchim jekon an∙ching Alex ine minggen. Ua dambemitingonin namen neng∙nikataniko on·e dal·bagipa ong·achim: pekgiparangko jakkala, dakgrikanirango bak dongpaa, aro basakobade jailrangosa ong·achim. Indiba, mondolini memborrangni ka·saachakanichi (jeonikon Alex cha∙uahachim), Alex Isolni gimin skie ra·aha aro an·tangni ka·tongko Jisuna on·aha. Uo neng∙nikanirang aro uni janggi tanganio jotton ka·anirang dongkugenchimoba, aro uni gitcham janggi tanganirang dongkugenchimoba, Alex da·alode Jisuo gital mande ong·aha. Ua Isolna ka·saa aro Uni niamrangko manianichi (1 Johan 5:1, 2) an·tangni bebera·aniko parakenga. Janggi tanganio changsa ua an∙tangni gimin indake chanchiaha, anga skiprakgipani kamko ka∙na nanggen ine gisik nangataniko man·a. Pilakni gitan ma∙sina man∙enga je, ua mamung jajaaniko man∙gijaan, Isolni okamanina aganchakenga.

A∙bachengode uni collage re·anganirango namen namaha. Salsao mingsani ja∙mano mingsa dake ong·gijaona re·angaha, aro uni janggi tangani dingtangatako man·na a·bachengaha. Uni tangka paisako man·ani cholrang gimaangna a·bachengaha; uni sepangbatgipa ripengba uko bobil dakna a·bachengaha, uko tol∙e matnange aganna a·bachengaha indiba ia kam una namgijagipa bimungko ong·ate nosto ka·aha. Changgipino, uara be∙en an∙sengroroangjaha; darangba uni saani a∙selko ma∙sijachim, indiba ian uni poraianirangnade nosto ong·ataniko ra·baaha jenan ua kenengachim aro uko skuloniko nokchakjawahachim. Iani gisepo, ua kenbegnigipa drugs baksa dakmajoanichi dakgrikaniko man∙engachim, maina uni wilwila biapo iarangko jakkalna gita altubeen man·gipa ong·achim. Changsade ua iano ga·akahachim. Maini asel iarang ong·engachim, uko Alex ma∙sijaha, maina uko Gitelan ia skulona dilbaahachim ine ua kimkime bebera∙achim. Indake chanchianio Alexara gualaniko dakahama? Indake ong·ode, uni pilak Isol baksa re∙ruraaniara dal·bea gualanisa ong·ahachimma? Uni bebera∙ani mingantinan jajaanirangsa ong∙baengachim.

`Chanchiate nibo je, ia bilongbegipa neng∙nikani somoirango, Alex nang∙ona ku∙pattianiko am·na re∙bagenchimode na·ara maiko agangenchim? Ugita dakgipa sakgipin manderangko dakchakna na∙ara mai chagronganirangko man∙aha? Badia Sastroni podrangko na·ara jakalgenchim? Maikai ia podrangara indakgipa somoirango dakchakaniko on·genchim? Toe Skia 3, Jer. 29:13, Rom. 8:28, 2 Kor. 12:9, Ibri. 13:5.`

`Pilakan ong·nasipile Gitelko ja∙rikgiparang uamangni janggi tangani somoirango Gitelni re∙dilaniko bebera∙gija ong∙na dakmajoaniko man·gen. Ia somoirango nangchongmotaniko daknade Isolni ku∙rachakanirangko rim∙kingkinge, Isolni batanggimin salrango dilaniko chanchiate, bebeo mangrakna aro chakchikaniko man∙na bi∙bo. Gitel mamung saloba an·chingko watgaljawa. An·chingna sing·anide: Maikai an·chingara dakmajoanio ga∙akgija Uo ka·donge chena gita man·gen?`