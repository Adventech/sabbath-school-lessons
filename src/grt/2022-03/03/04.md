---
title:  A·gisio Dal·begipa Dakgrikani
date:  12/07/2022
---

> <p></p>
> Unikoa Jisu Gisik Rongtalgipan gape Jordanoni pil·baaha; aro Ua Gisikchi bakrao sal sotbrina kingking dilako man·e, Diaboloni dakmajoako man·aha.” (Luk 4:1, 2).

`Luk 4:1-13 ko poraibo. Dakmajoaniko chena aro papo ga∙akjana gita mai skie ra·aniko na·a uanoniko skia man·gen?`

Dakmajoanirangara namen rakbeani ong∙a maina uarangara an·ching maiko man·a skengachim, ua bosturangosa pangchake dakenianirang sokbaa, aro uarangara pangnan an·chingni bilgribemiting somoirangosa sokbaronga.

Luk 4 ara Satanni Jisuko dakmajona a·bachenggipa golpo ong·a, aro uara adita rakbegipa obostako an·chingna mesoka. Kosakgilgil niatchengao, Gisik Rongtalgipasa Jisuko dakmajoaona dilangenga ine niknaba donga. Indiba, Isol mamung saloba an·chingko dakmajoja (Jakob 1:13). Batesa, an·chingni nikbaenga gita, Isolara an·chingko nengnikbegipa dake nianirangona dilanga. Luk 4 o mongsonggipa gisik nangataniko on·aha je, Gisik Rongtalgipa an·chingko dake niani somoirangona dilanga jeon an·ching Satanni aiao inmanpilgipa dakmajoanirangko chagronggen. Indakgipa somoirango, jensalo an·ching ia indakgipa rakbegipa dakmajoanirangko chanchion, an·ching ma∙sisretnaba donga aro indake chanchianichi Isolko kakket ong·e ja∙rikjaenga ine chanianiona an∙chingko sokatnaba donga. Indiba ian pangnande chong∙mot ong·ani ong·ja. “Bang∙a changon, dake niani somoirango ong∙on, Isolni Gisik an∙chingko diljaenga ine an∙ching chanchia. Indiba ian Gisikchi dilaniko man∙e Jisuko agisiona Satanchi dakmajoako man∙chinasa rimbaaha. Jensalo Isol an·chingko maiaba dake nianiko man∙china gita rimbaon, Ua an·chingna maiaba nama miksongako matchotskachinasa miksonga. Jisu pangnaba Isolni ku∙mikchetaniko Uni bil on·anigri ba okamanigri dakmajoaniona re·angja, aro jensalo dakmajoanirang Uni kosakona sokbaoba, Ua watgaljaha. Aro uandake an·chingba ong∙na nanga.”—Ellen G. White, The Desire of Ages, pp. 126, 129.

Basakobade, neng∙begipa dake nianirang sokbaon, an·chingara rongtalatako man·ana bate kamako manbata. Ian ma∙sigiparangnade namen kadimeani ong·a. Jensalo an·ching dakmajoanirangchi sikchepchepako man·on, an·ching ka∙dongchakna man·taigen maina Jisu an·ching baksan kimkim ong·e chadengenga. Namgipa koborde ian je, Jisuan an·chingni papko ra·anggipa ong∙a, maina Ua an·chingni chu∙sokgijanirangna sastirangni palo damko gamchakaha, maina Ua aiao inmanbegipa dukrangko chakchike an·ching darangna bateba chakaha, aro an·ching mamung saloba Isolni galatako ba watgalako manjawa. Papi begiparangnamangba ka·dongchakani gnang (1 Tim. 1:15).

`Na·ara maidakgipa dakmajoanirangko da·alo chagrongenga? Adita somoirangko Isolo bi·na gita jakalbo, aro maikai Jisuni dakmesokanggipaoniko na·a an·tangni janggi tanganirango uarangko skie ja∙rikna gita man·genchim, Gitelko nang∙na skichina gita aganbo. Gisik rabo, na·a dakmajoanirangko mamung saloba chenagita manjawa! Iakoba gisik rabo, na·a dake niano ga∙akode, nang·na Jokatgipa gnang.`