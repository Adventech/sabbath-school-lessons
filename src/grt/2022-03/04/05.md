---
title:  “Gisik Seng∙gipa”
date:  20/07/2022
---

Jisuni Gnigipa Re·bapilanina sengsogiparangni cholon bewalrang mai dakgiparang ong·na nangachim, uarangni gimin an·ching mijalo poraibaaha. Jisuni re·bapilani somoio tange dongsoenggipa manderangni nangchongmotgipa cholon bewalrangni gimin an·ching da·alo niatskagen.

`Daniel 12:1-10 rangko poraibo. Iano maiko seaha? Da·alo mai dakgipa a·gilsakni itihasko iano janapenga? Mongsongbate, ua somoio Isolni manderangni cholon bewalrang maidakgiparang ong·tokgenchim? Namgijagipa manderangni cholon bewalranga maikai namgipa manderangoni dingtang ong·skaachim? Parape·a 22:11 ko nibo.`

Gitel Jisuni re·bapilna skang mangmang a·gilsakni itihaso ong·kugijagipa duk aro neng·nikanirang Isolni manderangona sokbagen ine Daniel agansoaha. Ua somoio toromi aro papirangni gisepo dingtanggrikaniko an·chingna talate mesokaniko dakgen ine Daniel 12:3 aro 10 rango janapaniko dakaha. Nibo “Namgijagiparang baditan namjabatanggen” (Dan. 12:10). “Bang·an an·tangtangko rongtalatgen, aro an·tangtangko bokatgen, aro namatgimin ong·gen; indiba denggugiparang denggu dakanggen; aro denggugipa pilakba ma·sijawa, indiba gisik gnangigparang ma·sigen.” (Dan. 12:10). “Aro ua salo, nang·ni manderangni dedrangna chadenggipa, dal·gipa pamog Mikael ong·katgen; aro jatni ong·chengantaltal ua salona kingking indake ong·kujagipa dukni sal ong·gen; aro ua salo ki·tapo segimin nang·ni manderang sakantian jokatako man·gen” (Dan. 12:1). Namgijagiparangde mamungkon ma·sirikjawa, indiba toromirangde “gisik seng∙giparang ong·e” pilakon ma·sitokgen.

Maiko ma·sigen? Math, science, chu·batgipa dolni jera ra·arangni bidingoma? Toe Skianio indake agana je, “Jihovana kenania u·ianini a·bachengani ong·a.” (Toe Skia. 1:7). Beben, iano aganani gita, “Gisik Seng∙giparangde” gisik seng∙a maina uamangde bon∙kamao ong·nasienggipa obostarangni gimin, aro dukni somoirangni giminba namedaken ma∙sisamsogiparang ong·a. Uamang aiao inmanjaha; maina Uni re·bapilani gimin uamang kattarangoniko skie ra·aha. Aro dal∙bate, uamang pilakan iako ma·sia je, ua duk aro nengnikanirangara uamangko rongtalatenggipa aro toromi ong·atenggipa dake niani dukrangsa ong∙a; minggipin, namgijagiparangde namgijaan ong∙roroaignok, aro toromigiparangde toromi ong·roroangaignok. An·chingna mingsa nangchongmotgipa talataniko dakaha je, Isolara mande saksako toromi ong·atna gita dukrangko aro neng∙nikanirangko on·achi dake niaha.

`Bon∙kamgipa salrangni bidingo kosako janapbagipa podrangko an·ching nibaengon, mai dakgipa niamo pangchake an·chingkoara nampilataniko aro rongtalatanirangko dakengachim, jean an∙chingko nambate ma·sie ra·na dakchakanirangko, da·aloba on·engachim?`