---
title:  Jisuni Bon∙kamgipa Kattarang
date:  19/07/2022
---

Sina skang, Jisu Jerusalemo ong∙engachim. Matini Nama Kattao aganani gitade Jisuara sina skang mangmang An·tangni sninggiparang baksa watchanganiko manina skang metra sak 10ni gimin aro mes aro dobokni gimin toe agananirangko dakaha. Jisuni re·bana skang an·ching maidake janggi tangsona nangachim, ia golporang an∙chingna ku·patianirangko janapaha. Uni gimin ua kattaranga da·o an·chingnaba namen melibegipa kattarang ong·chongmota. Jisuni re·bapilna skang uarangan an·chingni wilwilao ong·enggipa chinrang ong·a. Ong·jagenchimode uaranga orto gnanggiparanga ong·jawachim.

Metra sak10ko toe agangipa golpoo (Mati. 25:1-12), bang∙bea talatgiparangan tokode Gisik Rongtalgipa ine talataniko dakronga. Ellen G. Whiteba ukon ong·nikpaa, indiba indine agandapa je, ia toara mandeni cholon bewalrangkoba mesokgipa ong·a ine agana, jekon gipinrang sakgipinoniko uarangko man·na amjawachim.

**Toe agananiko poraibo. Mai daka bewalo ia golponi orto dingtangbaachim, aro na·a ia toko Gisik Rongtalgipa dake changen, ma mandeni cholon bewalsa ine changen? To-ko na·a Gisik Rongtalgipa ine chanode ba Kristoni cholon bewal ine chanode, ia golponi skianiranga nang∙na mai ong·genchim?**

`Gisik Rongtalgipa:`

`Cholon Bewal:`

`Mati 25:31-46 rango mes aro do·bokko toe agangipani gimin poraibo. Mes aro do·bokrangni gisepo maio pangchake dingtanggrikata?`

Mes aro dobokni gisepo uamangni kamrangnikri raja uamangko bak dake ma·eke donaha. Kamchi jokaniko man·gen ine iano Jisu skijaenga, mandeko jokatna Isolni daksamsoanio cholon bewalko simsakbee namdapatanirangko dakaniara, aro uko uamangni janggi tanganirango tengchake mesokna baditan nangchonmgotgipa ong∙achim, an∙ching iano nikna man∙a.

`Cholon bewal ine aganon walni somoio mandeni kam aro bewalrang maidake ong·achim, uan uni cholon ong∙a ine agana. Darangni nikjamitingo na·ara maidakgipa mande ong·a? Nang·ni dingtangatna nangenggipa bewalrangni gimin nang·ni aganchakaniranga nang∙na maiko aganenga?`