---
title:  Bebera·aniko Wa·alchi Dake Nia
date:  18/07/2022
---

Dakgrikanio ong·ania mingsa nanggipa ong∙a; minggipinara, sipairangni nitobee gandingrangko gane dakgrikna tarianiko nina nanggijanian ong∙a. Mingsa dake, ian Kristianrangni dakna nangenggipa kam ong·a. Uano sipairang donga ine an·ching ma·sia, an·ching uamangko janggi tanganirango chagronge ma·sia, indiomangba, an·ching Uo ka·donge bebera·e mikkangchi re·mikkangna nanggen. (Ibri. 11:27).

`Job 23:1-10 rangko poraibo. Jobni neng∙nikaniranga maini a·sel ong·enga? Uara maiko nikjaenga? Iani gisepon, ia indakgipa duk aro nengnikanirangchi dake nianiko man·genchimoba ua bebera·atango kimkime ka·donge mangrake dongjaengachimma?`

Bilongbegipa dake nianirangko man·genchimoba Jobde Gitelo chu·gimik ka·donggipa ong·aha. Ia pilak dukrangchi sinjetaniko man∙ahaomangba Jobde bebera∙atango mangrake kimkime dongaha. Aro mingsa, uko chakchikna man∙atgipaara sona-an ong∙a. Sonani boksis ong·ja; indiba, ua mikkangchiko nisoe Isolo chu·gimik ka·dongsoaniko rimkingkinge dongaha, jedakode ua nambatgipa ong·e ong·katbana man·gen, chong∙motan, ua sona gita chacha ong·katbagen. Uni duk chakaniranga maini a∙sel ong·engachim, Job baditan uarangko ma·sienggenchim, an·chingna talatjaha. Baditan uoni a∙selko donnuoba, dukrangko aro dake nianirango kimkime chadenggipa ong·aha.

Na·ara wa·alna kenama? Obostarangni kri ding·aniko ong·atenggiparangni gimin na·a jajrengsaonirang dongengama? Haida, ian Jobko gita dake niani ong·naba donga, maina Isolni dake nianiara inditan agansokna man·pilgijagipa ding·beani ong∙a. Kam gital aro nokgitalo dongchengani somoio neng·nikbeaniko man·a. Nokgitalo aro kam gitalko ka∙anio namen neng∙nikanirangko man·ronga. Kamko ka·chengani salode kam ka·rimsakrangni ka·saninggija dake jakkalanikoba man·ronga, ba nokdangni manderangoniba apsandaken ong∙ronga. Iaranga saa-ding∙ani ba tangka paisarangko gimaatani ong·engnaba donga. Ian ma·sisokgijani ong·chongmota, maina Isolde nang·ko An·tangni jagring gita ong·atna ske rongtalatna dake nina jotton ka·skaenga.

Sonako gita ong·katbachina iano Jobko dake nianiara, maioba ua an·tangni mikronko miktuatgija tong tong nina nanganiko ong·ataha, aro ian uko uni indakgipa duk aro neng∙nikarangoniko naljokataniona ong∙ataha. Ian uni bilakbegipa sakki on·ani ong∙a, maina iandakgipa bilongbegipa duk aro neng·nikanirangko man·genchimoba, ian uko rongtalatenggipa dake nianisa ong·enga ine ua ma·sichakna man·aha. Aroba, ia duk aro neng·nikanirangko name dake ma·sina man·jagenchimoba, ua indake ma·sia je, ian uko sonako gita ronggrikgipa aro rongtalatgipa ong·atchongmotgen.

`Nang·ni janggi tanganio chagronge nikbagimin gita, dake nianiara maikai nang·ko rongtalatgipa aro rongchingatgipa ongskagen? Duk aro neng·nikarangna agreba mai gipin cholrangchi na·simangara an·tangtangko rongtalatna man·gen?`