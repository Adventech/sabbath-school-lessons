---
title:  Sakgittam Sa∙grerangni Nama Katta
date:   30/05/2024
---

Para. 14:7 o skanggipa sa∙gre gam∙bee indine aganaha, “Isolna ken∙bo, aro Una rasongko on∙bo; maina Uni bichalni konta sokbaaha. Aro salgiko aro a∙ako aro sagalko aro chirangni chimikrangko dakgipako olakkibo.” Salgini mol∙molani an∙chingna ong∙a jean bilakgipa nangrimaniko aro sokbaenggipa bichalko nikate Ong∙atgipako ka∙tongoni olakiani ong∙a.

Gnigipa sa∙gre inaha, “∙Ga∙akaha, ga∙akaha, dal∙gipa Babylon pilak jatrangko an∙tangni til∙ekani ka∙onangani draka bitchiko ringatgipa” (Para. 14:8). Babylon, ga∙akgipa tol∙napgipa torom jean skanggipa sa∙greni kattako ong∙gijagipa olakkiani bewalna jechakgipako mesokgipa ong∙a. Uni gimin Para. 14:9-11 o “matburung aro uni bimangko” olakkigiparangna mikrakataniko on∙aha. Minggni olakkiani rokomrangko iano dakmesokaha−Ong∙atgipako olakkiani ba matburungko olakkiani. A∙gilsako sakantian uamangni bon∙kamgipa baseaniko dakgen, Jisu ba Satanna bamanina dingtangatna amgijagipa baseaniko uamang dakanggen.

`Para. 14:12 ko poraibo. Matburungko olakkina jechakgiparangko ma∙sina gita maidakgipa cholon minggni donga? Minggnian maini gimin nangchongmotgipa ong∙a?`

Isolo bon∙kamgipa chasongni manderang donggen jerangan a∙gilsakni itihaso dal∙begipa champengani aro ken∙begnigipa a∙rik sanalani mikkango Una kakket ong∙e donggen. Kristoni kakketanichi, uamang ka∙sachakan gape janggi, katta manie janggi tanggen. Ong∙atgipako olakkianira matburungko olakkianiko champengani ong∙a aro ian Isolni ge∙etanirangko rakkianichi parakgipa ong∙a. Bon∙kamgipa dakgrikanio Kristo baksa nangrimani ba matburung baksa nangrimaniara olakkianian ong∙a aro ia nama aro namgijani gisepo ia dal∙begipa dakgrikaniara Sabbathan ong∙a.

Jokatgipana on∙kanggipa sninggiparang Jisuosan bebera∙aijaha, indiba uamango Jisu gita bebera∙aniba donggen. Jisuni bebera∙ani namen ning∙tubegipa bebera∙ani ong∙a, namen ka∙dongna man∙gipa, namen on∙kanggipa jean noroko pilak diabol aro a∙gilsako pilak dake nianirang moatna gita man∙jawa. Ia bebera∙ania nikna man∙gijanio ka∙dongani ong∙a, a∙selko on∙na man∙gijanio bebera∙ani, aro u∙ina amgijanio ka∙dongani ong∙a. Ia “Jisuni bebera∙ani” ara an∙tangari an∙chingni bebera∙achi man∙gipa ong∙a. Ia an∙chingko neng∙nikanirango jakkandilgipa ong∙gen. Bon∙kamgipa neng∙nikanirang re∙baon pala aro breanirango watgalaniko, a∙rik-sanalaniko, patoko donaniko aro sianirangko chagronggen, indiba Jisuni bebera∙ani an∙chingko a∙gilsakni bon∙kamgipa somoirango Jisuni re∙bapilaona re∙dilgipa ong∙gen.

`Isol maidake da∙alo nang∙ni bebera∙aniko mikkangchi re∙baenggipana tarisoenga?`