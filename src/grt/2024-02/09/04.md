---
title:  Sabbath aro Niam
date:   28/05/2024
---

`Para. 14:6, 7; Para. 4:11; Aba. 2:1–3; aro Reo. 20:8–11 rangko poraibo. Ong∙atani, Sabbath aro Uni niam baksa maidakgipa nangrimgrikani donga?`

A∙gilsakko ong∙atani, Isolni nikanio an∙chingni gamchataniko agangipa ong∙a. A∙gilsakko ong∙atanio an∙ching saksan ong∙ja – bangbangoni chonbegipa a∙dimu ong∙ja aro man∙rikrikbagipaba ong∙ja. Minggipin kattachi agangenchimode janggini ong∙baani gimin gisik a∙ning bitani (science) gita niatengon, jerangkon kobor on∙timgipa aro mingsinggipa dakbewalrangchi Sastroni gita meligija an∙chingni ong∙baaniko mesoke on∙a.

Jisuni ong∙atahani gimin an∙ching iano ong∙enga. Uni an∙chingko ong∙atani gimin an∙chingni olakkiako man∙na kraasan ong∙aija indiba Ua an∙chingkoba piokaha. Ong∙atani aro Piokani pilak kakketo olakkigiparangni ka∙tong ong∙a. Uni gimin Sabbathara jokatani cholko ma∙sie ra∙anio nangchongmotgipa ong∙a. Sabbath Ong∙atgipani simsakaniko aro Piokgipani ka∙saaniko parakgipa ong∙a.

Ong∙atani antio matchotao, Isol Uni ong∙atgipa a∙gilsakni nitoanio aro mairongpilanio neng∙takaha. An∙chingna dakmesoknaba Ua neng∙takaha. Sabbath antirikit an∙chingko Dakgipako de∙mitelani ong∙a. An∙ching Sabbath salo olakkiengon, dingtangmanchagipa pattianiko gipin salo ong∙gija ia salo Uni donaniko man∙na gita an∙chingni ka∙tongrangko oe on∙ani ong∙a.

Sabbath an∙chingna ka∙sabegipa aro Uni miksonganioni chel∙anggenchimoba an∙chingko watgalgijagipa Ong∙atgipako mesokgipa ong∙a. Sabbath jringjrotna Uo neng∙takaniko mesokgipa chin ong∙a (Ezek. 20:12, 20). Ian neng∙takani chin ong∙a, kamoni ong∙gija; ka∙sachakaoni ong∙a, niamni kamchi ong∙ja; ka∙dongataoni ong∙a, matnangaoni ong∙ja; jokatanina Isolo pangchakaoni ong∙a, aro jokatanina an∙tangtango pangchakachi ong∙ja. Kakketgipa Sabbathni neng∙takani an∙chingko Ong∙atgipani ka∙sachakgipa jakpongrango neng∙takani ong∙a, Jean an∙chingko piokaha, aro Jean an∙chingna re∙bapiltaigen.

Para. 14 ni nama kattara a∙gilsakna Isolni bon∙kamgipa katta ong∙a, Sabbath changantin manderangko Uni ka∙saanio neng∙takna okamani ong∙a. Ian an∙chingko ong∙atgipako gisik ra∙china aro Una rasongko on∙na okamani ong∙a. Sabbathko rakkiani Edenni chu∙soksranggipa ong∙aniko re∙baenggipa salgi gital aro a∙gilsak gital baksa nangrimatani ong∙a. Salsao nitobegipa Eden namatpiltaiako man∙gen ine an∙chingko gisik ra∙atpiltaiani ong∙a.

`Bang∙a Seventh-day Adventistrang niamko rakkigiparang ine matnanganiko man∙a, aro indake matnanganiara an∙chingni Sabbath rakkiani gimin ong∙a. Sabbath Piokani aro bebera∙achi kakket ong∙ani chin ong∙ani gimin chanchibo. Isolni niamko maniani gipin manderangko an∙chingni kamchi an∙ching salgichi re∙na krenggiparang ine chanchiataniko maina dilbaa?`