---
title:  Isolni Songnokni Pangchakani
date:   25/05/2024
---

### Ia Antini Lessonna Poraiani
Para. 14:6–12; Agan. 12:13, 14; Toe Skia. 28:9; Dan. 7:25.

> <p>Mingani Pod</p>
> “Aro ua drakon ua me∙chikko ka∙onangbeaha, aro Isolni ge∙etaniko rakkigipa, aro Jisuni sakki gnanggipa, uni dongpitigipa bitchrirang baksa dakgrikna re∙angaha” (Para. 12:17).

Bimchipe Sastro poraianiko dakanichi Adventistrang salgini torom tambuni Rongtalbatsranggipa Biapo donggipa niamni gamchatani gimin ma∙sina man∙aha. Isolni niamko nie, uamang brigipa ge∙etani, Sabbathni gamchataniko ma∙sina man∙aha. Kakketo ia ge∙etani gipin ge∙etanina bate Isolko an∙chingko Ong∙atgipa ine ma∙siataha, jean pilak olakkianirangna pangchakgipa ong∙a --- aro ia pangchakani a∙gilsakni bon∙kamgipa itihasona nangegipa ong∙a (Para. 14:6-12).

A∙bachengaoni Isolni niamko bilgriate Isolko olakkianiko champenganian Satanni miksongani ong∙a. “Mingsao ja∙gitotode” “pilakni gimin gro nanggipa” ong∙a ine ua ma∙sia (Jakob 2:10); indake Isolni niamko pe∙china ua manderangko ka∙dongataha. Satan Sabbathko mitchia maina ian manderangna Ong∙atgipako gisik ra∙atan baksana Ua maidake olakkiako man∙na nanga, ukoba gisik ra∙atgipa ong∙a. Indiba ia salgini torom tambuni Rongtalbatsranggipa Biapni Isolni niamo donakoba man∙aha. Maina niam papko talatgipa ong∙a, manderang jena kingking Isolna kakketgipa ong∙a, Uni niam dongenggipa ong∙a jean Sabbathna ge∙etanikoba man∙chapgipa ong∙a.

Ia lessonni miksonganiara, torom tambu, Isolni Niam, Sabbath aro matburungni chinchi neng∙nikani baksa nangdimgrikaniko mesokanian ong∙a. Bon∙kamgipa chasongna Sabbathni nangeaniko an∙ching nianggen.