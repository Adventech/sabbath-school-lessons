---
title:  Me∙mang Muni Pianiko Parape∙ani
date:   01/06/2024
---

### Ia Antini Lessonna Poraiani
Mati 10:28; Agan. 9:5; Isa. 8:19, 20; Johan 11:11–14, 21–25; 1 Thess. 4:16, 17; Para. 16:13, 14; Mati 24:23–27; 2 Thess. 2:9–12.

> <p>Mingani Pod</p>
> “Maina Gitel An∙tangan, inchroa, aro pamong sa∙greni ku∙rang, aro Isolni singga gnang, salgioni ong∙onbagen; unon Kristoo sigiparang skang chakatgen. Unikoa an∙ching tanggiparang Dongpitigiparang, bangbango Gitelko grongna aramrango uamang baksa damsan rimdoako mangen aro uandake an∙ching pangnan Gitel baksa ong∙gen.” (1 Thess.4:16, 17).

Batanggimin adita bilsi chikkungrango, sibokgiparangni gimin golpo nakatbaaha jeon sigipa manderang tangchaatako man∙aha aro “simitingo” maiko uamang nikaha aro knaaha, uarangni gimin aganahachim. Hajal indakgipa golporangko see poraianiko dakna man∙aha. A∙gilsak gimikon, Kristian dongramoba, million manderang sakki gnang sigiparang bebe gita sigiminrang ong∙ja ine bebera∙aha. Ia me∙mang muni pianini pangchakgipa bebera∙aniara Satanni gipatbatsranggipa aro chu∙soke tol∙napgipa ong∙a.

Kakketo, me∙mang muni pianini a∙bachenganiara Edeno chipuni Adam aro Hobako tol∙napaoni ong∙baaha, chong∙motan, “sichongmotjawa” (Aba. 3:4) ine aganaoni ong∙aha. Itihas jolgimikon ian dingtang dingtang bimangko ra∙aha indiba siani ja∙mano janggi tangani dongkua ine tol∙napani ning∙o dongaha. Ia mangsongani, chi∙sku ritcha bilsirango dal∙batgipa toromni gita kakketgija ja∙ku de∙anio Fox abisarangoni ja∙dil su∙baaha, ja∙mano ian tol∙napgipasa ine parakatako man∙aha aro uamango sing∙anirangna sigiminrangoniko a∙ganchakaniko man∙a ine uamang aganachim.

A∙gilsakni bon∙kamgipa dakgrikanio, million manderangko Satan me∙mang muni piani kamrangchi tol∙napaniko dakgen. Ia mingsa cholchi ua a∙gilsakko uni sason ka∙ani ning∙aona ra∙bana krengani ong∙gen ine Parape∙ani ki∙tap mesokaha.

Satanni bon∙kamgipa tol∙napaniko mesokna aro uoni naljokna mesokanian ia lessonni miksongani ong∙a jean Kristo baksa nangrimao Sastroni skianirango kimkime ga∙chakani ong∙a. An∙chingni mikronrang aro nachilrang aro ka∙tongrang jekoba agangenchimoba ia skianirang siani gimin skiani ong∙a.