---
title:  'Bon∙kaman Salo Me∙mang Muni Piani: Skanggipa Bak'
date:   05/06/2024
---

`Mati 24:5, 11, 24; 2 Thess. 2:7–9; Para. 13:13, 14; aro Para. 16:13, 14 rangko poraibo. Bon∙kaman salrango manderang maidakgipa tol∙napaniko chagronggen?`

Diabol “chinrang aro aiao inmananirangko” aro Jisuni re∙bana skang mande jatrangko brangatna dal∙gipa tol∙gipa bilrangko jakkalgen. Diabolni gisikrangchi brangatgipa bilni gimin aganengon, Ángel Rodríguez ia parakaniko on∙aha: “Uamangni draatani bilrangko uamangni aganenggipa kattarango man∙ja indiba aiao inmangipa tol∙napani kamrangosa man∙na ama jekon “chinrang ba aiao inmananirang” ine minga. Uamang chinrangko daka, indake mandeni skanio aro basee ra∙na changanio ong∙gija gisikni gita saataniko ra∙baskaa. Kakketde ia chinrangko diabol ong∙ataha aro ian rokom gittam diabolrangni (drakon, matburung aro tol∙a katchinikgipa) ku∙cholsan ong∙e me∙mang munini bewal ong∙a ine mesokaha – Isol uamangni ong∙baani ba ja∙dil ong∙ja. A∙gilsak gimiko dakgrikani matchotnasion diabolni bil pangnaba ong∙kugijagipa gita mande jatni itihasni niramona napbagen. Muni piani, jeni ning∙tue pangchakaniara janggini sigijani gimin Sastroni gita ong∙gija skianioni ong∙a, aro ian a∙gilsak gimik ong∙nasipile rim∙kepako man∙gen.”—“The Closing of the Cosmic Conflict: Role of the Three Angels∙ Messages,” unpublished manuscript, jak 6.

`An∙chingni gisikrango bebera∙aniara maina kenbeani ong∙a? Uarang nama aro namgijanio an∙chingni bebera∙e ma∙sianina maidakgipa daitoko on∙gipa ong∙a? An∙chingni chanchiani ramarango Satan maidake batsotna amgen aro maidake an∙chingni gisikni chanchianiko gisik skaatna man∙gen?`

“Satan a∙gilsakko tol∙napna bon∙kame krengna an∙tangko ru∙uta bilsirangonin tarisoenga….Indake ua me∙mang muni piao bebera∙aniko bilakroroatanio an∙tangni dal∙begipa tol∙napaniko dakna ka∙sne ka∙sne tarisoaha. Ua uni miksonganiko chu∙sokattokna man∙kuja; indiba bon∙kamgipa bangki somoirango uno chu∙sokattokgen…Uni Kattao bebera∙anio Isolni bilchi rakkiako man∙giparangna agre, a∙gilsak gimikni manderangan uni tol∙napaniko bebera∙tokgen. Manderangna naljokaniko on∙gen ine tol∙e ta∙raken tusiangchina signiona ua uamangko mumuatenga; jensalo Isolni ka∙onangbeaniko a∙ao rubrakataha, unosa uamang mikseltogen.”—Ellen G. White, The Great Controversy, jak 561, 562.

An∙chingko chu∙gimik chel∙chakgipade Jisu aro Uni Kattao ong∙a. Million aro billion manderang siani gimin ma∙sigija, siani ja∙mano janggi tangna man∙anio bebera∙achi man∙pakaniko man∙na amaniko nina neng∙beani ong∙ja.

`Da∙aloba maidakgipa ramram tol∙napanirangchi sianiara tu∙sia ine ma∙sigiparang chel∙chakaniko man∙enga?`