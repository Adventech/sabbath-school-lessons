---
title:  'Bon∙kaman Salo Me∙mang Muni Piani: Gnigipa Bak'
date:   06/06/2024
---

Jokataniona an∙chingni ka∙donganiara Kristoo pangkamgipa ong∙a. Uni jakrango nanggipa an∙chirang an∙chingko chatbegipa damchi indin on∙gipa boliko ra∙chakna nikatgipa ong∙aha. Titus 2:13 o Kristoni gnigipa re∙baaniko, “ka∙donggipa pattiani” ine aganaha.

Satanni mangsonganiara ia ka∙donganiko nisiatanian ong∙achim. Ua mairongpilaniko, aiao inmanani aro chinrangko dakgen aro Sastroni kakketaoni aro Kristoo jokataoniko chel∙atna amgipa pilakkon dakgen.

“Ianon rongtalgiparangni, chongmotan Isolni ge∙etaniko aro Jisuko bebera∙ako rakigiparangni chakchika gnang” (Para. 14:12). Bon∙kamgipa dakgrikanio “Isolni ge∙etanirangko” manianiko ba “Jisuo bebera∙ani” donganiko ba minggni dongaoniko manderangko champengna Satan pilakkon dakgen. Uni gimin indake skiarangoni simsakna nanga, chinrang, aiao inmananirang aro mairongpilanirang donganichi dongpitigipa ong∙ani minggni cholonrangoni mingsaoniko an∙chingko chel∙atgipa ong∙gen.

`Mati 24:23–27; 2 Kor. 11:13, 14; aro 2 Thess. 2:9–12 rangko poraibo. Satanni tol∙napgipa bilrangni gimin aro kam ka∙ani bewalrangni gimin iano seanirang maiko aganaha?`

Bon∙kamgipa somoini bako, Satan uni bon∙kamgipa tol∙napanina niamko tarigen: “Korerangni dil∙dil ong∙gni kamko ka∙ani bilko kenbegnigipa bewalo ru∙utgijan salgio paraknasienga. Namgijagipa gisikrang a∙gilsak gimikni rajarangona aro a∙gilsak gimikona re∙ongkatange, uamangko tol∙napna aro Salgini sason ka∙anini kosako Satanni bon∙kamgipa dakgrikanio uko dakchakpachina uamangko ropgen. Ua namgijagipa bilrangchi sason ka∙giparang aro a∙gimikni manderang pilakan tol∙napako man∙tokgen. A∙gilsakko Piokgipasan mang∙mang man∙na nanggipa bimung aro olakkianiko man∙na nanga ine kangdrae, an∙tangtangko Kristo dake tol∙giparang ong∙katgen. Uamang aiao inmangipa an∙sengatani kamrangko ka∙gen aro Sastro baksa meligijagipa kattarangko Salgioni u∙iataniko man∙aha ine tol∙e agangen.

“Tol∙napani dal∙begipa dakmesokanio, an∙tangni cheaniko mesokna Satan an∙tangkon Kristo dake togigen. An∙tangni ka∙dongsoanirang chu∙sokgipa ong∙na gita mondoliara Jokatgipani re∙bapilaninan ru∙uta somoionin sengsoaha. Da∙o Satanara Kristo re∙baaha ine uamangko tol∙napgen. A∙gilsakni dingtang dingtang biaprango Satan an∙tangko ching∙begipa bimang gita mikkang pa∙gen jean Parape∙ani ki∙tapo Isolni Depanteko Johanni talatani baksa apsan ong∙angachim. (Para. 1:13–15).”—Ellen G. White, The Great Controversy, jak 624.

`Kristoni re∙bapilanini kakketaniko aro siani gimin ma∙sianiara tol∙napaniko man∙jana gita maina nangchongmotgipa ong∙a?`