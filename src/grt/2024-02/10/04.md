---
title:  Niam Gitalo Siani
date:   04/06/2024
---

`Johan 11:11–14, 21–25; 2 Tim. 1:10; 1 Kor. 15:51–54; aro 1 Thess. 4:15-17 rangko poraibo. Siani bidingo Niam Gital maidake Niam Gitcham baksa tosusaani bewalo tal∙ataha?`

Niam Gitcham aro Niam Gital minggnian sianiko tusia ine janapaha. Sastroo komibeoba chang sotbonga gittamna “tusia” kattana sianiko jakkalaha. Sastroko segiparang meligrike, siani ja∙mano, rang∙san be∙enko watgipa sigijagipa janggio, ma∙siani dongja ine sakki on∙aha. Niam Gital aro Niam Gitchamo ma∙siataniko on∙anina apalbate on∙dapaniko dakaha: Kristoni re∙baon rasongo chakatpilani ine talata.

Nama Kattarang, Kristoosan jringjrotni janggide donga ine talatbate on∙aha. Norokni pilak diabolni dolrang bebera∙giparangko jringjrotni janggina tik ka∙giminko togie ra∙sekna amja. Gopram an∙tango ga∙akgiparangko rim∙kame dongna man∙jaha. Kristoni chakatpilanian pilak bebera∙giparang salsao Uni re∙bao gopramoniko chakatatako man∙gen ine ka∙dongatani ong∙a.

Iano Paulni kattarangoniko niatbo: “Maina sigiminrang chakatatako man∙jaode, Kristoba chakatatako man∙kuja; aro Kristo chakatatako man∙kujaode, na∙simangni bebera∙a ong∙gramaia; na∙simang na∙simangni paprango dongpiti. Indide Kristoo tusigiparangba gimaaha” (1 Kor. 15:16–18). Ia podrangoniko saoba, sigipani siani ja∙mano, nitobegipa salgio ong∙aha ine maidake aganna man∙gen? Uamang salgio ong∙manahaode Paulni “gimaaha” ine agananiara maiko miksongani ong∙skaa?

Paulni chu∙gimik miksonganiara, Kristoni chakatpilanian an∙chingni chakatpilani pangchakani ong∙a aro chakatpilani gri, “na∙simangni bebera∙a ong∙gramaia; na∙simang na∙simangni paprango dongpiti” ong∙a aro sigipa a∙a ning∙on donge gimaaha.

Ia podrang Jisuni re∙bapilanio an∙chingko ka∙dongataniara Sastroni gipin podrang baksa tik meligipa ong∙a, jensalo an∙ching “bon∙kaman salo parape∙na tarisogimin jokana bebera∙achi Isolni bilo rakigimin na∙simangna salgio rakisogimin, sogija” ong∙gen (1 Pit. 1:4). Indiba sigimin salgion ong∙ahaode, Pitor an∙chingna maina, “salgio rakisogimin” man∙rikani ine agangen? Niam Gitalo bebera∙giparang rongtalen mikkangchi Kristoni re∙baaniko aro sigiminrangni chakatpilaniko nisoaha aro ia ka∙dongani kakketgiparangko janggi tangao dake niaona ka∙dongataniko on∙gipa ong∙aha.

`Chakatpilaniara maina Kristian bebera∙anina bilakgipa ka∙dongani ong∙a? An∙chingo chisol donge chakatpilani dongjaode mai ong∙genchim? Maidakgipa ka∙dongani an∙chingo donggenchim? Chakatpilaniara an∙chingni bebera∙anina maina nangchongmotgipa bak ong∙a?`