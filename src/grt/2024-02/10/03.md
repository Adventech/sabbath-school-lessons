---
title:  Niam Gitchamo Siani
date:   03/06/2024
---

`Git. 6:5, Git. 115:17, 1 Raja. 2:10, 1 Raja. 11:43, aro 1 Raja. 14:20 rangko poraibo. Ia podrang siani bewalni gimin maidake skianiko on∙aha?`

Niam Gitchamo janggini sigijani gimin skiani dongja. Aro siani ja∙mano, bebera∙gipa janggi jringjrotna nitogipa salgiona doanga ineba skijaha ba siani ja∙mano kakketgijagiparang jringjrotna kamako man∙na gita norokonaba re∙anga ineba aganjaha. Sianiara tu∙sianisa ong∙a ine skianiko on∙aha. Pagitchamrang sianiko talatna gita Rajarangni ki∙tapo ia kattarangko jakkalaha, “Uamang uamangni pagiparang baksa neng∙takaha (tusiaha).” Gitrang iako “sien tu∙sia” (Git. 13:3, Git. 90:5). Sianiko Job, tusiaoni mikrakgijagipa ine janapaha (Job 14:12). Gitko segipa indake agandapkuaha, “Angade, kakket dakanion anga nang∙ni mikkangko nikgen; anga mikrakoa nang∙ni bimangko chu∙ongnikgen” (Git. 17:15).

Jensalo Assyriani sipairang amako aro nisiataniko man∙ahaon, sigimin sipairangko uamangni “bonkamgipa tu∙siani” ine aganaha (Git.76:6). Be∙en grigipa gisikrang samtangtango donge tangenggiparang baksa agangrikaniara Sastroni skiani ong∙ja indiba chu∙gimik mite manigiparangoni ong∙a.

Siani gimin kakketko ma∙sigijani Satanni tol∙napanina oprake on∙ani ong∙a. “Bang∙a manderang an∙tangtangni ma∙drang maharirangni ba ripengskarangni bimungo re∙bagipa Satanni gisikrangko chagronggen, jemangan Sastrooni dingtanggipa kenbatgnigipa kattarangko parakgen. Ua bimangrang an∙chingko namen ka∙sachakna skatgen aro an∙tangtangni togianiko bilakatna gita aiao inmanani kamrangkoba ka∙gen. Sigiminrang mamungkoba u∙ija aro indake mikkang pa∙giparanga Satanni gisikrangsa ong∙a ine Sastroo segimin kattarangchi uarangko warachakna gita an∙ching tarie dongna nanga.”—Ellen G. White, The Great Controversy, jak 560.

`Dan. 12:2 aro Job 19:25, 26 rangko poraibo. Maidakgipa bostuko siani bewalna ia podrango on∙dapaha?`

Sianiara chakatpilaona tu∙sie neng∙takani ong∙a. Be∙en grigipa gisik samtangtango dongenggipa tangenggiparang baksa agangrikanirang dongja. Mite manigiparang be∙en grigipa dongram a∙gilsakko bebera∙genchimoba, Israelrang sianiko chakatpilani pringona tusiani inesa ma∙siskaaha.

Sigiminna an∙ching kalimgenchimoba, Kristoo sigiparangni gimin an∙ching indake chanchianiko dakna man∙a: uamang uamangni mikronko mikchipa, Jisuni re∙bapilaona jedake ru∙utoba, changgipino ma∙siade Gnigipa Re∙baaniko ma∙sianian ong∙a. Chakatpilanio uamangni skanggipa chanchianiara Mairongpila! Jisu kakketbee bakbakan re∙baaha!