---
title:  Chanchidapanirang
date:   07/06/2024
---

Lee Strobelni segital ki∙tap, The Case for Heaven, ingipao, mande sion, sigipa mande ma∙siani gnang maiba bimango donga ingipao pangchake ra∙aha. Mingsa dakmesokani: “Sakgipin me∙chik jean ka∙tongko operation ka∙anio sibokachim, aro ua sibokani somoio uni jonggipako grongaha ine aganaha jean uko jagokataha maina uo jonggipaan dongjachim. Ua namatako man∙ani ja∙mano an∙tang pagipana aganaha, unon pagipa, bebe jonggipa dongachim indiba uni atchina skangan siaha ine una tal∙ate on∙aha”—Lee Strobel, The Case for Heaven (Grand Rapids, MI: Zondervan Books, 2021), jak 69. Indioamangba Strobel siani ja∙mano ong∙gnigipako, Sastroo Kristoni re∙bapilani ja∙mansa Kristianrangna bon∙kamgipa on∙pilskaani donggen ine grikbee skiani baksade meliatna neng∙beaha.

An∙chingko indake mikrakataha: “Bang∙a manderang an∙tangtangni ma∙drang maharirangni ba ripengskarangni bimango re∙bagipa Satanni gisikrangko chagronggen, jemangan Sastrooni dingtanggipa kenbatgnigipa kattarangko parakgen. Ua bimangrang an∙chingko namen ka∙sachakna sikatgen aro an∙tangtangni togianiko bilakatna gita aiao inmanani kamrangkoba ka∙gen. Sigiminrang mamungkoba u∙ija aro indake mikkang pa∙giparanga Satanni gisikrangsa ong∙a ine Sastroo segimin kattarangchi uarangko warachakna gita an∙ching tarie dongna nanga.

“A∙gilsako donggipa pilakkon dake nina, a∙gimikona re∙baenggipa dakmajoani somoirang” an∙chingni mikkangonjok. Jemangan Isolni Kattao kimkim bebera∙ja uamangde tol∙napako aro amchepako man∙gen. Manderangni dedrangko an∙tangni sasonni ning∙o donna gita Satan pilak “toromi ong∙gijani tol∙napachi” kam ka∙gen; aro uni chalakki dakaniara batrorogen. Indiba manderang gisiko ske uni dakmajoanirangko ra∙chakosa ua an∙tangni miksonganiko chu∙sokatna man∙aia. Jemangan bebeni kattani gimin u∙ianiko gisiko nange am∙enga aro Isolna bamanichi an∙tangtangni janggirangko rongtalatna jotton ka∙enga, aro iako dakanichi bil ama dipet Satan baksa dakgrikanina tarisoenga, uamangde bebeni Isolo bilakgipa warachakaniko man∙gen. “Angni chakchikani kattako na∙a rakkiahani gimin, angaba nang∙ko rakkiskagen” ine Jokatgipa Para. 3:10 o ku∙rachaka. An∙tango ka∙donggipa saksa janggiko Satanchi amako man∙china watangana bate, an∙tangni manderangko dakchakchina gita Salgioni sa∙gre sakantikon ru∙utgijan watatgenok.”—Ellen G. White, The Great Controversy, jak 560.

**Chanchigrikna Sing∙anirang**:

`Maidakgipa seng∙begipa me∙mang muni piani bilrangko Satan gisikko sason ka∙na jakkalna gita man∙a? Maidakgipa daitoko jinmana (mass media) parakatgiparang ka∙enga?`

`Na∙a maidake nang∙ni bebera∙aniko saksa ripeng baksa sualna gita man∙gen jean ka∙sagipako gimaataha aro ua mande salgio ong∙aha ine bebera∙a? Maidakgipa kattarangko jakkalna kragipa ong∙gen aro maidakgipa kattako jakkalna krajawa?`