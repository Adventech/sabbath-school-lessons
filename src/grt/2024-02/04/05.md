---
title:  Nampilatani Pringprang Aski
date:   24/04/2024
---

`Git 19:7-11; Git 119:140, 162 aro Jer. 15:16 rangko poraibo. Isolni Kattani gimin maia apsan chanchiani bewal Daud aro Jeremia mangora gnangchim jean Nampilatani ja∙pang ong∙ahachim?`

Nampilatgipa sakantian Isolni Kattao “katchaaha.” Uamang Isolni skaniko dakanio “kusi ong∙aha.” Uamang Uni niamna “ka∙saaha.” Nampilatani mingsa gamchatbatsranggipa bebeara Sastroko poraianio kusiniko ra∙baanian ong∙ahachim. Sastroko poraianiara rakbegipa kam ong∙jachim. Uan niamko kingkot manie jokna jotton ka∙e ranta ka∙ani ong∙jachim. Uan rakbegipa dakna nanggnigipa ong∙jachim, indiba kusinisa ong∙achim.

Uamang Sastroko poraiahaon, Gisik Rongtalgipani bilchi uamang dingtangatako man∙ahachim. “Wycliffeni cholonan Rongtalgipa Sastroni skie on∙ani aro bimang dingtang ong∙atna man∙ani bilko sakki on∙ani ong∙a. Uko dingtangatgipara Sastrosa ong∙achim. Parape∙ani miksongani chong∙motko u∙ina jotton ka∙stapaniara uni be∙enni aro gisikni bilna gital ong∙aniko aro bilakaniko on∙aha. Aro uan uni gisikko apalbatataha, u∙ianiko matsramataha aro chanchianiko briataha. Sastroko poraianiara, gipin ki∙taprangko poraiani gita ong∙gija, chanchiani, u∙iani aro miksongani mingprakprakkon chubatatgen. Ian miksonganiko, chakchikaniko aro ka∙donganiko kim∙kim ong∙atna; aroba ian cholonko nambatata aro janggiko rongtalata. Sastroko gisiko nangbee aro rongtalnike poraianiara poraigipani gisikko Isolni gisik baksa chapchap nangrimate, mandeni ning∙tue chanchienba nambate tarisogimin kamna bate, chubatkalgipa niamko gitan, u∙ianio bilakbatgipa aro bimchipatgipa manderangkoba a∙gilsakna on∙genchim.” –Ellen G. White, The Great Controversy, jak 94.

`2 Tim. 2:1-3 ko poraibo. Isolni Kattako sualani bidingo maia ku∙pattianiko Paul Timothyna on∙aha?`

Isolni Kattani bebe aro Kristoo jokatani kusinian Nampilatgiparangni ka∙tongrango inditan gapaha je uamangara uko sualna sikbeahachim. Minggni a∙selrangna mangmangsan John Wycliffe Isolni Kattako Englishona pe∙e uni janggi tanganiko re∙ataha, chong∙motan, tanggipa Kristo uko Uni Kattachi dingtangataha aro Kristona uni ka∙saanian uko uni skie ra∙giminrangko gipinrang baksa sualna didiataha.

Wycliffe-na skangde Sastroara namen bang∙gijasan mangmang Englisho dongaiachim. Rome uko rim∙na skangan ua mamung champenga gri siahaomangba, Popeni manderang uni greng ja∙tongrangko gopramoniko bilpilaha, uarangko jinmani mikkango so∙e galaha aro uni tapprarangko sepango jokenggipa chiringo pake galataha. Indiba jedake ua tapprarangara chiringni chichi pipraatako man∙ahachim, uandaken Isolni Katta, chi janggiba Uni kam ka∙anichi a∙gilsak gimikona sokangaha. Indake Isol uko –“Nampilatani Pringprang Askiko” jakkalaha.