---
title:  Seng∙a Andalaniko Chea
date:   22/04/2024
---

`Juda 1: 3, 4 ko poraibo. Iano mikrakataniara maia aro maikai iara ja∙mangipa Kristian mondolina meligipa ong∙a?`

Judani ki∙tapkoara “Pagipa Isolchi rongtalatgimin aro Jisu Kristoo rakisogimin” (Juda 1:1) kakketgipa Kristianrangna AD 65 bilsina skang seahachim. Ia kakketgipa bebera∙giparangkora “changsanon rongtalgiparangna on∙gimin bebera∙ana dakgrikchakna” mol∙molaha “maina ia sastina skangon donsogimin badiaba manderang sriksrik napeaha; ua toromi ong∙gija dakgiparang an∙chingni Isolni ka∙saaniko gang∙aona dingtangataha” (Juda 1:3, 4). Ia mikrakataniara mondoliona songsarekni dakbewalrangni napaani ja∙mano aro Isolni Kattani palo manderangni chasong chasongni dakbewalrangko maniskaani ja∙mano Bijangchigipa Chasongrango (Middle Ages) janggi tanggipa bebera∙giparangnade namen orto gnanggipa ong∙batahachim. Bang∙a ritcha bilsirangna, Waldense-rang gita dakgipa manderang Sastroni bebena chegiparang ong∙e chadengaha. Kristosan uamangko Isol baksa nangrimatgipa ong∙a aro Sastrosan mangmang uamangni bebera∙ani ja∙pang ine uamang bebera∙achim. “Chasongrikiton Isolna sakki on∙giparangde dongaia, chong∙motan Kristosan Isol aro mandeni gisepo nangrimatgipa ong∙a ine bebera∙giparang Sastroko janggi tanganio ja∙rikgiparang aro chong∙motgipa Sabbathko manigiparang.”–Ellen G. White, The Great Controversy, jak 61.

`Para. 2:10 ko poraibo. Siaona kingking Una kakket ong∙e donggiparangna Isol maiko ku∙rachaka?`

Ua kattarangkoara Smyrnao donggipa mondolina seahachim. Ua songjinmani miterangoni saksade Dionysius ong∙achim, jean kusi ong∙e manie ale cha∙ani aro bi∙sa ba∙atna amgipa mite ong∙achim. Dionysiusni kamalrang siahaon, uamangko gopna ra∙angani somoio mukutko uamangni skoo stikachim. Ia a∙gilsakni mukutko sianio skoo stikaniko Johan namgijagipa bilrangni kosako chegiparangni skorango janggini mukutko stikani baksa toaha. Kristoni a∙sel dukrangko, neng∙nikanirangko, saknaanirangko aro sianiko chakgiparangna janggini mukutkora on∙aha. Janggini mukut bebera∙giparangko neng∙nikani aro ra∙biani somoirango didianiko pangnan on∙a. Duk-saknaani aro a∙rikani somoirango uan Waldense-rangni gisikko didiataha. Salsao uamang Jisuko nikgen aro Umung jringjrotna donggen ine uamang ma∙siachim. Janggini mukut an∙chingna indakeba agana: an∙ching da∙o dukrangko chagrongnaba gnang, indiba an∙chingni mikronrangko an∙ching Jisuo donon janggini mukut an∙chingko sengsoenga.

`Ra∙biani somoirango nang∙ko maia ka∙dongata? Maia nang∙ko kenata? Ua somoirango na∙a maia ku∙rachakanirangko a∙kangna man∙gen?`