---
title:  Chadengna Ka∙dongani
date:   23/04/2024
---

`Wat. 5:28-32; Eph. 6:10-12 aro Para. 3:11 rangko tosusabo. Ia podrango na∙a maia nangchongmotgipako nika?`

Waldense-rangni aro sakanti Nampilatgiparangni dingtangmanchagipa cholon bewalrangoni mingsade uamangni chu∙gimik Isolna kakket ong∙ani, uamangni Sastroni kattarangko maniani aro Popeni bilna ong∙gija, Kristoni chu∙batgipa ong∙e pilakni kosako bilko man∙anina uamangni on∙kanganian ong∙achim. Uamangni gisikrangara Niam Gitalo donggipa bebera∙ani aro ka∙dongani golporang baksa chinapatako man∙ahachim.

Pitor aro gipin watatarang baksa uamangara indine agana man∙ahachim, “Chinga manderangna bate Isolko manina nanga” (Wat. 5:29). Uamang Paulni ku∙pattianiko rim∙kepaha, “Gitelo aro Uni bilni bilakanio bilakbo” (Eph. 6:10). Uamang Jisuni ku∙pattianiko dingchike ra∙aha, “Darangba nang∙ni mukutko ra∙angjana gita, nang∙ni man∙ako ketket rim∙bo” (Para. 3:11). Romeni mondolini dakbewalrangna bame on∙ani pal, ia bebera∙anio ka∙donggipa me∙asa aro me∙chikrangara Isolni Kattani bebena chadengna gita ka∙dongaha.

Sastroko uamangni an∙tangni ku∙siktango man∙chenggipa dolrangoni dolsade Waldenserangan ong∙achim. Saksa Waldense Sastroko segatgipa, Jean Leger-ni segipa Sastroko noksarang baksa uamangni jakchi segatanian uamangni kamko skanggipa u∙iatani ong∙aha. Northern Italy aro Southern France-ni a∙brirango uamangni donggipa biaprango Waldenserang Sastroko sriksrik segataha. Chadamberang bilsi chonaonin bang∙a Sastroni bakrangko mikosto ka∙china gita uamangni ma∙a-paarangchi skiako man∙ahachim. Sastroko segatgipa dolrang Sastroko segatna gita rakbee damsan kam ka∙rimaha. Ia Waldense chadamberangoni bang∙an bading chiwalgiparang dake Sastroni bebeko sriksrik sualenba Europe jolgimikchina songreaha. Mitamranga university-rango napaha aro chol man∙ahaon uamangni apsan porairimgipa chatro-chatrirangna Sastroni podrangko sualaha. Gisik Rongtalgipachi dilako man∙e bebeko am∙gipani ra∙chakna skaniko uamang tik ong∙gipa somoio ma∙siahaon, uamangni basegimin gamchatgipa Sastroni bakrangko on∙atachim. Bang∙an uamangni kakket ong∙ani aro on∙kangani a∙sel janggitangko gimaataha. Waldense-rang Sastroni minganti skianiko rongtale ma∙sijagenchimoba, uamang gipinrangna sualanichi Isolni Kattani bebeko bang∙a ritcha bilsirangna rakkiaha.

“Indiba kakketgiparangni rama sal briaona kingking, bate bate teng∙suroroanggipa seng∙a gita ong∙a” (Toe Skia. 4:18). Solomon ramako tosusaa jechin Isol Uni dedrangko salona dila jean chubatroroe tang∙dogipa ong∙a. Isol a∙gilsak gimikni switch-ko on ka∙e salko rang∙san uni teng∙a gimikko teng∙suatode, uara an∙chingko kana ong∙atgenchim. Bang∙a ritcha bilsirangna a∙gilsakko andalani ganggopani ja∙mano, Isol Uni Kattana on∙kanggipa me∙asa aro me∙chikrangko ong∙katataha jemangan bebeko am∙angkuaha.

`An∙chingara maikai Kristoni teng∙aniko teng∙chake an∙ching an∙tangni songsalo teng∙suna man∙gen? An∙chingara teng∙uengama?`