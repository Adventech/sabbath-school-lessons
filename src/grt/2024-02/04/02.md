---
title:  A∙rikako Man∙a Indiba Chegipa Ong∙a
date:   21/04/2024
---

`Dan. 7:23-25 aro Para. 12:6, 14 rangko poraibo. Maia katchinikani somoirangko ia podrango janapani donga?`

Je somoio Isolni manderang Una kakket ong∙e donga, unon Satan namen ka∙onanga. Unikode bang∙bata changon a∙rikani ong∙ronga. Daniel katchinikgipa uni mikkangchi ong∙gni somoiko talataha jeon bijangchigipa chasongni mondoliara Isolni manderangko “a∙rikgenchim” aro “uamang baksa dakgrikgenchim” (Dan. 7:21, 25). Johan katchinikgipa ia apsan somoini gimin talataha je somoion Isolni mondoliara bakraona katangchina draatako man∙ahachim, jeon uara “bilsi sa, bilsi gni aro adha bilsina alduako” man∙genchim (Para. 12:14). Parape∙a 12:6 o indine agandapkua, “aro ua me∙chik (mondoli) bakraona katangaha; jeo hajalsa ritchagni sotdok salna uko uano alduchina Isolni una tarisogimin biap gnang.” Isolni manderangara bakrao alduako man∙ahachim. Ia bakrogipa aro andalbegipa popeni sason ka∙ani somoio dal∙begipa dakgrikani ong∙on, Isolni Katta uamangko bilakataha aro tange rakkiaha.

Isolni manderang uamangna Isolni “tarisogimin biapko” man∙aha. Janggi tangani dal∙batsranggipa ra∙bianirango, Uni kakketgipa manderangna Isol pangnan biapko tarisoa. Uamangni dal∙batsranggipa neng∙nikani somoirango, Uni manderang Uni ka∙saani aro simsakanio ma∙chakaniko man∙aha (Git. 46 ko nibo).

1260 salrang aro bilsi sa, bilsi gni aro adha bilsi ine Parape∙a 12:6, 14 –o agangiparanga apsan somoikon miksonga (31/2 bilsirang x 360 salrang = 1260 salrang). Sastroni katchinike agananiko bang∙bata changon chinrangchi seaha. Daniel aro Parape∙ani katchinike agananirango, salsara bilsi sa baksa apsan ong∙a. An∙ching ia salsa bilsi sa baksa apsana ingipako Chan. 14:34 aro Ezek. 4:6 –rango nikna man∙a.

Salsara bilsi sa baksa apsan ong∙a ingipara ia pod gni mangmangosan pangchakaigipa ong∙ja, indiba uan apalgipa Sastroni ja∙pang ja∙dilo pangchakgipa ong∙a. Dr. William Shea, jean obostarangko sulsul dake see rakkianio sapgipa aro Niam Gitchamni gimin name ning∙tue skia man∙gipa ong∙a, iani gimin Niam Gitcham jolgimikoniko Sastroni sakkirangko riting 23 see sakkiko on∙a. Sastroko pe∙e talatgiparang iako bang∙a ritcha bilsi jolgimikan jakkalaha.

Visigoth, Vandal aro Ostrogothrangara Rome-ni skianioni dingtange bebera∙gipa jatrang ong∙achim. Jensalo ia jatrangoni bon∙kamgipa jat, Ostrogoth AD 538 bilsio Rome-oniko nisiatako man∙aha 1260 salrang a∙bachengaha. Ia gisikni gita andalgipa chasong AD 1798 bilsiona kingking ong∙aha, jensalo Napoleonni sipai kotokni dilgipa Berthier popeko Rome-oniko nisiataha. Chansokpilgijagipa Kristianrangko ia bakrogipa somoio so∙otaha maina uamang Isolni Kattako maniaha. Sianio mangba uamang cheaha. “Mes Bi∙sani an∙chichi” cheenba uamangara papni matnangaoni aro gitel ong∙aoni Kristoo jakgitel ong∙aha. Chisolo Kristoni Satanni kosako cheanian uamangni cheani ong∙achim. Uamang siahaoba, uamangni sianiara Kristoni re∙bapiljaskalna neng∙take dongsoanisan ong∙aia.

`Maikai chu∙sokgimin Sastroni katchinike agananiara nang∙ni bebera∙aniko bilakdapataha?`