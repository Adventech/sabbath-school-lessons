---
title:  Bebena Chadengani
date:   20/04/2024
---

### Ia Antini Lessonna Poraiani
Dan. 7:23-25; Par. 12:6, 14; Juda 1: 3, 4; Par. 2:10; Wat. 5:28-32; Git 19:7-11; 1 Johan 5:11-13.

> <p>Mingani Pod</p>
> “Aro bakrao Mose maikai chipuko de∙doaha, uandake Mandeni Depanteba de∙doako man∙na nanggen; maikai Uo bebera∙gipa sakanti jringjrotni janggiko man∙gen” (Johan 3:14, 15).

Da∙oni Turkey-ni sagal rikamo donggipa songjinma Izmir-ara changsaode Parape∙a kitapo janapgipa Sastroni songjinma Smyrna ong∙achim. Ia gitchamgipa songjinma jeon 100, 000 mangni gita manderang songdongachim, uan skanggipa aro gnigipa ritcha bilsirango silroroaha. Uan man∙e cha∙gipa songjinma aro Romena namen kakket ong∙gipa songjinma ong∙achim.

Smyrnao songdonggipa pilak manderangan bilsio changsa Rome-ni miterangna chachat so∙china ge∙etaniko man∙achim. Gnigipa ritcha bilsiode Smyrnao Kristian dolrangba bang∙en dongachim ine rongtalen nikna gita man∙a aro bang∙an ua ge∙etaniko dakjawachim. Polycarp, saksa skango mondoliko dilgipa, Rome-ni miterangna chachat so∙anichi uni Gitelko manigija dakna jechakani gimin Smyrnani mande jinma tom∙dakramo wa∙al so∙e so∙otako man∙ahachim. Bon∙chote changsa Kristoko jechakchina aganon, ua budepa indine aganchakaha, “Bilsi sotchet dokna anga Una dangdike on∙aha aro Ua angna mamung namgijako dakjaha. Angara maikai angko jokatgipa angni Rajako namgija ingen?”

Pilak ritcha bilsi jolgimikon me∙a aro me∙chikrang Kristoo uamangni bebera∙aniko watgalana bate so∙otaniko man∙na siktokahachim. Uamangni on∙kanganian an∙chingni ka∙donganiko ding∙chaoataia. Uamangni Kristona on∙kangani golpoan an∙ching an∙tangtangni on∙kanganiko gital ong∙ataia. Ia antio an∙ching Sastroniko adita nigen jean Waldense-rang aro ja∙mano nampilatgiparangni gisikko, jekai Huss aro Jerome, je a∙sel ong∙oba Gitelna kakket ong∙e dongna didiataha; Polycarp-ko so∙otgipa apsan bilchi so∙otna ka∙mikkenatgenchimoba, chong∙motan, Rome, indiba da∙ode Pope-ni somoi ong∙skagnok.