---
title:  Ka∙donganichi Katchaatako Man∙a
date:   25/04/2024
---

`Ibri. 2:14, 15 ko poraibo. Bijangchigipa Chasongrango donggipa bebera∙giparangara maikai dal∙begipa dakgrikani bebe ong∙aniko chagrongaha?`

Kakketgipa Waldenserangko uamangni misilbegipa a∙rik sanalaniko chagrongani somoio maia katchaatahachim? Huss aro Jerome, Tyndale, Latimer aro Bijangchigipa Chasongo toromna so∙ota man∙giparangkoara maia mancha wa∙al aro tonualrangko mikkangchakna ka∙dongataha? Isolni ku∙rachakanirango bebera∙anian ong∙a. Uamang Kristoni ku∙rachakaniko bebera∙aha, “Maina Anga tanga, aro na∙simangba tanggen” (Johan 14:19). Uamang Uni bilko man∙aha jean janggini dal∙batsranggipa neng∙nikanirangna chu∙onggipa ong∙a. Kristo baksa Uni saknaanirango bakko man∙paanioba uamang kusiniko man∙aha. Aro uamangni kakket ong∙aniara a∙gilsakna bilakgipa sakki ong∙ahachim.

Da∙o maia ong∙achim aro uni nalsachi maia ong∙genchim uko uamang niataha. Kristoni chakatpilanichi, sianiara amako man∙gimin bobilsa ine uamang ma∙siaha. Ia ka∙donganian gapgipa me∙asa aro me∙chikrangnade siani rim∙kepaniara be∙atako man∙ahachim. Uamang Isolni Kattao ku∙rachakanirango rim∙kingkingaha aro chegiparang ong∙aha.

`Johan 5:24; Johan 11:25, 26 aro 1 Johan 5:11-13 rangko poraibo. Ia ku∙rachakanirangara nang∙na dingtangmancha maia ka∙donganiko on∙a? Janggi tanganio neng∙nikanirangko man∙anio uaranga an∙chingko maikai dakchaka?`

John Huss-ara pattoko chipako man∙anio, onia ka∙ako man∙anio aro sianio mangba ja∙gitotjawachim. Ua pattoko bang∙a jaarangna namen kusini gri dongaha. Sin∙ani, chijimanian uko sina sipile be∙en ding∙prete saataha. Indake ong∙oba, “Ua Isolni ka∙saanichi rakkiako man∙aha. Saknabeani aro duk ong∙beani antirango, bon∙kamgipa sastiko una parakatna skang, uni janggio Salgini tom∙tomanian gapachim. Ua an∙tangni ripeng saksana indake chitti seasha, ‘Angko so∙otani raiko knalon on∙gnok ine nike, angni jako sildeng pata gnang anga ia pattokoni nang∙na ia chittiko seatenga. . . .Jisu Kristoni dakchakanichi an∙ching jensalo, re∙baenggipa janggi tangani Salgini tom∙tomanio gronggriktaigen, unon Isolara angna baditan ka∙sae dakaha aro pilak dakmajoani aro dake nianirango chegipa ong∙na angko dakchakaha, uko na∙a u∙igen.’–Bonnechose, vol. 2, jak 67. Andalgipa pattok ning∙o chong∙motgipa bebera∙ani chegniko ua niksamsoaha.” –Ellen G. White, The Great Controversy, jak 107, 108.

Watata Paulni mikrakatani da∙oni somoina inditan melie an∙chingna agana. “An∙ching ka∙dongani ku∙rachakaniko il∙engatgija kim∙kim rim∙na hai; maina ku∙rachakgipa bebegipa ong∙a” (Ibri. 10:23). Batanggimin chasongrango Uni manderangko Isolni ku∙rachakanirang tange rakkiaha gitan, an∙chingkoba uarang da∙alo tange rakkia.

`Kristoni a∙sel pilakkon gimaataniara maiko miksonggenchim? Bonkame, na∙ara maiko gimaata? (Mark 8:36 ko nibo). Waldenserangoniko aro nampilatgiparangoniko an∙chingara maia skie ra∙aniko ra∙na man∙gen jean an∙chingko a∙gilsakni bon∙kamgipa dakgrikanio tange rakkina man∙gen?`