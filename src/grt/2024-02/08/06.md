---
title:  Jisu, Bichalo An∙chingna Baltigipa
date:   23/05/2024
---

`Ibri. 10:9–14 rangko poraibo. A∙gilsakni torom tambuo aro salgini torom tambuo Jisuni kam ka∙anio dingtanggrikani gimin ia seanirango maiko parakaha?`

Pilaknan, Kristo chisolsako papna chu∙soksranggipa boli ong∙e siaha. Salgini torom tambuo Uni kamal ong∙e dangdike on∙ani an∙chingko rongtalata. Da∙alo Rongtalbatsranggipa Biapo nape, bichal ka∙anio Ua an∙chingna Baltigipa ong∙e chadengaha (1 Johan 2:1). “Uandake Kristoba bang∙ani paprangko ra∙chakna changsan on∙gimin ong∙enba, ua aro changsa, pap gri, una sengsogiparangna jokatanina mikkang pa∙gen” (Ibri. 9:28). Uni sichakanichi aro dangdike on∙anichi Ua papni groko chotaha. Da∙o Ua “uni parape∙anina pilak ka∙sagiparangna” (2Tim.4:8) re∙bapiltaigen.

`Ibri. 6:19, 20 ko poraibo. Ua an∙chingko maina Uko ja∙rikna okamaha aro an∙ching ja∙rikengon maiko nikaha?`

“Salgini rongtalgipa biapo, Kristoni mandena mol∙molchakaniara, Uni chisolsako sichakani gitan, janggiko jokatna daksoani namen nangchongmotgipa ong∙a. Uni sianichi Ua ua kamko a∙bachengaha, jeko an∙tangni chakatpilani ja∙mano matchotatna ine ua salgichi gakatangaha. An∙ching bebera∙achi ba∙ra dongpenggipani ning∙ona napangna nanga jeona ua re∙chenggipa ong∙e an∙chingni a∙sel napangaha.∙(Ibri.6:20). Uano skobikrokoni seng∙ani teng∙suchaka. Uano piokanini ning∙tuaniona grikbata seng∙aniko an∙ching man∙na ama. Mandeko jokatanikoa chatbea damko game Salgio chu∙sokataha; uano boli on∙ania Isolni niamko pe∙anina bang∙bea dabiani baksa apsan ong∙a. Jisu Pagipani singhasonona do∙gako oaha aro uni nangrimatanichi, pilak uona re∙bagiparangni nama skanirangko, bebera∙anichi Pagipani mikkangona ra∙baa.”—Ellen G. White, The Great Controversy, jak 489.

Jokatna tarisamsoani a∙gilsakko Satanni rim∙kepaoniko jokatna aro dal∙begipa dakgrikaoniko namatna chu∙gimik tarigipa ong∙a. Jisuni janggi tangani Isolni a∙gilsako nangenggiparangna ka∙saaniko aro a∙gilsakko nirokenganiko parape∙gipa ong∙a. Uni siani papni donnuaniko parape∙aha aro pilak mande jatna jokataniko on∙aha. Uni salgini torom tambuo an∙chingna kam ka∙ani nampilataniko sakantina on∙anio bebera∙achi uarangko ra∙chakna sengenggiparangna namgniko on∙aha.

`Jisuni chisolo siani salgini torom tambuo an∙chingna kam ka∙ani baksa maidake meligipa ong∙a aro jokataniko daksamsoanio bichal ka∙ani maina nangchongmotgipa ong∙a?`