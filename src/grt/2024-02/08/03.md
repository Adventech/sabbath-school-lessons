---
title:  Rongtalbatsranggipa Biapo
date:   20/05/2024
---

`Levi. 16:21, 29–34; Levi. 23:26–32; aro Ibri. 9:23–28 rangko poraibo. Israelrangna maini gimin Nangrimatani Sal nangchongmotgipa ong∙a?`

Kamalrang bilsio salantian dangdike on∙ani kamko ka∙a indiba Nangrimatani Salo jekon Ibri kattao Yom Kippur ine agana, ua salo pilak Israelrangni mikronrang torom tambuchipak ong∙rongachim. Levi 16 aro 23 o Nangrimatani Salni gimin rongtale u∙iataniko on∙aha. Ka∙rongenggipa kamrang dondipatako man∙aha. Pilakan okkumu chakaha. Kamal dal∙gipa Isolni dongaona napangengon manderang an∙tangtangni ka∙tongrangko porika ka∙e niaha. Uamang bamao ka∙tong gimikchi ku∙rachakaha.

Je mandeba Nangrimataniko dakani Salo “duk man∙ja” uamang basegimin manderangni giseponi “densotako” man∙e dingtangatako man∙gen (Levi. 23:27, 29). Nangrimatani Salo chu∙gimik rongtalataniko dakna kamal dal∙gipa Gitelna tikgipa do∙bokni an∙chiko ra∙e torom tambuona napaha aro pap kema watramo satkikie sonani ganchini grongrango aro pitolni ganchio nongaha. “Nangrimataniko dakmano” kamal dal∙gipa uni jakrangko tanggipa do∙boko dondapaha aro Israelrangni paprangko ku∙rachakaha. Uni ja∙man bakraona rimangako man∙e dongram tamburangoni jringjrotna dingtangatako man∙aha (Levi. 16:20-22).

Salanti dangdike on∙anirangchi an∙chiko torom nokona ra∙baataha, jean papko serikaniko mesoka (Jer. 17:1) aro bon∙kamgipa gimaatanina Isol daitoko ra∙engachim. Da∙o, Nangrimatani Salo, torom tambuoniko a∙palchi ra∙ange Azazel-na ga∙akgipa do∙bokni skoo donataha jean Satanko dakmesokgipa ong∙e papchi man∙dikatanina bon∙kamgipa daitoko parape∙ani ong∙aha.

Ia do∙bok chel∙bee bakraona rimangako man∙aha, indake Nangrimatani Salni bon∙kamao rongtalgipa torom tambu aro rongtalgipa manderangko Isol man∙gen. Salgini torom tambuo Kristo an∙chingna dangdike on∙enga, skanggipa, Rongtalgipa Biapo aro da∙alo Rongtalsranggipa Biapo bilsi 1844-oni 2,300 salrang bon∙ao dangdike on∙enga.

Ia dal∙gipa bi∙chal ka∙aoni an∙chingni palo Donsogimin Jisuchi an∙ching naljokatako man∙gen. Ellen G. Whiteni agana gita “An∙ching Uni kakketanichi ra∙chakaniko man∙a, jeon an∙chingni man∙rikani dongjachim.”— The Desire of Ages, jak 25. Ia kakketaniko an∙chingna on∙anichi an∙ching an∙chingni janggirangna dukko ra∙baa jean paponi an∙pilangenggipa ong∙a. Iani miksongani, an∙ching namgijako chu∙gimik ra∙chakgipa ong∙kuja ba an∙ching pa∙sikaniko dakkuja aro paprango dongkame katchaaniko dakkuja indiba ka∙saanio dal∙roroe rongtalgipa janggi tanganiko dakgiparang ong∙a.

`Da∙alo an∙chingni janggi tangao Nangrimatani Salara baditan nangchongmotgipa ong∙a? An∙chingni janggi tanganio iara maidake dingtangatgipa ong∙na nanga?`