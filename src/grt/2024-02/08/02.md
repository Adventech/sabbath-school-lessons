---
title:  Salgini Torom Tambu
date:   19/05/2024
---

`Reo. 25:8, 9, 40 aro Ibri. 8:1–6 rangko poraibo. Ia podrango ge∙gni torom tambuni gimin maiko mesokaha?`

Skangni Adventist bebera∙giparang, 1844 ni ja∙mano adita jarangna Sastrooniko sandie poraiaha, uamang Sastroo torom tambu ge∙gniko janapani gnang ine ma∙siaha – ge∙sako Mose rikaha aro dal∙batgipa ong∙chenggipara salgio gnang. Sastroo “torom tambu” ingipa kattara skanggipao, salgini gita Moseni rikgipako miksonga; aro gnigipao salgini “kakketgipa torom tambu” ko miksonga jekon a∙gilsakna mesokani ong∙a. Kristoni siahaon, mesoksogipa dakjagringani kam gamchatjaha. Salgini “Kakketgipa torom tambu” gitalgipa songgigrikani torom tambu ong∙a. Jedake Dan. 8:14 ni katchinikani ia chasongo chu∙sokea aro je torom tambukon miksongachim uan gitalgipa songgigrikani totom tambu ong∙na man∙na.

“Hajalgni ritchagittam salrang, 1844 bilsio bon∙ahaon, ru∙utbea bilsirangnan a∙gilsako rongtalgipa biap dongjaha. Indake “Hajalgni ritchagittam attamrang pringrangona kingking; unon rongtalgipa biap namatako man∙pilgen,” ingipa kattara, Salgini rongtalgipa biapkosa miksongachim.”—Ellen G. White, The Great Controversy, jak 417.

Bakrani torom tambu salgini torom tambu gita rikgipa ong∙a. Torom tambuo kam ka∙anirang jokatanina Isolni miksongani kamko mesoksogipa ong∙a. Minganti boli on∙ani Jisuni Skobikrokni chisolo boli on∙aniko mesoksogipa ong∙a (Johan 1:29). Kristoni boli on∙anichi an∙ching papni matnangaoni jakgitelaniko man∙a. Ke∙ma ka∙ani an∙chingni ong∙a. An∙chingni dosi ong∙ani Jisuko an∙chingni palo boli on∙aniko ra∙chakon aro an∙chingni paprangko ku∙rachakon gimaatako man∙a (1 Johan 1:9). Jisu an∙chingna sichakgipa Mes Bi∙sasan ong∙aijaha indiba Ua an∙chingna tanggipa Kamalba ong∙a.

Ibri. 7:25 indine agana, “Uni giminba uchiko Isolona sepangbagiparangko jokatsrangna ama, maina ua uamangni a∙sel mol∙molchakna jringjring tanga.”

Ua papchi dosi ong∙aniko ra∙gala aro papni biloniko an∙chingko jokata (Rom. 8:1–4; 2 Kor. 5:21). Salgini torom tambuo Jisuni kam ka∙aniara an∙chingna ong∙a. An∙chingni palo Uni kam ka∙ani, papchi an∙chingni janggi tanganio rim∙kepaniko be∙atako man∙a. An∙ching nokkol ong∙aoni ba an∙ching papni cholonrango nokkol ong∙atchaako man∙jaha. Kristoo an∙ching jakgitelatako man∙na: matnangaoni aro papchi sason ka∙aoni jakgitelatako man∙a. An∙ching Kristoko bebera∙achi rim∙engon, an∙ching jokataniona ka∙dongatako man∙a.

`Jisuni salgio nang∙ni palo kam ka∙aniara nang∙na maidakgipa miksonganiko on∙na, miksonganide Ua nang∙na uano kam ka∙engama? Nang∙ni palo na∙a maina baltigipako nanga? Ia kattani kakketaniara maini gimin namgipa kobor ong∙a?`