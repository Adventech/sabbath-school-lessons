---
title:  Rongtalbatsranggipa Biapni Nama Katta
date:   22/05/2024
---

`Ibri. 4:14–16 aro Ibri. 10:19–22 rangko poraibo. Maidakgipa ka∙dongataniko aro Isolni okamaniko ia podrang an∙ching sakprkana on∙aha?`

Paul Ibrirangko “kimkim rim∙na,” “ka∙donge Uona re∙bana,” “pangnaba watgaljachina,” aro nang∙ni bebera∙anina Jisu, an∙chingni Dal∙gipa Kamalchiko niatchina didiaha. Jisuo, an∙chingni pilak nanganirang donga. Bebera∙achi an∙ching salgini torom tambuo “gital janggi tangani ramako” Jisuni oe on∙anichi napna man∙naba donga.

Ku∙turioniko niengon an∙ching pitolni ganchini grongrango an∙chiko nikna man∙aha. Rongtalgipa biapo an∙ching cha∙chat so∙chakani sonani grongrango an∙chiko nika. Pap kemawatram mikkango satkikigipa an∙chiko an∙ching nika.

Jisuni an∙chi ja∙kuantina ramako tarigipa ong∙a. Ian an∙chingna ka∙donganiko on∙a, jedakode an∙ching Jisuni pap kema ka∙anichisan aro an∙chingni paprangko kimitanichisan Isol baksa nangrimpiltaina gita man∙gen. Isolni ka∙sachakani bon∙changgijagipa ong∙a, uandaken Uni kakket bichal ka∙aniba ong∙a. Kakket bichal ka∙ani, Jisuni an∙chingni niam pe∙anina sichakaniko ra∙chakna man∙ja jena kingking Jisu an∙chingni paprangko wataha ine ka∙dongataniko on∙ja aro uarangko kimitkuja.

`Para. 11:19 ko poraibo. Ia dal∙begipa dakgrikanini katta bichongo pangchake ia nikaniara maina nangchongmotgipa ong∙a? Niam aro nama katta dingtanggrikgipa ong∙ja ine iara maidake mesokgipa ong∙a?`

Iano ching∙chippilgipa ching∙ani aro rasongan gapchipgipa Isolni dongpaanian a∙gilsakni singhason dringni pangchakanio Songgigrikani Sunduko an∙ching Isolni niamko nika. Rongtalbatsranggipa Biapo, Isolni kakket bichal ka∙ani aro ka∙sachakani parape∙ako man∙aha. A∙gilsakni darang bilba Isolni niamko dingtangatna man∙ja maina bang∙a pangchakanirangoni mingsa, ian salgini Songgigrikaniko donram Niam Sunduko donnako man∙aha. Ibri. 8:10 o agana: “Maina ua salrangni ja∙mano, Israelni ma∙chong baksa angni niam dongsranggni ia ine Gitel agana, anga an∙tang niamrangko uamangni gisiko dongen, aro uarangni ka∙tongo uarangko segen, aro anga uamangni Isol ong∙gen, aro uamang angni manderang ong∙gen.” Bebera∙a gnang salgini torom tambuo napako man∙e, an∙ching an∙chingni batanggimin paprangna kema ka∙ako man∙e Kristochi jean an∙chingna siaha aro niamko an∙chingni ka∙tongo seaha, uchi katta manie bil gnange janggi tanganiko man∙aha. Jisu an∙chingko “jokatsrangna ama” (Ibri. 7:25). Jisu an∙chingko chu∙gimik chu∙sokbee papna gamna nangaoniko aro uni biloniko jokataha.

`Jisuni mol∙molchake kam ka∙aniara maina dal∙bea nama katta ong∙aha? Niamni mikkango kakketgipa ong∙na nanga gita chadengon maidakgipa ka∙donganiko nama katta gri an∙ching man∙na amgen?`