---
title:  Gam∙bea Inwatani
date:   20/06/2024
---

`Para. 18:1–4, Habakkuk 2:14, aro Mati 24:14 rangko poraibo. Ia a∙gilsako Isolni kamara maikai bon∙gen ine ia podrangara agana?`

Babylonni ga∙akaniko aganprakgipa sa∙greo dal∙bea bil gnang. Parape∙a 14 o janapgipa sa∙grerang gita, ia sa∙greara katta ra∙timgipa mandeko miksonga. Ia sa∙gre Isolni rasongko inditan chu∙gimik bewalo parakaha je, uara a∙gimikko jasengatachim. Bil gnanganiko Greek kattao exousia ine ong∙a. Ian Kristoni norokni bilrangni kosako cheaniko miksongronga. Jisu ia kattako Matini sea nama kattao An∙tangni sninggiparangko aganprakaniko dakna watatao jakkalaha. Mati 10:1 o Jisuara An∙tangni sninggiparangna norokni bilrangni kosako bilko on∙aha. Ua Isolni bil baksa nama aro namgijani gisepo donggipa dakgrikaniko chena uamangko watataha. Mati 28 o, Ua changsatai uamangko indine agane watataha, “Salgio aro a∙gilsako darang bilkon Angna on∙aha. Uni gimin na∙simang re∙ange pilak jatrangko sninggipa dakbo . . . ” (Mati 28:18, 19).

Gisik Rongtalgipani bilchi gapatako man∙e, Uni janggi tangao aro siao andalani bilrang aro norokni bilrangko chebagipa tanggipa Kristoni bilchi re∙ongkatange, Niam Gitalni mondoli a∙gilsakko Isolni rasongchi teng∙suataha. Ua kan∙dikbegipa bilsirangni gisepon, sninggiparang ua somoio uamangni u∙igipa a∙gilsakona nama kattako aganprakaha. (Kol. 1:23).

Chon∙kamani somoio, agansokna amgijagipa bewalo Gisik Rongtalgipako rudapgen, aro ta∙rakpreten nama katta a∙gilsakni pilak ki∙tikrangona gipanggen. Salsani gisepon hajalni hajalrang gisik pil∙e an∙pilbagen aro Isolni ka∙sachakani, aro bebeni nama katta a∙gilsak gimikko gisik nangatgen. Indakgipa bewalo, a∙gilsak mikrakatako man∙gen aro nama katta aro ka∙dongani katta a∙gimikchinan gipanggen.

“Nama kattako aganprakani dal∙gipa kamko ka∙chakatchengana bate bon∙angachibarao Isolni bilko bilakbee parakgijade bon∙atani ong∙ja. Nama kattako aganprakchengani somoio skanggipa mikkani ga∙akdapani bidingo katchinike agansoanirang aganprakaniko bon∙atanioba chu∙soktaigen. . . .

“Isolni nokkolrang, rongtalgipa teng∙aniko man∙e uamangni ching∙begipa mikkangrang baksa, salgioni man∙gipa nama kattako aganprakna biap damsaoni damgipinona skeltokgen. A∙gilsak gimikchin hajalni hajal ku∙rangrangchi mikrakataniko on∙gen. Aiao inmanani kamrangko ka∙gen, sagiparang an∙sengatako man∙gen, aro aiao inmanani chinrang bebera∙giparangko ja∙rikgen.”—Ellen G. White, The Great Controversy, jak 611, 612.

`Gisik Rongtalgipako, ja∙mangipa mikkako rudapani aro gam∙bea inwataniko inwatna maia ra∙rikenga? An∙chingni kam jegitaba chonbegipa kam ong∙ja maina, Gisik Rongtalgipani ga∙akdapaniko man∙na aro Uko ra∙chakna an∙chingara maiko dakna nanggen?`