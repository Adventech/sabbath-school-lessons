---
title:  A∙gilsakni Bon∙kamgipa Obostarang
date:   15/06/2024
---

### Ia Antini Lessonna Poraiani
Johan 8:32; Ezek. 20:12, 20; Para. 7:1, 2; Para. 14:1; Joel 2:21–24; Hosea 6:3; Jakob 5:7, 8; Para. 18:1–4.

> <p>Mingani Pod</p>
> “Bebeko brebo aro uko palnabe; gisik gnangani, aro skiani, aro ma∙sianiko brebo.” (Toe Skia. 23:23).

Nang∙ni chadambe ong∙gipa demechik chuttini somoio college-oni nokchina gariko salbaenga ine chanchichipatbo. Uni sokbaaniko nichaksoengon, na∙a mikka simbaenganiko nikatahaon, na∙a jajrengna a∙bachengaha. Mikka simbaengani aramrangko nikna gita man∙aha. Balwa ta∙rake balengaha. Unikode mikka wabana a∙bachengaha. Bolrang pangpikako man∙aha. Ru∙utgijan nokchina dakbagipa soroko re∙na gita man∙jaha. Unikode gipin rama gita re∙namangba man∙jaenga ine noksulni agananirangko na∙a knaaha. Pangpikgimin bolrangko gele garirang ka∙sne re∙banade man∙a. U∙iataniko on∙atna neng∙beani ong∙ahaoba, nokchina maikai re∙bana nanggenchim, uarangni bidingo jenten, nang∙ni demechikna na∙a u∙iataniko on∙atna man∙aha.

Pilaknaba bate, an∙chingko nokchina dilbana Jisuara an∙chingko janggini mikka balminduri gita re∙pakaniko nangnika. Ellen G. White indine seaha, “Mikka balminduri ka∙namgijagipa bewalo sokbaenga. Uko chagrongna an∙chingara tarigimin ong∙ahama?”— Testimonies for the Church, vol, 8, jak 315. Kristoni janggi tangani, siani, chakatpilani, aro salgini torom tambuo dangdike on∙arangni miksonganide an∙chingko nokchina sokatanian ong∙a. Daniel aro Parape∙a ki∙tapni katchinikani kattarangara mongsongbate bon∙kamgipa somoio janggi tanggipa manderangna Isolni ge∙etanirang ong∙a, jean janggini mikka balmindurirango an∙chingko dakchakgen jedakode salsao an∙ching ka∙sabegipa Jokatgipani ka∙sae gipakaniko man∙na amgen.

Ia antini lessonni miksonganide, bon∙kamani somoini bidingo katchinikani kattarangara maiko aganachim, uarangko u∙ina aro a∙gilsakni bon∙kamgipa dakgrikaniko Kristoni bilchi gital dake man∙e chena aro an∙chingko nokchina rimbadilanian ong∙a.