---
title:  Skanggipa aro Ja∙mangipa Mikka
date:   19/06/2024
---

`Joel 2:21–24 aro Wat. 2:1–4, 41–47 rangko poraibo. Skanggipa ritcha bilsirango maidakgipa agansoani chu∙sokaha? Mai ong∙a obosta ong∙aha?`

Pentecostni somoio Gisik Rongtalgipani ga∙akdapanichi bilakbee Kristian mondoli ge∙songako man∙aha. Salsani gisepo sak hajal gittam manderang gisik pil∙aha. Watatarangni ki∙tapo Isolni dingtangatna amgipa ka∙sachakanichi aiao inmangipa kamrang mingsani ja∙mano mingsa dake ong∙baaniko serikaha: “Indiba kattako knatimgiparangoni bang∙en bebera∙aha, unon mande gimik sak hajal bongamang ong∙aha” (Wat. 4:4). Sak 120 bebera∙giparangsan Isolo bi∙na tom∙dakahachim, indiba uamangni bi∙aniara gisik ra∙na kragipa dingtangataniko ong∙ataha. Ta∙raken mondolio hajalni hajal bebera∙giparang chapatako man∙aha. “Aro kamalrangoni bang∙en bebera∙aniko maniaha” (Wat. 6:7). Jensalo sninggiparang Jerusalemo bilongbee a∙rik sanalaniko man∙on, uamang “re∙roroe nama kattako aganaha” (Wat. 8:4). Mondolirangko Judea, Samaria, aro Galilee-o songaha (Wat. 9:31). Gisik pil∙ani ja∙mano, watata Paul Kristoni gimin Mediterranean jolgimiko aganprakaha. Thessalonikao, mitam Jihudirang nama kattako jegale ia aiao inmangipa kattarangko aganaha: “Iamang a∙gilsakko bilding bildangatgiparang ianonaba sokbaaha” (Wat. 17:6). Gisik Rongtalgipani bilchi, sninggiparang ua somoini a∙gilsak gimikona namen kan∙dikgipa somoini gisepon gipatna man∙aha. Skanggipa mikkani gimin Joelni katchinike agansogipa Pentecostni somoio chu∙sokaha, indiba ja∙mangipa mikka bil gnangbate bon∙kamgipa raani somoina a∙gilsakko tarisona ga∙akdapgen.

`Zek. 4:6; Zek. 10:1; Hosea 6:3; aro Jakob 5:7, 8 rangko poraibo. Ia podrango janapa gitade, a∙gilsako Isolni kamara maikai matchotgen?`

“Skanggipa” aro “ja∙mangipa” mikka ingipa kattarangko Israelni mi raani obostaoniko ra∙aha. Skanggipa mikka bilsini mitekario bitchriko bimik naatna waa. Ja∙mangipa mikkara miko minatna gita ritimkario waskaa. . . . . Ian nama kattako aganprakna Gisik Rongtalgipani kamko talata. “Jedake nama kattako aganprakani a∙bachengani somoio ‘skanggipa mikka’ ko gamchatgipa bitchriko bimik naatna on∙aha gita, uandake ‘ja∙mangipa mikka’ ko raani somoina tarisona bon∙kamani somoio watagen. Nama kattako aganprakani dal∙gipa kamko ka∙chakatchengana bate bon∙angachibarao Isolni bilko bilakbee parakgijade bon∙atani ong∙ja. Nama kattako aganprakchengani somoio skanggipa mikkani ga∙akdapani bidingo katchinike agansoanirang aganprakaniko bon∙atanioba chu∙soktaigen.”—Ellen G. White, The Great Controversy, jak 611, 612.