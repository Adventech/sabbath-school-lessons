---
title:  Chanchidapanirang
date:   21/06/2024
---

Ong∙chenggipa Adventistrang 1851 bilsi jolrangonin, Para. 13:11–17 o janapgipa gnigipa matburungko United States of America-ko miksonga ine agana. Indiba ua somoio skanggipa matburungko olakkina United States a∙gilsak gimikko draata ine ra∙chaknade neng∙beani ong∙enggenchim (Para. 13:12). United States Navy-o 1880 bilsini jolrangomangba jahas bol 48 san dongkuaiachim.

Indiba Cold War ingipa dakgrikani matchotaonin, darang bilba United States military-ni bilakako sokdojaha. Aro America-ni manderang nambegipa jakgitelaniko cha∙tote nikahaoba, somoirang namjabatrorobaon, ua jakgitelanirangko ga∙dapdapaniko ba onia ka∙ako nikna rakbeani ong∙jaha. Bang∙an indine bebera∙a je, da∙omangba iarangko an∙ching nikkuenga.

“Tol∙gipa sabbathko manina jechakgipa pilaknan sorkarini sasti sokbagen, aro bon∙chotao indine parakatgen je, uamang sinan kraaha. Iani gisepon, Isolni niam jean Ong∙atgipani neng∙takani salkoba man∙chapachim, uko manina nanganiko nangnika aro ua niamrangni kosako re∙badegipa pilaknan ka∙onangani sokbagen ine mikrakataniko dakskaa.”—Ellen G. White, The Great Controversy, jak 604.

“Neng∙nikanirang sokbaon, gittamgipa sa∙greo bebera∙gipa bang∙bea dolni manderang jemangan bebeko manianichi rongtalatako man∙kujachim, uamang uamangni bebera∙aniko watgalgen aro bobil dake chakatgipa dilgiparang baksa bakrimgen. A∙gilsak aro uni gisik baksa bakrimachi, uamang obostarangko apsan seng∙aniona sokbaaha, aro jensalo dake niani sokbaon, uamang altubegipa aro mingsinggipa dolko basena uamang tarigimin ong∙aha. Changgipa sapgipa aro aganna changgipa manderang, jemangan changsaode bebeo katchaachim, uamang an∙tangtangni bilrangko jakkale janggirangko tol∙napgen aro dilsretgen. Uamangni watbagipa bebera∙rimska jongadarang baksa uamang namen mitchibegipa bobilrang ong∙skaaha. Jensalo Sabbathko rakkigiparangko bichal ka∙ramona uamangni bebera∙ani bidingo bichal ka∙na rimbaon, ia bebeko jegalgiparangan Satanni namen jakkaltobatsranggipa manderang ong∙e uamangko matnangna aro tol∙e sakki on∙na kam ka∙gen, aro tol∙e matnangani kattarangko agananichi, dilgiparangko uamangni kosako ka∙onangdapatgen.”—Ellen G. White, The Great Controversy, jak 608.

**Chanchigrikna Sing∙anirang**:

`Re∙bagnigipa namgija salrangna bon∙kamgipa salrangni obostarangni gimin u∙ianiara maina nangchongmotani ong∙a? Tol∙napao ga∙akjana gita Sastroara maikai naljokani ong∙a?`

`A∙gilsak gimikchin Democratic societyrang toromni jakgitelanina ritcha ritcha bilsirangnan warachakgiparang ong∙aha. Iarangni indake warachakania baditan ta∙rakbee dingtanggenchim?`

`Kosako janapgipa Ellen G. Whiteni kattarangko nipilatbo. Da∙alo na∙ara maidakgipa baseanirangko dakenga jean knalo an∙tangtangko Adventistrang ine kange ra∙giparang baksa nang∙ko chanchapatna man∙genchim?`

`Gam∙bea inwatani ning∙ogipa gnigipa sa∙greni nama kattara maikai dingtangatako man∙a aro a∙gilsako Isolni kamko matchotatna gita ja∙mangipa mikkako man∙na an∙chingara maia tarisamsoaniko dakna man∙genchim?`