---
title:  Isolna aro Uni Kattana Kakket Ong∙ani
date:   16/06/2024
---

`Toe Skia. 23:23, Johan 8:32, aro Johan 17:17 rangko poraibo. Ia podrango maiarang apsananga?`

Chasong jolgimikan, dal∙begipa dakgrikaniara bebe aro tol∙ani gisepo dakgrikanian ong∙a. Satan tol∙gipa aro tol∙ani pagipa ong∙a (Johan 8:44). Jisuan pilak bebeni nokgipa ong∙a. Ua indine aganaha, “ ‘Angan rama, bebe, aro janggi’ ” (Johan 14:6). Satanni tol∙naparangoniko an∙chingko jokatgipa bebeko Isolni Kattao nikna gita man∙a. Sastroan Satanni chalakki dakanirangko parakate Isolni miksonganirangko paraka. Sastroan an∙chingni ja∙arangna chakki ong∙a (Git. 119:105). Gitko segipa indine parakaha, “Nang∙ni kattarangko oatani seng∙ako on∙a; gisik nom∙gipana Ua ma∙siniko on∙a” (Git. 119:130). Ua indine aganangkuaha, “Nang∙ni kattani chu∙gimika bebean ong∙a.” (Git. 119:160).

`2 Pit. 1:16–21 rangko poraibo. Katchinike aganani kattarangni bidingo watatara mai ka∙donganiko on∙a? Isolni katchinike aganani kattarangni gamchataniko uara mai toe agananiko jakkalaha?`

An∙chinga chalakki dakachi banaigipa golporangko ja∙rikja. Isolni Kattani katchinikani kattarang mikkangchini ramako jasengata. Uaranga tol∙aoniko bebeko u∙ina an∙chingko dakchaka. Sastrogride, manderangni chanchianiko bebera∙e tol∙napako an∙chinga man∙genchim. “Tol∙gipa skigiparangni aro tol∙napgipa andalani gisikni bilrangni kosako naljokaniko man∙na gita Isolni manderang Satroona dilatako man∙aha. Satan chol man∙a mingantiko jakkale manderangko Sastroni gimin u∙ie ra∙aniko champengna jotton ka∙enga; maina uano rongtale seanirang uni tol∙napaniko paraka. . . . Bon∙kamgipa dal∙begipa tol∙napani an∙chingni kosako ru∙utgijan oprakako man∙nasienga. An∙chingni nikanio Kristoni kosako chakatgipa, an∙tangni aiao inmanbegipa kamrangko ka∙gen. Kakketgipa baksa tol∙napania namen apsananggen je, Rongtalgipa Sastrochi nisujaskal uamangni dingtanggrikaniko ma∙sisokjawa. . . . Bon∙kamgipa dakgrikanio, Sastroni bebeni kattarangchi gisiktangtangko tarijaskal darangba chadengna amjawa. Janggi sakantinan dake niani sokbagen: Manderangna bate angara Isolko maniboma? Basee ra∙ani konta da∙on ong∙engaha. An∙chingni ja∙arangara Isolni dingtanggijagipa kattani rong∙brako ge∙songako man∙ahama? Isolni ge∙etanirangko aro Jisuni bebera∙aniko kimkime chadenge warachakna an∙chingara tarigimin ong∙ahama?”—Ellen G. White, The Great Controversy, jak 593, 594.

`Kosako on∙gimin sing∙anirangko gisik nange chanchie nibo. Bon∙chotgipa dake nianio maiasa an∙chingko chadenga dakchakgen? Isolni Kattako poraina nangaoniko maiarang an∙chingko bingbangatenga? An∙tangtangni kusina bebeni kattako an∙chingara maikai olgroke ra∙enga?`