---
title:  An∙chingara Sako Olakkia?
date:   18/06/2024
---

Bon∙kamgipa salrango, dal∙begipa dakgrikaniara, aiao inmanbegipa bewalo, olakkiani bidingo ong∙gen. An∙chingara Ong∙atgipako olakkia ma, matburung aro uni bimangko olakkia? Bijangchio ong∙ani dongjawa. Para. 14 o, skanggipa sa∙gre me∙a aro me∙chikrangko “Salgiko aro a∙ako aro sagalko aro chirangni chimikrangko dakgipako” (Para. 14:7) olakkichina didia. Salgini mol∙molanina namnikaniko dakangkuna gita, gittamgipa sa∙greara matburungko olakkianina donsogimin sastiko paraskaaha: “Uaba uni ka∙onangani ringchakanio bringija tarisogimin Isolni ka∙onangani draka bitchiko ringgen” (Para. 14:10). Indiba Ong∙atgipako olakkigiparangkode indine aganskagen “Isolni ge∙etaniko aro Jisuko bebera∙ako rakkigiparangni chakchika gnang” (Para. 14:12).

A∙gilsakko ong∙atanian kakketgipa olakkiani ja∙pang ja∙dil ong∙a (Para. 4:11). Isolan “pilakko dakgipa” (Eph. 3:9) ong∙ani gimin, Satan Ong∙atgipako mitchia, aro a∙gilsakni bilrangchi Sabbathko dingtangatna jotton ka∙aha je salan a∙gilsakko ong∙atanina gisik ra∙ani chin ong∙achim (Dan. 7:25). Isolni niamni kosako sokbanasienggipa dakgrikaniara bilni bidingo ong∙enga. Satan Sabbathko olakkianiko gimaatna man∙ode, Isolni bilna bate uni bilan bilakbata ine parakgen. Iako chu∙sokatnade, tol∙gipa Sabbathko ra∙chakchina gita Satan a∙gilsak gimikko bebera∙atna ba draatna jotton ka∙gen.

Iarangni ong∙baenganiko da∙o niksona namen rakbeani ong∙genchimoba, an∙chingni skia man∙bagimin gita, a∙gilsak aiao inmanpile dingtangbaenga. COVID-19 saajinma iako mesokaha je, walsani gisepon an∙chingni a∙gilsak dingtanggipa biap ong∙na man∙a. Matburungni chinona dilenggipa obostarangni chu∙gimik ong∙baenggipa obostarangko an∙ching u∙ijaoba, ian chanchichipatna rakbeani ong∙ja. A∙gilsak namen sosojengjeng ong∙engaha, aro gisik a∙ning bitgiparangni aiao inmanbee tarigimin bosturang dongengon, Sastroni mikraksogimin gita, obostarang an∙chingni chanchisoana bate ta∙rakbaten chu∙sokbarorogen.

`Para. 13:13–17 rangko poraibo. Matburungni chinko ra∙gijagiparangna maia sastirangko on∙gen?`

Jemangan Kristona kakket ong∙e, matburung aro uni bimangko jegala, uamang tangka paisani bidingo neng∙nikaniko man∙an baksana so∙otna ka∙mikkenatanikoba man∙gen. Ong∙rongbaenga gitan, mande jat indaken ong∙kuaigen: chong∙motan, kakket ong∙gijani, bilko man∙na seksekani, aro ka∙namgijani ong∙kuaigen. Bon∙kamgipa obostarangni chong∙motgipa bewalo ong∙baenganiko an∙ching chu∙gimik ma∙sijaoba, chon∙kamani somoio a∙rik sanalani obostani gimin u∙ina neng∙nikjawa. Minggipin miksonganio iako seahaoba, Johanni ki∙tapo ia kattarang talataniko daka. Jisuni gimin agananio, Johan indine seaha “Aro mandeni gimin una pilakni sakki on∙ako nangjachim; maina mandeo mai mai gnang, uko an∙tangan u∙iachim” (Johan 2:25).

`Manderangni namgija kamrangni gimin aro namgijagipa kamrangko mandeni ka∙na amani gimin chanchiate nibo. Bon∙kamani obostarangni altubee sokbaenganiko iara maikai mesoka? Pilaknaba bate, ia ong∙chongmotgipa dukni kattara, an∙ching an∙tangtangni ka∙tongrangko simsake rakkina nanganina iara an∙chingna maiko skienga?`