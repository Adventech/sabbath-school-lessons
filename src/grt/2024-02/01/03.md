---
title:  Luciferni Tol∙napanirang
date:   01/04/2024
---

Luciferara maini gimin chu∙soksranggipa sa∙gre ong∙achim, uko saksaba talatna man∙jawa. Ia chu∙soksranggipa sa∙gre, an∙tangni ka∙tongo gaorade∙aniko aro mikbokaniko dal∙roroatna on∙aha. Ia chanchianirangan uko Isol baksa dakgrikna gita chingcha∙ataha. Lucifer, Isolko matnangaha. Isolni dakarang kraa ong∙ja ine Lucifer aganaha. Luciferni tol∙anirangchi bang∙a sagrerangni ka∙tongrangon Isolni gimin jajaatanirangko man∙aha.

`Para. 12:4 ko poraibo. Ia odhai podo Lucifer aro uni tol∙anirangni gimin an∙ching mai skianiko man∙a? Uara tol∙na changgipa ong∙achima? Isolni gimin tole agane Luciferara badita sak sa∙grerangko bebera∙atna man∙aha?`

Jensalo salgio dakgrikani a∙bachengahaon, sa∙grerang basee ra∙na nangahachim: uamangara Jisu ba Luciferko ja∙rikna nangjawachima? Salgio dakgrikaniara maini a∙sel ong∙aha? Ua dakgrikaniara silchidarerangchi dakgrikbebeachima? Ma ua dakgrikaniara changa sapanichi aro kattarangchisan ong∙aiama? Ma ua dakgrikanio sa∙grerangara apsan silchidarerangchi aro kattarangchiba dakgrikama? An∙chingde u∙ija. An∙chingni u∙iade dakgrikani bon∙chotao Isol Satan aro uni sa∙grerangko salgioniko galonataha inesan u∙iaia (Para. 12:9). “Uamangni biapko salgio man∙jaha” (Para. 12:8). Maini gimin Isolara Satan aro uni sa∙grerangko salgioniko galonatahachim, iano an∙ching nikna man∙a je, ua dakgrikania adita chongmotgipa dakgrikanikoba man∙chapa.

Ua salgio dakgrikaniko ong∙chongmota ine an∙ching mingsa agana man∙a. Sa∙gre sakantian Jisuchipak ong∙jaoba bobilchipak ong∙na gita basee ra∙aha. Rajani sa∙grerang Jisu aro Uni ka∙sae ge∙etanirangko manina basee ra∙aha. Indiba bak gittamni bak sa sa∙grerangde Luciferni kattarangna knachakaha. Ua sa∙grerangde Isolko manijaha. Uamang salgio uamangni nokko gimaataha. Ia a∙gilsakni bon∙kamgipa itihaso janggi tangengon an∙chingba Jisuko ong∙jaoba bobilni dolko basee ra∙na nanggen. An∙chingba Jisu ba ong∙jaoba Satanko, na∙a sachipak ong∙na ska, uko basena nanggen.

`Aba. 2:15–17; Reo. 32:26; Joshua 24:15; 1 Raja. 18:20, 21; aro Para. 22:17 rangko poraibo. Ia odhai podrango an∙chingna mai nangchongmotako skia?`

Isol an∙chingna jakgitele chanchina aro basee ra∙na on∙aha. An∙ching bebe aro tol∙ani, ia minggnioniko basee ra∙na man∙a. Ia Isolni on∙aniara an∙chingko robot ba matburung gita ong∙gija mande gita ong∙ataha. Isol Uni manderangko Una ka∙sachina aro Uni niamko manichina okama. Ua an∙chingko Una dangdike on∙na gita bssee ra∙aniko nangnika.

`Salgio dakgrikaniara, an∙chingni paltangtang namgija baksa dakgrikanina mai skianiko on∙a? Satan rongtalgipa sa∙grerangko tol∙nape uko bebe ra∙atna man∙ode, papirangko tol∙napnade uo baditan budirang bang∙jawama?`