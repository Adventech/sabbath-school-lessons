---
title:  Ia A∙gilsakba Dakgrikanio Bak Ra∙paaha
date:   02/04/2024
---

Jensalo Isol ia a∙gilsakko ong∙atahaon, Ua chu∙soksrange ong∙atahachim. Sastroo an∙chingna indake agana, Isol Uni pilak ong∙atgiminrangko niataha. Aro Ua pilakon namen namjok ine aganaha (Aba. 1:31). Uano darangchiba pap aro namgijani dongjachim. Luciferna jakgitele basee ra∙ani bilko on∙a gitan Isol Adam aro Hobanaba ua apsan basee ra∙ani bilko on∙aha. Isol manderangko robotrang dake ia a∙gilsako donganiko nangnikjaha.

Isol, Edeni bario bol pangsako ge∙aha. Aro ua bolni bimungko, “nama aro namgijako u∙iani bol” (Aba. 2:17) ine mingaha. Isol, Adam aro Hobana ua bolni biteko cha∙jachina beng∙aha. Isol, Adam aro Hobana u∙ie basee ra∙china basee ra∙aniko uamangna bilko on∙aha.

Satan ua bolona re∙baaha. Aro Hobaba ua bolni sepangona re∙baaha, Satan, Hobana ua bol biteni gimin tol∙nape aganaha: “unon chipu me∙chikko inaha ‘sichongmotjawa. Maina Isol u∙ia na∙simang uko cha∙ani salon na∙simangni mikkron mikaogen aro na∙simang nama namgijako u∙ie Isol gita ong∙gen” (Aba. 3:4, 5). Satan Hobana nang∙ni mikkron mikaogen ine aganaha. Unon ua biteko cha∙na namgipa aro budi man∙atgipa ong∙a ine iana skangde u∙ikujachim. Satan, Hobana indake aganaha, Isolde nang∙na jean maiba namgni ong∙gen, ukode nang∙oniko rakkienga. Uni gimin, ua beng∙gimin bolni biteko an∙tangna ra∙e uko cha∙aha.

Jensalo Hoba aro ja∙mano Adam, beng∙gimin bolni biteko cha∙ahaon Isolni miksonga gnang jringjrotna chipe donna namnikgipa do∙gako uamang oaha. Ua do∙gara maiachim? Ua do∙gara papni, saknaani, ka∙tongrangko be∙atani, saanirang aro siani ong∙a.

`Aba. 3:1–3; Rom. 3:23; aro Rom. 5:12 rangko poraibo. Ia apsan odhai podrangara an∙chingna mai apsan ong∙aniko skia? Papara mandeni nokdangna maiko daka?`

Papara Isolni kosako dakgrikgipa ong∙a. Papara an∙chingko Isolonikoba ekgrikata. Isol janggi gnanggipa ong∙a. Bon∙kamaode ia ekgrikataniara an∙chingko signiona dila. Papara jajrengata, saknaata, an∙senggijaniko ong∙ata aro sabisirangba ong∙ata. An∙chingni janggi tanganio saknae sabisirangko man∙aniara ia a∙gilsakoni re∙baa aro ia papara an∙chingko saknaata aro janggi gimaata.

`Aba. 3:15; Levi. 5:5, 6; aro Johan 1:29 rangko poraibo. Adam aro Hobani Edeni Bario pap ka∙ani ja∙mano Isolara mai ku∙rachakaniko on∙aha? Ua ku∙rachakaniara uamangna mai ka∙donganiko on∙aha? Adam aro Hobani pap ka∙ani ja∙mano Isolara uamangna maiko dakaha? Ua ku∙rachakaniara, Isol paponiko jokatataina am∙enga ine maikai uamangna ka∙donganiko on∙aha?`