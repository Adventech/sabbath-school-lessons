---
title:  Ka·saanian Cholko Oe On·aha
date:   03/04/2024
---

Adam aro Hobani pap ka∙ani ja∙mano, Isol uamangko Eden bario uamangni nokko wate re∙angchina aganaha. Da∙al dipet na∙simang na∙simangni janggi tanganina rake kam ka∙na aro saknaanirangko chakna nanggnok. Uamang saknaanirangko chake bon∙kamao ka∙dongagri ong∙e sigenma? Sianiara pilakni bon∙kamani ong∙aignokma?

Isol, Adam aro Hobana ku∙rachakaniko on∙aha. An∙ching iani gimin Aba. 3:15 ko poraina man∙gen. Isol, Satanna, chong∙motan, chipuna aganaha, “Aro Anga nang∙mung aro me∙chikmung aro nang∙ni ma∙chongmung aro me∙chikni ma∙chongmung bobil ong∙grikatgen, unon ua nang∙ni skoko matatgen aro na∙a uni japa-kitikko matatgen” (Aba. 3:15). Haida ia ku∙rachakaniko Adam aro Hoba chu∙gimik iani miksonganiko ma∙sijaengnaba donga. Indiba Isol uamangna ka∙dongtaianiko on∙taiaha ine uamang u∙iaha. Dedrangoni saksako watate Isol mondoliko naljoke rakkina aro uamangko jokatna ku∙rachakaha (Aba. 3:15).

Ia me∙chikoni atchigipa Bi∙saan, uan Jisu Kristo ong∙a (Gal. 3:16). Satan, Jisuko chisolsako dokaha ba saknaataha, aro uan chipuni sua gita apsan ong∙aha. Indiba Jisu chegipa ong∙aha. Uni cheanian ku∙rachakani ong∙a. Isol Satanko mangkimaatgen, ba chipuni skoko bnekatgen. Aro indake Adam aro Hobako saknaatatna ogimin dogako pangnajolna chipgnok.

`Ibri. 2:9; Gal. 3:13; aro 2 Kor. 5:21 rangko poraibo. Ia odhai podrango Jisuni chisolo sichakani gimin an∙chingna maiko agana?`

Isol nang∙na ka∙sachongmota ine na∙a basakoba chanchie niahama? Chisolchiko niate nibo! Bu∙surangoniko tarigimin mukutko niate nibo! Jisuni ja∙arango aro jakrango gojalrangchi datkapaniko niate nibo! Jisuni be∙enoni jokenggipa an∙chi tingtotprakni gimin chanchie nibo. Isol an∙chingna indake agana, “Anga na∙simangna ka∙sara. Anga na∙simang gride salgio ong∙na sikja. Oe, na∙simang pap ka∙aha. Na∙simang an∙tangtangko bobil Satanna palaha. Oe, na∙simang na∙simangni namanichi, cholon bewalrangchi jringjrotni janggiko man∙na amjaha. Indiba Anga na∙simangko man∙pilna gita na∙simangna damko gamaha.” Isol na∙simangna ka∙saa ine chisolchiko niatbo unon na∙simang mamungkoba nangdapani dongjawa.

Jisu an∙ching baksa ong∙na gita a∙gilsakona re∙baaha ine an∙chigna Sastroo agana. Ua nang∙ni aro angni duk chaka gitan apsan dukkon saknae chagrongaha. Ua duko ga∙akaha. Ua Uni ka∙tong be∙aniko man∙aha. Jisu an∙chingni pilak neng∙nikanirangko ma∙sichaka. Ua Uni janggi tanganio ga∙akgimin sa∙grerang baksa dakgrikaha aro chisolo uamangni kosako cheaha. Ua an∙ching sakantinan sichakaha.

`Iani gimin chanchie nibo: Jisu pilakkon ong∙ataha ine an∙chingna Sastroo agana (Johan 1:3). Ia apsan Jisuan salgisakko wate a∙gilsakona re∙baaha. Ua an∙chingni duk chakanirangna bate dukko chakaha (Isaia 53:1–5). Maini a∙sel Ua dukko chakaha? Maina Ua an∙ching sakantinan ka∙saaha. Uni ka∙saako an∙chingna on∙anina an∙chingna bilake ka∙donge chanchina nanga!`