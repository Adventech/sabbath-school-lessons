---
title:  An∙chingni Kamal Dal∙gipa
date:   04/04/2024
---

Jisu pap baksa an∙chingna dakgrikanio chisolo chegipa ong∙aha. Chegipa ong∙ani giminsa Ua an∙chingna dakchakna gita salgio Kamal Dal∙gipa ong∙na man∙aha. Jokna gita nangani gimiko Jisu an∙chingna on∙aha, jedakode an∙ching salgichina re∙na man∙gen aro jringjrotna Isol baksa dongna man∙gen.

`Ibri. 4:15, 16 aro 7:25 rangko poraibo. Ia odhai podrangko poraion an∙chingni janggi tanganio saknaani aro siani somoio an∙chingna maikai ka∙donganiko on∙a?`

Jisu an∙ching gita pilakni gitan dakmajoaniko man∙aha. Indiba Ua pap ka∙jaha” (Ibri. 4:15). “Uni gimin, an∙ching ka∙saani singhasonona kenmangija sepangna hai, maikai an∙ching ka∙sachakako man∙gen aro nangani salo dakchakna ka∙sako man∙gen” (Ibri. 4:16).

Jisu an∙chingko Uni janggi tanganichi aro sichakanichi jokataha. Ua an∙chingko Uni an∙chichi breaha. An∙chingni dakna nanggipa pilakkon, Jisu dakaha. Jensalo an∙ching Uni jokataniko ra∙chakon, an∙ching Jisu baksa donggen. Jisuba an∙chingni ka∙tongrango donggen. Unode Ua an∙chingni skango pilak dakgimin paprangna an∙chingko sasti on∙jawa. Jisu an∙chingni pilak namgijanirangko ra∙galaha. Ua an∙chingni paprangko dakgrikchakna gita dakchakaniko man∙na Isolona re∙angaha. An∙chingni janggi tanganio papko dakaoniko Jisu pe∙e galangaha. Ua an∙chingko jakgitel ong∙ataha.

`Johan 17:24–26 ko poraibo. A∙gilsak gimikon nama aro namgija baksa dakgrikenga, iana bate Jisuara maiko nangkuenga?`

“Jisu an∙tangko an∙chingni paprangna on∙ani ja∙mano, Ua salgichina re∙angaha. Ua Pagipa Isolona re∙angkujaskalde sa∙grerangni Uko olakkina am∙aniko Ua jegalaha. Jisu indake aganaha, Apa Nang∙ni angna on∙gimin manderangko ang baksa ong∙aniko anga nangnika. Unosa uamang Na∙a, Angko dal∙ataha aro bilakataha ine nikgen, maina Na∙a ia a∙gilsako dakna skangan Angna ka∙saaha. (Johan 17:24). Pagipa Uni singhasono asongaha. Ua Jisuna ka∙saa gnang aganchakaha: ‘Isolni sa∙grerang gimikan nang∙ko olakkichina.’ (Ibri. 1:6). Jisude pilak paprangonin jakgitelgipa ong∙a. Da∙o Uni saknaanirang badeangaha. Uni boli matchotmanaha. Isol Una pilak gipinrangna on∙gipa bimungna bate nangchongmotgipa aro bil gnanggipa bimungko on∙aha.’—Ellen G. White, The Great Controversy, jak 501, 502.

Pilak gipinrangna bateba, Jisu an∙chingko Un baksa salgio ong∙aniko nangnikenga. Na∙a nang∙ni janggi tanganio maikoba dingtangmancha nangnikani dongama? Jisuna aganbo. Na∙a duk man∙ama? Ua nangko nambatako chanchina dakchakgen. Na∙a kenama? Ua nang∙na tom∙tomaniko on∙gen. Na∙a an∙tangko dosi ong∙nikengama? Ua nang∙ko kema ka∙gen. Na∙a an∙tangko bilgrie nikengama? Jisu nang∙ko bilakatgen.