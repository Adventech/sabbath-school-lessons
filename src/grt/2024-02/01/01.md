---
title:  Pilak Dakgrik-dinggrikanina Mongsonggipa Ja·pang Ja·dil
date:   30/03/2024
---

### Ia Antini Lessonko Poraiani
Para. 12:7–9; Eze. 28:12–15, Isaia 14:12–14, Para. 12:4; Aba. 3:1–3; Johan 17:24–26.

> <p>Mingani Pod</p>
> “Aro salgio dakgrikani ong∙achim, Mikael aro Uni sa∙grerang ua drakon baksa dakgrikaha; aro ua drakon aro uni sa∙grerang dakgrikaha, indiba amjaha; aro uamangni biapko salgio man∙jaha.” (Para. 12:7, 8).

Isol inditan namgipa ong∙ode, Ia a∙gilsakara maina papchi gapatako man∙aha? Ka∙sagipa Isolara maikai inditan namgijako ong∙atanio ra∙chakna ama? Ia namgipa manderangna maina namgijagipa obostarang ong∙a? Ia antini lessono, an∙ching nama aro namgijani gisepo dakgrikani gimin poraigen. Ia dakgrikania ru∙uta somoionin ong∙baengaha. An∙ching, an∙chingni poraianiko salgio Isol baksa Luciferni dakgrikani gimin a∙bachenggen. Namgijani maikai salgio a∙bachengaha, uko an∙ching poraigen. Isol maikai papirang baksa chakchike papni neng∙nikaniko, Ua maikai namatpilna kam ka∙ahachim, ukoba an∙ching poraigen.

Isol ka∙sara ong∙a (1 Johan 4:7, 8). Isol pilakko dakon ka∙saesa dakaha (Jer. 31:3). Isol darangkoba Una ka∙sachina draja. Ellen G. White ka∙saani kamrangko maikai talata: “Na∙a manderangko nang∙na ka∙saaniko nangnikode, na∙a uamangna skang ka∙sachengna nanggen.”—The Desire of Ages, jak 22. Isolna an∙chingko Una ka∙sachina gita draama? Draatode an∙ching jakgitelgiparang ong∙jaha. An∙ching jakgitelgiparang ong∙jaode, an∙ching ku∙si ong∙giparang ong∙na man∙jawa. Indiba Isol an∙chingni jakgitele basee ra∙aniko nosto ka∙e galjaha. Isol an∙chingni ka∙tongrangko Uni ka∙saanichi amaha. Pap ong∙taijana gita, Isol nama aro namgijani gisepo dakgrikanikoba bon∙atna kam ka∙aha. Maiko dako uamangna nambatgipa ong∙gen, ukosa Isol pangnan manderangna dakaha ine ua sakantinan mesokna ska. Isolni nama aro namgijani gisepo dakgrikani kamara an∙chingna ka∙donganiko on∙a. Bon∙kamaode, namgijani kosako, namanian jringjrotnan chegen.