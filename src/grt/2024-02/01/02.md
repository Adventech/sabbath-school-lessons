---
title:  Salgio Dakgrikani
date:   31/03/2024
---

Para. 12:7–9 ona poraibo. Ia podrango namgijani abachenganiko maikai an∙chingna mesoka? Luciferni pap ka∙na skang salgioara jakgitelani dongachima? Jensalo Lucifer Isolni kosako bobil dake dakgrikahaon, Isolara maiko dakaha? Isolara dakgrikjana basee ra∙ahama? Ua somoion Isolara Luciferko maina so∙ote galjaha, iani gimina na∙simangara maiko chanchia?

Para. 12:7–9 ona nama aro namgijani gisepo dakgrikani gimin an∙chingna mesoka. Lucifer aro uni sa∙grerang Jisuni kosako dakgrikaha. Bon∙kamao, Isol Lucifer aro uni sagrerangko salgioniko galonataha. Salgiara namsranggipa biap ong∙a, ong∙bebeama? Ong∙ode maikai uano dakgrikani a∙bachengaha? Ka∙sagipa Isolara namgijagipa sa∙grekoba ong∙atahama? Uni Isol baksa dakgrikania Lucifero maiba bilgrianirang dongama?

`Eze. 28:12–15 ko Isaia 14:12–14 baksa tosusagrikbo. Ia odhai podrango an∙chingna Luciferni gimin maiko skia? Isolni kosako dakgrikna gita uni ka∙tongo aro gisiko maia chanchiarang dongaha?`

Namgijaniara maikai a∙bachengahachim, uko an∙chingna Sastroo talata. Isolde diabolkode ong∙atajaha. Isol ching∙gipa aro nitoanio chu∙soksranggipa Lucifer sa∙grekosa ong∙ataha. Isol, Luciferna jakgitele basee ra∙ani bilkoba on∙aha. Salgio Isolni sorkario jakgitele basee ra∙anian mingsa nangchongmotgipa ong∙achim. Isol an∙chingni Una ka∙saani mangmangkosan nangnika. Ua pangnaba saksakoba Una dangdike on∙na aro ka∙sachina draja. Chu∙soksrange ong∙atako man∙gipa sa∙greara maina an∙tangni ka∙tongo gaora de∙aniko aro mikbokani gisikchi gapataha, uko an∙ching bon∙e talatna man∙jawa. Ia namgija chanchianirang uko Ong∙atgipako bobil dake dakgrikna man∙kujana kingking Luciferni ka∙tong dal∙roroaha.

Luciferni pap ka∙anide an∙tangko olakiatna skani a∙selan ong∙aha. An∙ching Isol mangmangkosan olakkina nanga. Lucifer, Isolko aro Uni niamko maniani bidingo bang∙en sa∙grerangko ja∙gitotataha. Aro indaken Lucifer, Isolni singhasonko an∙tangna ra∙sekna jotton ka∙aha.

Isol Luciferni pilak kamrangna namen chakchikaha. Indiba ia tom∙tomgipa salgisako Luciferni pe∙gale uni tol∙e aro dakgrike sason ka∙na am∙aniko Isol rachakna jegalaha. “Isol, Luciferko jokatna jotton ka∙ahachim. Jisu, An∙tangba, nang∙ko Ong∙atgipaan bilakbata, nambata aro kraa ine mesokaha. Isolni niamkode dingtangatna man∙ja ineba Jisu, Luciferna mesokaha. Isol An∙tangan salgio niamko dakaha. Lucifer ua niamrangko manina jegalode, indide ua Isolko mandera∙na jegalaha. Isol, Luciferna ka∙saa aro ka∙sachakachi mikrakataha. Indiba ia Isolni mikrakataniko Lucifer mitchiaha. Uni katta manigijanichi ua an∙tangko rugalaha—Ellen G. White, The Great Controversy, jak 494, 495.

`Pap aro namgijachi neng∙nikataniko man∙engon Isolni naljokatna kam ka∙aoniko na∙simang mai skidapaniko skie ra∙aha?`