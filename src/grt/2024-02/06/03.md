---
title:  Katchinike Aganani Somoi
date:   06/05/2024
---

`Para. 11:3 aro Para. 12:5, 6, 14, 15 rangko Dan. 7:25 baksa tosusabo. Ia katchinike aganani somoirango maia apsananiko na∙a nika?`

Sakki sakgni “chalja ba∙ra gane hajalsa ritchagni sotdok salna katchinike agangen” (Para. 11:3). Ian ja sotbrigni baksa apsan ong∙a je somoion “gipin jatrang” rongtalgipa songjinmako ga∙bekbekgen (Para. 11:2). Isolni bobilrang Isolni bebeko 1,260 salrangna ga∙bekbekaha (42 x 30 = 1,260, katchinikanio salsa bilsi sa baksa apana), aro Isolni sakki sakgni, Niam Gitcham aro Niam Gital, ia somoio uamangni kosako katchinike aganaha.

An∙chingni nikbagimin gita (Lesson 4 ko nibo), Dan. 7:25 o indine agana je, chongipa grong jean Rome songnokni be∙ani ja∙mano ong∙katbaahachim, uan Isolni manderangko “bilsi sa, bilsi gni aro adha bilsina” a∙rikaha. Bilsi sade 360 salrang ong∙a. Uni gimin, bilsi gittam adhara 1,260 salrang baksa apsana.

Para. 12:6, 13 Isolni manderangko 1,260 salrangna a∙rik-sanalani gimin agana. Para. 12:14 bilsi sa, bilsi gni aro adha bilsini gimin agana. Para. 13:5 ja sotbrignini gimin agana. Para. 11:2, 3 o ja sotbrigni aro 1,260 salrang ia minggnikon janapaniko an∙ching nikna man∙a. Ia pilak katchinike agananirangan ua apsan sal somoirangkon talata.

Jensalo Sastroni bilko dal∙e ra∙ja, unon ge∙gipin bilrang nakatbaskaa. Unon Isolni Kattako manigiparangko a∙rik sanalaniona sokronga, jean AD 538 oni AD 1798 bilsiona Popeni a∙gilsak gimikko ganggope sason ka∙ani somoio ong∙aha, je somoion bijangchigipa chasongo donggipa mondoliara gisikni gita andalaniona ning∙tue ga∙akangahachim. Isolni ge∙etanirangni palo mandeni ge∙etanirangko donskaaha. Mandeni dakbewalrang nama kattani kakketgipa ong∙aniko pindapaha. Europe gimikni kosako uni bilko gipatna gita Romeni mondoli a∙songni bil baksa nangrimaha.

Ia 1,260 bilsirangni somoio, Isolni Katta, chong∙motan, Uni sakki sakgniara, chalja ba∙rako ganahachim. Isolni Kattani beberangara chasong chasongni dakbewalrangchi aro manianirangchi ritchabee donnuako man∙ahachim. Ia sakki sakgniara katchinike agankuaha; chong∙motan, Sastro agankuaha. Ia gisikni gita andalbegipa somoio mangba, Isolni Kattara rakkiako man∙aha. Uko namnikgiparang aro uni ge∙etani gita janggi tanggiparang dongkuengachim. Indiba Europe-o donggipa mande jinma baksa tosusaatode, uamangara bang∙jabeachim. Waldenserang, John Hus, Jerome, Martin Luther, Ulrich Zwingli, John Calvin, John aro Charles Wesley aro gipin Nampilatgiparangni dolranga uamangni ma∙siani gita Isolni Kattana kakket ong∙tokahachim.

`Sastroo pangchakgija chasong chasongni dakbewalrango pangchakgipa bang∙a Kristianrangni da∙alo skianirangara maiarang?`