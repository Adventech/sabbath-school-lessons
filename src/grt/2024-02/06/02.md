---
title:  Sakki Sakgni
date:   05/05/2024
---

`Para. 11:3-6 ko poraibo. Sakki sakgniko u∙iani mingbonga point-rangko ia podrangoniko nang∙ni am∙e nikgiminko sulsul sebo.`

Zek. 4 o, katchinikgipa sonani gasani samtangtango joitun bol panggniko nikaha–apsan noksa jekon Para. 11 o an∙ching nikna man∙a. Zekariana indine aganaha je, “Ian a∙a gimikni Gitelni mikkango chadenggipa nonggimin sakgni”-ko mesoka (Zek. 4:14). Ua joitun bolranga gasana toko on∙a jedakode ua teng∙aniko chotchanggija on∙a gita man∙gen. Gitko segipa maiko seaha uko an∙ching gisik ra∙ata, “Nang∙ni katta angni ja∙arangna chakki, aro angni ramadilna seng∙ani ong∙a” (Git. 119:105). Toara Gisik Rongtalgipako mesoka (Zek. 4:2, 6). Para. 11 o Johanni nikania a∙gilsakko seng∙atna gita Isolni Kattako Gisik Rongtalgipani bilo aganprakaniko talatenga.

Ia sakki sakgniranga katchinike aganna man∙a aro uamangni agansoa gita mikkako waatgija donna man∙a. Uamang chiko an∙chi pil∙atna aro a∙gilsakko sabisirangchi dokna amachim. Isolni Kattachi, Elija indake aganaha je Israelni kosako mikka wajawa aro uni bi∙anina aganchakanio bilsi gittam jadokna mikka wajahachim (Jakob 5:17 ko nibo). Unikode ua Isolo bi∙aha aro Baalni tol∙a katchinikgiparang karapko namatna man∙jahani ja∙mano mikkako waataha (1 Raja. 17 aro 18). Mose Isolni Kattachi, Egyptni manderangni kosako pilak sabisirangko ra∙baaha, Pharaoni Isolni manderangko jakgitel re∙angna watjani a∙sel, chiko an∙chi pil∙ataniko man∙chape (Reo. 7) ra∙baaha.

Sastroko nosto ka∙na am∙giparanga uamangni ku∙sikoni ong∙katgipa wa∙alchi minokako man∙genchim. Isol indine agana, “Na∙simang ia kattako aganahani gimin, nibo, uamangko kamchina, Anga Angni kattarangko nang∙ni ku∙siko wa∙al, aro ia manderangko am∙bol daknasia” (Jer. 5:14). Isolni Kattaan uko jegalgipa pilakni kosako bichalko aganpraka. Uni Kattara ku∙siko wa∙al gitan ong∙a.

Johan 5:39 o, Jisu indine agana je Niam Gitchaman Uni gimin sakki on∙a. Ua indineba agana je ia nama kattako “sakkina” a∙gilsak gimiko skiprakna nanggen (Mati 24:14) aro Niam Gital, Niam Gitcham baksa apsan, ia sakkini pangchakani ong∙a. Ia pod gnio jakkalgipa katta sakki ingipara Para. 11:3 o jakkalgipa katta sakki ingipani katta ja∙pang martys ingipaonin ong∙a.

Ia sakki sakgniranga sawarang? Ia Sastroni sakkirangko niate aro Para. 11 o on∙gimin ia sakki sakgini cholon bewalrangko niate, an∙ching indake aganna man∙gen je, sakki sakgnia Sastroni Niam Gitcham aro Niam Gitalrangan ong∙a, jerangan Isolni seng∙ani aro bebeko a∙gilsakna agane on∙enga.

`Bang∙a Kristianrangan da∙alo Niam Gitchamde da∙ode an∙chingnade melijaha aro ukode nangjaha maina an∙chingnade Niam Gital dongaha ine agana. Ia chanchianio maia namen ong∙gijani gnang?`