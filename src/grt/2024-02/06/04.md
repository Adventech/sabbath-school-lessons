---
title:  Sakki Sakgniko So∙otaha
date:   07/05/2024
---

`Para. 11:7-9 ko poraibo. Iano agangipa kattaranga chinchi agangipa ong∙a ine gisik ra∙e, Isolni sakki sakgnina, Niam Gitcham aro Niam Gitalna mai ong∙gen ine ia podrango agansoaha?`

AD 538 bilsi dipet, songsarek Romeni Songnok be∙ahachim. Romeni Raja, Justinian, a∙songni, sorkarini aro toromni bilrangko Pope Vigillis-na pakwataha. Bijangchigipa chasongni mondolini ru∙utbee ganggope sason ka∙ani somoi a∙bachengaha. Ua AD 1798 ona kingking ong∙aha. French general, Berthier, Napoleon-ni ge∙etaniko man∙e mamung champengsoani grian Rome-ona February 10, 1798 –o napangha. Pope Pius VI –ko rim∙gittange France –ona ra∙angaha, jeon ua siaha. Ia tarikon Rome mondolini a∙songni bilko man∙ani bon∙gniko katchinike agansoani chu∙sokaha, Daniel aro Parape∙ao agansogimin 1,260 salrang ba bilsirang bon∙aha.

Sastroni katchinike aganani bebe ong∙aniko ian mairongpile bilake mesokani ong∙a! Kristona bilsi 500 skang sesoanio Daniel 2300 bilsirangni ja∙mano chu∙sokgniko tiktak agansoaha. An∙chingara Sastroo katchinike agananirango ka∙dongchakna man∙bebea.

Indake ong∙mitingo, ia pilak somoirango, nama kattani bebeara Isolni Kattani sakki on∙anichi tange rakkianiko man∙aha. Indiba dal∙batgipa ra∙biani Sastroni bebeko ka∙mikenataha. Tu∙begipa a∙koloni ong∙katbagipa matburung (Satan) Sastro baksa dakgrikaha. 1789 o a∙bachenggipa French Revolutionchi ua Sastroni kosako rang∙san chadrapaha.

French Revolutiono, sorkarian Cult of Reason-ko Isolko bebera∙gijagipa a∙songni torom dake a∙bachengata, jekon Kristian toromni pal dake donskana miksongaha. Festival of Reasonko France a∙song gimikon November 10, 1793 bilsio maniahachim. France a∙song gimikon giljanokrangara Reasonni mite nok pil∙atako man∙tokaha aro saksa me∙chikko Reasonni Mite Me∙chik dake donahachim. Rama sorokrango Sastrorangko so∙e galaha. Isolkoara dongja ine aganprakataha aro sianikora bon∙chonggijagipa tusiani ine aganprakaha. Satanara Isol grigipa manderangko Isolni sakki sakgniko so∙otna jakkalaha. Uamangni manggisirangara “dal∙gipa songjinmani ramao, jeko gisikchi Sodom aro Egypt minga, jeo uamangni Gitel chisolo datkapako man∙aha” (Para. 11:8).

Egypt-ara bang∙a isolrangko manigipa a∙song ong∙achim jean chong∙motgipa Isolko jegalaha (Reo. 5:2 ko nibo). Sodomara bilongen cholon namgijagipako mesoka. French Revolutiono, Isolni sakki sakgnia–Niam Gitcham aro Niam Gitalara sorkarini kosako bobil dake chakatani aro an∙chi pari nikanio namen jelrorogipa isolko bebera∙gijagiparangni aro cholon namgijagiparangni a∙sel sigimin ong∙e donga gita ong∙pilaha.

Para. 11:9 indake agana je, Isolni sakki sakgnini manggisirangara “salgittam belasana kingking” (chong∙motan, katchinikanio bilsi gittam adhako mesoka) gopramo gopako man∙gija donggenchim. French Revolutiono Isolko bebera∙gijaniara bilsi gittam adha mangna namen bilongahachim. Ia somioara November 26, 1793 oni, jensalo Pariso toromko ma∙kimaatna niamko dakaha, June 17, 1797 bilsiona ong∙aha, jensalo French sorkari uni bilonggipa toromni niamrangko ra∙galaha.