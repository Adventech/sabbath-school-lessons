---
title:  Sakki Sakgni Chakatpilaha
date:   08/05/2024
---

`Para. 11:11 ko poraibo. Isolni Kattani gimin maia agansoaniko ia pod daka?`

French Revolutionni bon∙ao, Isolni Kattaara, toe agananio, janggi tangpilgenchim. Uano namen dal∙begipa tangchapil∙ani donggenchim. Isolni Kattani changsatai jokatanina tanggipa Isolni bil pil∙aniko nikgiparangni kosako dal∙begipa kenani ong∙aha. 18 -gipa ritcha bilsini bon∙ao, nama kattako a∙kitikbriona ra∙angna on∙kanggipa me∙a aro me∙chikrangko Isol ong∙katataha. Manderang Sastroni kattarangko ta∙rakbee gipataha, jekai William Carey, jean Indiaona re∙baaha aro Sastroko Indiani bang∙a ku∙sikrangona pe∙aha. Sastroni bilchi didiatako man∙e, torom kamko ka∙giparangko (missionaries) a∙gilsak gimikchinan watataha.

French Revolutionni ja∙mano ia a∙gilsak gimiko Isolni nama kattako gipatani kamko bilake ka∙aniara ong∙gakaiani ong∙ja. Isolni Kattara tanggipa Katta ong∙a aro bang∙a manderang uko “sigimin” gita nikgenchimoba, uara bebera∙giparangni ka∙tongrango tange dongengachim aro Parape∙ao katchike agansoaha gitan, changsatai bilake tangchapil∙genchim. “Torom grigipa Voltaire changsao indake rasong dake inaha, ‘Sakchigni manderangsa Kristian toromkode mangrakataha ine manderangni agantaitaianiko knana angade neng∙nikpilaha. Uko amkningna gitade mande saksakosan nangaia ine anga mesokgen.’ Uni siaoni bilsi ritchasa batangaha. Millionni million manderang Sastroko nosto ka∙na krenganio bak ra∙paahachim, indiba uko gimaataoni uamang namen chel∙sranga, maina Voltaireni somoio jeo king ritchasa Sastrorang dongaia uano da∙ode king hajal chikkung, oe, hajal ritchasa Sastrorang dongskaaha. Kristian mondolini bidingo saksa skangoni nampilatgipani kattao gita, ‘Sastroara ate dokgiparangni ate dokchakram silkam gita, jeo dokchaken bang∙bea turirang cham∙pilomangba uade uan uan dongaia.’ ”–Ellen G. White, The Great Controversy, jak 288.

`Git. 119:89 aro Git. 111:7, 8 ko poraibo. Ia podrangara Sastroni gimin an∙chingna maiko agana aro maini gimin an∙ching uko ka∙dongchakna man∙a?`

Isolni Kattara chadrapaniko ba sinjetaniko man∙aba gnang, indiba uara mamung saloba gimaatakode man∙jawa. Bang∙a an∙tangtangko Kristian ine changiparangba uni bil man∙aniko dingtang dingtang cholrangchi bobil daknaba gnang, Sastroni badiaba bakrangko sing∙dopilanichi ba uo mandeni jak dongpaanichi Isolni bilko gimaataha aro Isolni bebeara komiataniko man∙aha.

An∙ching mamung saloba an∙tangtangko, mamung dakeba, ia Isolni Kattako bobil dake chadrapanichi kimalaniko man∙a gita on∙a nangja. Uan da∙onaba tangkuenga, manderangni ka∙tongrangna agane, Isolni Kattako knachakna sikgiparangna aro uni skianirangko ja∙rikna sikgiparangna gital janggi tanganiko on∙kuenga.

`Maia katchinikani nang∙na dingtangmancha agananiko daka, aro maini gimin?`