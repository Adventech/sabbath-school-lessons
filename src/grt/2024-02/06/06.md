---
title:  Bebeni Cheani
date:   09/05/2024
---

Bobilni chadrapaniko man∙genchimoba, a∙gilsako Isolni kamara rasongan gape matchotataniko man∙gen. Nama Kattara “pilak jat aro ma∙chong aro ku∙sik aro manderangna” (Para. 14:6) aganprakaniko man∙gen. Kristo aro Satanni gisepo dal∙begipa dakgrikaniara norokni bilrangko Kristoni chu∙gimik chesranganichi bon∙atako man∙gen. Isolni songnokan namgijani kosako chegen aro a∙gilsak-salgisakoniko papara jringjrotna nisie galaniko man∙gen. Para. 11 Kristian bebera∙aniko aro Isolo bebera∙aniko nisie galna gita French Revolutionchi Satanni chadrapani baksa a∙bachenga, indiba namgijagipa bilrang aro raja ong∙anirangni kosako Isolni cheani baksa ia odhai bon∙skaa. Kristoni aro Uni bebeni a∙sel bilonggipa dake nianirangko chagronggiparangna uan ka∙donganiko on∙a.

`Para. 11:15-18 ko poraibo. Ia podrangni gita, snigipa singgako sikahaon bon∙kamani somoio mai obostarang ong∙a?`

A∙gilsakni songnokrang an∙chingni Gitelni ong∙baaha. Kristoan chegipa ong∙aha. Namgijaniara amako man∙aha. Jisu cheaha arto Satan amako man∙aha. Toromi ong∙ani cheaha. Bebean sason ka∙aha. Ia ge∙etaniko dakanio an∙chingna nambegen: “Jejerangko mandeni bilchi rikaha uarang nosto ka∙ako man∙gen indiba dingtanggijagipa Isolni Kattani rong∙brako pangchake rikako man∙gipa jringjrotna dongkamgen.” –Ellen G. White, The Great Controversy, jak 288.

`Para. 11:19 ko poraibo. Salgio maia oaniko Johan nikaha? Aro salgichiko ua niatahaon maiko nikaha?`

Johanni nikanio salgio donggipa torom nokdring oako man∙aha. Rongtalbatsranggipa kuturiko ua niahaon, niam sundukko nikaha. Niam Gitchamni torom tambuo, jean salgio donggipa dal∙gipa chong∙motgipako mesokani ong∙achim, niam sundukni kosako tarigimin sa∙gre sakgnini gisepo rasongarigipa Isolni dongpaaniko parakachim. Niam sundukni ning∙oara Isolni niam gnangchim. Ka∙sachakanio bebera∙achisan mangmang an∙chingara jokataniko man∙genchimoba, Isolni niamko manianiara an∙chingni chong∙mot bebera∙aniko parakani ong∙a. Isolni niaman bichal ka∙ani pangchakani ong∙a (Jakob 2:12). Ia bebeara dingtangmancha bon∙kamani somoio gamchatgipa aro meligipa ong∙a (Para. 12:17; Para. 14:12).

`French Revolutionni Isolko jegalani aro rasongan gape bon∙chotaniko Parape∙a 11 –o aiao inmanpile mesokaniara da∙alo an∙chingna maikai aganani ong∙a?`