---
title:  Sakki Sakgni
date:   04/05/2024
---

### Ia Antini Lessonna Poraiani
Para. 11:3-6; Zek. 4:14; Para. 12:5, 6, 14, 15; Dan. 7:25; Isaia 54:17; Git. 119:89; Para. 11:15-18.

> <p>Mingani Pod</p>
> “Sam sikrepa, bibal dimela; indiba an∙chingni Isolni katta jringjrotna kingking mangrakgen” (Isaia 40:8).

Bang∙a ritcha bilsirang jolgimikan, Isolni Kattara bakgni dakatako man∙a, jajaatako man∙a aro cholija ine galako man∙aha. Uara toromo kam ka∙giparangni dongchakramrango sildengchi ka∙e donako man∙aha, mande jinmani tom∙dakramrango so∙e galako man∙aha aro chitpriprie galako man∙aha. Uko bebera∙giparangara kal∙steke roako, ka∙dingsteke roako, pattoko chipako aro so∙otanikoba man∙tokaha. Ia pilakon, Isolni Kattan chegipa ong∙aha.

Bijangchigipa chasongni mondoli kakketgipa, Sastroko bebera∙gipa Kristianrangko a∙rikaha. Indiba, Isolni Katta andalaniko seng∙ataha. Ka∙saninggija jakkalani aro a∙rikani Isolni Kattako aganprakaniko dontongatna man∙jaha. English Sastroko pe∙gipa William Tyndale uni bebera∙anina dake nianiko man∙ahaon, Isolni Kattako uni gipatanio sawa una bang∙bate dakchakaniko on∙aha ine uko sing∙aha. Ua sing∙aniko name chanchie indine aganchakaha, “Durhamni Bishop.” Unon bichal ka∙giparang jagokaha.

Tyndale indake talataha je, changsao, ua bishop uni English Sastro pe∙giminko bang∙e breenba mande jinmani mikkango so∙e galaha. Bebeko gipatanio ua dal∙bee dakchakaniko on∙enga ine ua bishop ua somoio ma∙sijaengachim. Palrongana bate namen dam rake ua Sastrorangko breahachim. Indake bang∙e breanichi Tyndale-ara ua so∙e galgimin Sastrorangna bate bang∙bate gital chapa ka∙aniko dakna man∙ahachim. Bebeko a∙dimuo ga∙pneke galgiminara changni chang tangchapilaniko man∙e namen teng∙suaniko on∙aha.

Ia antio, an∙ching Sastro aro Kristian bebera∙ani kosako namjabatsranggipa chadrapanirangoni mingsako name dake nianiko dakgen. French Revolution-ni somoio, France-ni rama-sorokrango an∙chi jokaha. Sko sotani kolko (machine) Parisni mande jinma tom∙dakramo tariahachim aro hajalni hajal manderangko so∙ote galahachim. Isolko bebera∙gijanian a∙songni torom ong∙ahachim. Indake ong∙genchimoba, Isolni Kattako sakki on∙anikora jripatna man∙jahachim.