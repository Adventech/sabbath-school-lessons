---
title:  A∙gilsako Bilsi Hajalsa
date:   25/06/2024
---

Para. 19 ara Jisuni re∙baani aro denggurangko nisiatani bidingo aiao inmanbee talatani baksa bon∙a. Indiba golpo matchotkuja. Para. 20 bilsi hajalsani somoiko talata jekon “millennium” ine agana.

`Para. 20:1-3 ona poraibo. Jisuni re∙bapilanio Satanna maiko donsogen?`

Para. 20:1-3 rango janapgipa kattarangara mesokani chin ong∙a. Ian Satanko silitingchi kabebeako aro tu∙begipa a∙kolo donbebeako miksongja. Bilsi hajalsana kingking, ua ia sikdikdikgipa a∙gilsako saksan donako man∙gen. 2 Peter 2:4 o, an∙ching iako poraimana je, Satan aro uni sa∙grerangko “andalbeani a∙kolrangona” donsoaha. Satan a∙gilsako a∙gilsakni obostarangchi darangkoba dakmajona man∙gija sikdikdik donako man∙gen. Bilsi hajalsana ua nisiani, nosta ong∙ani aro be∙gruanirangko nikgen jerangan uni bobil dakpilani a∙sel ong∙ahachim.

Je Greek kattako “tu∙beaona” ine pe∙ahachim, ia apsan kattana English katta, abyss oniko ra∙aha. Ian Septuagint-o, chong∙motan, Niam Gitchamko Greekona pe∙skagimin ong∙achim, uanoba apsan kattakon jakkalaha aro a∙gilsakko ong∙atani somoio a∙gilsakni obostako talatna jakkalaha. “A∙a porongrong aro bangbang ong∙engpitichim; aro andalani chi tu∙ani kosako dongachim” (Aba. 1:1, 2). Septuagint-o, “tu∙ani” ingipa kattana iano Greek kattao abyssos, “abyss” ine ong∙a. Ian sikdikdikgipa a∙gilsakko talatani ong∙a. “Tu∙beaona” ine aganengon, ian a∙gilsakni badiaba niksokgijagipa rong∙kol ba a∙slang a∙dareko miksongja. Satanni paparigipa kam aro nisiatanirang, Gnigipa Re∙baanina skang ong∙gipa aiao inmanbegipa bilding bildang ong∙anirang a∙gilsakko andalaniona, bilding bildang ong∙aniona sokataha je obostaan a∙gilsakko ong∙atna skang ong∙achim.

`Jer. 4:23-26, Jer. 25:33, aro Isaia 24:1, 3, 5 rangko poraibo. Ia obostako Sastroni katchinikgiparang maikai talataha?`

Kristoni gnigipa re∙baanio bilongbegipa nisiatani gimin aro bilsi hajalsani somoio a∙gilsako tanggipa mande saksaba dongjaha ine katchinikgiparang talata. Satan aro uni namgijagipa sa∙grerang nisiatgimin obostarangko nie chanchibewalaniko dakna donako man∙gen je obostakon uni bobil dake chakatanichi ong∙atahachim. A∙gilsak gimikan papni dormaha sia ine ma∙signok. Isol papko gimaatna kam ka∙a jedakode ua pangnaba dongtaijawaha (Nah. 1:9). Ia kamko Isol minggittam cholrangchi daka. Skanggipao, Ua mande jatko jokatna An∙tangni tosokgijagipa ka∙saani, skani, aro jotton ka∙aniko parakchenga. Gnigipao, Ua An∙tangni kakket bichalko, mikkang nigijaniko, aro toromi ong∙aniko paraka. Gittamgipao, pap aro bobil dakani a∙sel namgijagipa biterangko nikchina gita Ua a∙gilsak gimikna on∙a.