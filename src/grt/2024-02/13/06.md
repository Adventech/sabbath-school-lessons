---
title:  Minggni Jringjrotna Ong∙gnirang
date:   27/06/2024
---

`2 Kor. 5:10, Rom. 14:10, 11, aro Para. 20:11-15 rangko poraibo. Denggugiparangko maini gimin chakatatpilachim, ia podrangara maiko agana?`

Namgijanirang pangnaba dongtaijana gita papko bon∙kimitatnade, Isol Uni pilak dakanio mikkang nija aro kakketgipa ong∙a ine pilakan bebera∙na nanggen. Bon∙chotaode, ja∙skuantian, Satan aro uni namgijagipa sa∙grerangmangba bamgen aro dal∙begipa dakgrikanio Isol kakket bichal ka∙a aro Isolni kosako bobil dake chakatanina nama a∙sel dongja ine ra∙chakgen. Ellen G. Whiteni iano agangipa kattarangko nibo: “Serikani ki∙tapko opraka baktapan, aro Jisuni mikron denggurangchipak niaton, uamang an∙tangtangni dakgimin pilak papko u∙igen. Ong∙siagrigipa aro rongtalgipa ramaoni badia manchao uamang sretahachim, aro baditan gaorade∙ani aro bobil dake chakatani uamangko Isolni niamko pe∙aniona dilangahachim, uko uamang nikgen. Kimalbegipa dakmajoanirang jean uamangko pap ka∙na didiatahachim, bringimin pattianirang, Isolni kattako ra∙timgiparangko mitchianirang, mikrakataniko jegalanirang, ka∙sachakani chipakkorerangko gisik pil∙gijagipa ka∙tongchi satpakanirang—iarang pilakan wa∙alni oikorrangchi segimin gita nabaaha. . . .

“Namgijagipa a∙gilsak gimikan salgini sorkarini kosako matnanggiparang ine Isolni kachario chadenggen. Uamangna baltichakgipa darangba dongjaha; uamang pa∙sikanigri ong∙gnok; aro uamangni kosako jringjrotnan sianiko rai on∙gnok.”—The Great Controversy, jak 666, 668.

`Para. 20:9; Git. 37:20; aro Malaki 4:1, 2 rangko poraibo. Papko bon∙kimitatani aro papirangko nisiatani aro toromirangna donsogipa boksisni gimin ia podrangara maiko talata?`

Nama kattade ian je, Satan aro uni namgijagipa sa∙grerang wa∙alni wario nisiatako man∙gen. Pap aro papirang kamako man∙gen. Para. 20:9 o janapgimin gitade, uamangko cha∙minokgen, nisiatgen, aro pangnajolna saknajawa. Uni ja∙mano ong∙gipa podo “jringjrotna kingking” ingipa kattako jakkalaha. Obostao pangchakode, “jringjrotna” ingipa kattara bon∙changgijaniko pangnan miksonga indiba, uan maikoba matchokjaskal, ua somoionasan ong∙aia. (Reo. 21:6; 1 Sam. 1:22, 28; Juda 7; aro 2 Pit. 2:4-6 rangko nibo). Gimagiparangnade, nisiatani kamko ong∙ja indiba nisiatanian jringjrotnan bon∙gen. Isol pangnajolnan sasti on∙gipa ong∙ja.

`Chon∙kamaode, an∙ching pilaknan ia minggnigipa jringjrotna ong∙gnirangoni mingsakode donsoenga. Rasonggribee, gimagiparang, uamangni man∙na kragipa dormahako man∙gen—uan jringjrotna siani ong∙a. Indide maini gimin jringjrotna sianiko man∙jana gita Jisuni toromi ong∙aniosan mangmang an∙chingni ka∙dongani ong∙aia?`