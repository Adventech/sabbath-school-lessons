---
title:  Chanchidapanirang
date:   28/06/2024
---

“Uano apalbegipa a∙kawerang nitobegipa a∙brirangona chong∙doa, aro Isolni a∙brirang uarangni chubegipa a∙bri ku∙chotrangko nirok simsaka. Ua tom∙tomgipa bakrarango, ua tanggipa chiringrangni chisamo, Isolni manderang jemangan ru∙utbea somoina songregiparangsan ong∙aiachim, uano dongani biapko man∙gen. . . .

“Uano sigijaniko gangipa gisikrang chotchanggijagipa katchaani baksa aiao inmangipa ong∙atani bil, aro piokna on∙gimin u∙isokgijagipa ka∙saani bidingo chanchibewalaniko dakgen. Uano ka∙namgijagipa bobil Isolko gualchina tol∙napna gita dongjawaha. Be∙enni bil mingantin chu∙sokgnok, change sapani mingantin barignok. U∙ianiko man∙dapanio gisik ba bilrang be∙jawajok. Uano nambatsranggipa kamrangko ka∙gen, chubatsranggipa miksonganirang chu∙sokgnok, aro gitalgipa gadangona tang∙doangna, gitalgipa aiao inmananirangko nike rasongko on∙na, gitalgipa bebeni kattarangko chanchibewalna, gisikni aro be∙enni bilrangko tangchaatna gitalgipa nikanirang donggen.”—Ellen G. White, The Great Controversy, jak 675, 677.

“Agansokpilgijagipa katchaani baksa a∙gilsakni dedrangrang ga∙akgijagiparangni katchaaniona aro u∙ianiona napegen. Isolni ong∙atgiminrangni bidingo chasongni chasongna chanchibewalanichi man∙gimin gisikni u∙ianiko uamang suala. Dimelgijagipa mikronni nikanichi uamang ong∙atgiminni rasongko nigen—chong∙motan, sal aro askirang aro uarangni bangbango dongarangko nigen, jerangan Isolni singhasonko uamangna on∙gimin somoio duulengachim. Pilakon, chonbatgipaoni dal∙batsranggipaona kingking Ong∙atgipani bimungko seaha, aro pilakon uni bil gnanganiko mesokaha.”—The Great Controversy, jak 677, 678.

“Dal∙begipa dakgrikani bon∙aha. Pap aro papirang dongjaha. A∙gilsak gimikan rongtalaha. Apalbegipa ong∙atgimin a∙gilsako ku∙cholsan ong∙ani aro katchaanian gapaiaha. Pilakkon Ong∙atgipaoni bon∙changgijagipa janggi aro seng∙ani aro katchaani jokbaaha. Chonbatsranggipa bisemsemoni a∙gilsako dal∙batsranggipaona, janggi gnanggipa aro janggigrigipa pilakan, uamangni donmitapagrigipa nitoanio aro chu∙soksranggipa katchaanio Isolni ka∙saaniko paraka.”—The Great Controversy, jak 678.

**Chanchigrikna Sing∙anirang**:

`Maini gimin Isolara papko ru∙utbea somoina dongangna on∙ahachim, na∙a maiko chanchia? Iani gisepon, darang mandeba ia a∙gilsako janggi tangenga dipetsa dukko chakna nanga. Chong∙motan, ia a∙gilsako janggi tangenga dipetsa dukko chaka. Hajalni hajal bilsirangna papni dongbaani baksa mandeni janggi tangani somoiko tosusaode iara baditan bakandikachim? Namgijani bidingo rakgipa sing∙anina aganchakna gita iako u∙ianiara an∙chingko maikai dakchakgen?`

`Janggi jokna daksogimin kamo, bilsi hajalsara jekon millennium ine aganachim, uara maikai melia? Gimagiminrangni kosako bon∙kamgipa bichalko, bon∙kamgipa sastiko on∙anio Isolni kakket bichalko aro Uni ka∙saaniko pilak jokgiminrangni nikkujaona kingking Isolni cholonni gimin chanchie nibo.`