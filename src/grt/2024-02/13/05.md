---
title:  Bilsi Hajalsani Somoio Bichal Ka∙ani
date:   26/06/2024
---

`Para. 20:4-6 rangko poraibo. Toromirang bilsi 1,000 ni somoio maiko dakgen aro iara maina nangchongmotani ong∙a?`

Bilsi hajalsani somoio, toromirang mikkang chongchong Isolni kakket bichalko aro papko maikai bon∙atna Ua kam ka∙achim, uarangko nikgen. Bang∙arangni bidingo Isolo sing∙na gita sing∙anigrigipa sawa dongjawa? Da∙ode, salgio bilsi hajalsani somoio, jokgiminrang sing∙anirangko sing∙na man∙gen. Ka∙sagiparangoni ba melibatsranggipa ripeng salgio dongjaode, jokgiminrang Isolni baseaniko dakarangni bidingo nambate ma∙sina man∙gnok. Gitalgipa bewalo, pilak batanggimin somoinaba bate, jokgiminrang janggi tanganggimin mande sakantiko jokatna Isolni bilake jotton ka∙anirangko ma∙sirikgnok. Uamang iako u∙ignok je, gimagimin pilakan uamangni Kristoko jechakani giminsa salgiko man∙rikjaha. Unosa Isol bon∙kamgipa bichalko ra∙bagen, chong∙motan, gnigipa sianiko ra∙bagen jean gimagiparangna jringjrotnan bon∙kimitani ong∙gen.

`Para. 20:7-9 rangko poraibo. Bilsi 1,000 ara maikai bon∙gen? Satan aro uko ja∙rikgiparangna maiko donsoenga?`

Bilsi 1,000 na, Satan darangkoba dakmajona ba tol∙napna man∙jawaha. Ua aro uni sa∙grerang papni namgijagipa biterangni gimin chanchibewalna sikdikdik obostao donako man∙aha. Bilsi hajalsani ja∙mano, sigimin denggurang bichalko man∙na aro uamangni bon∙kamgipa on∙aniko man∙na chakatatako man∙gen. (Para. 20:5).

Da∙ode Satano uko ja∙rikgipa kotokrang dongaha. Dal∙begipa dakgrikanio Satan changni chang amchepako man∙genchimoba, gimagimin jinmarangni bang∙beaniko nike ua ka∙dongatako man∙aha. Bobil dakaniko bon∙atna tarikujani gimin ia “jatrangko” tol∙napna ua re∙ongkatangaha. Isolko chena aro uamang an∙tangtangni songnokko rikna gita bon∙kamgipa changna Satan uamangko gisik nangatgen aro didigen. Ia katta “Gog aro Magog” ara Satan aro pilak chasongni gimagiparangko talatna jakkalgipa katta ong∙a. Satan aro uko ja∙rikgiparang “rongtalgiparangni a∙tipko aro ka∙sara songjinmako duulaha” (Para. 20:9).

Bilsi hajalsani bon∙ao, denggugipa pilakan chakatatako man∙aijawaha, indiba Rongtalgipa Songjinma, Gital Jerusalem salgioni a∙gilsakona ra∙onbaaniko man∙gen. (Para. 21:2)! Toromirang Gital Jerusalemo Kristo baksa bilsi hajalsana dongengaha aro sason ka∙engaha. Da∙ode, bilsi hajalsani bon∙ao, ia songjinmara Isol, Jisu, sa∙grerang aro piokgiminrang baksa a∙gilsakona ra∙onbaaniko man∙gen. Dal∙begipa dakgrikanio bon∙kamgipa dakgrikaniko dakanio pilakan donggnok. Pap pangnajolnan bon∙kimitatako man∙nasiengjok!

`Isolni cholonni gimin bon∙kamgipa bichal ka∙ani somoiara maiko agana?`