---
title:  Isolni Ka∙saani Cheaha
date:   22/06/2024
---

### Ia Antini Lessonna Poraiani
Para. 22:11, 12; Jer. 30:5-7; Git. 91:1-11; Jer. 25:33; Para. 21:2; Para. 20:11-15.

> <p>Mingani Pod</p>
> “Aro anga ua singhasononi gam∙bee indina ku∙rangko knaaha, nibo, manderang baksa Isolni dongchakani, aro Ua uamang baksa donggen, aro uamang Uni manderang ong∙gen, aro Isol An∙tangan uamang baksa ong∙gen, aro uamangni Isol ong∙gen. Aro ua uamangni mikrongoni pilak mikchiko u∙sitgen; aro siani ong∙jawaha aro kalimani, aro chrikani, aro saknaani ong∙jawaha. Skango ong∙giparang re∙angaha.” (Para. 21:3, 4).

Ka∙tongo ka∙dongani baksa an∙ching mikkangchi ong∙gnigipako mikkangpa∙na man∙gen. Neng∙nikani somoirang re∙baengon, je dukkon an∙ching chagrongna nanggenchim, je neng∙nikanirangkon an∙ching chakna nanggenchim, je ka∙beaniko an∙ching chagrongna nanggenchim, nambata sal sokbaenga ine an∙chingo ka∙dongani donggenchimode, an∙ching da∙alo, orto gnange, miksongani gnange aro katchae janggi tangna man∙gen. Franklin D. Roosevelt, 1933-1945 bilsirangona United States-ni president ong∙aha, ia bilsirangon United States-ni itihaso neng∙nikbatsranggipa somoi ong ahachim. Ua polio saa man∙e an∙ma goka ong∙aha aro dakchakagride ua re∙na man∙jahachim. Changsao ua indine seaha, “An∙ching pangnan ua nalsao, nambata janggi tangani, nambata a∙gilsak donga ine bebera∙ani aro ka∙donganio rim∙kingkingaha.” Albert Einstein, a∙gilsakni gisik matsrambatgiparangoni saksa indine seaha, “Mejalni ong∙a obostaoniko skie ra∙bo, ia somoina janggi tangbo, knalna ka∙dongsobo.” Alfred Lord Tennyson, Victoria rani-ni sason ka∙ani somoio Englandni mingsingbegipa poedo serakgipa changsao indine seaha, “Gitalgipa bilsini a∙bachengachibara ka∙donganiara ka∙dingsmite, ku∙mituchi ‘uan katchabatgen’ ” ine agana.

Ia quarterni bon∙kamgipa lessono, Kristoni kimkimgipa ka∙saaniko a∙gilsakni itihaso namen dingchaoani somio aro nama aro namgijani gisepo dal∙begipa dakgrikanio Uni chu∙gimik cheaniko an∙ching nikgen. Sastroni bon∙kamgipa ki∙tap, chong∙motan, Parape∙a ki∙tapara da∙alna, knalna, aro jringjrotnan an∙chingna ka∙donganiko on∙a.