---
title:  Daniel 8:14 ni 2,300 Salrang
date:   15/05/2024
---

William Miller name dake nie nikaha je katchinikgiparangchi agansogimin obostaranga tiktak chu∙sokaha: Abrahamni de-su∙drangni bilsi 400 na Egypto dongani, Israelrangni bakrao bilsi 40 songreani, Israelrangko bilsi 70 na rim∙gittangani, aro Danielni Israelrangna anti 70 ko donani (Aba. 15:13; Chan. 14:34; Jer. 25:11 aro Dan. 9:24).

`Mark 1:15; Gal. 4:4 aro Rom. 5:6 rangko poraibo. Kristoni skanggipa re∙baanina Isolni donsogimin sulsul somoiko kapani gimin ia podranga an∙chingna maiko agana?`

Sastroni ge∙sa bakko ge∙gipin bak baksa tosusae, katchinikanirangko Miller poraiahaon, ua indake aganchotaha je Sastro gimikon Isolara Uni dakna nanggni kamna sulsul somoiko donani dongode indide Gitelni gnigipa re∙baaninaba Isolara sulsul somoiko kapani dongchongmotgen.

`Dan. 8:14 ko poraibo. 2300 salrangni bon∙ao maia ong∙na gita nanggenchim?`

William Miller indake mingsinggipa u∙ianikon ra∙chakaha jean “torom tambuko rongtalatania” a∙gilsakko wa∙alchi rongtalatanian ong∙achim. Indakgipa namen gamchatgipa somoini gimin ma∙sina gita ua Sastroko gisiko nangbee poraiaha. Daniel 8 aro 9 ni nangrimani donganiko ua am∙e nikaha. Daniel 8-o, sa∙gre saksara “ia nikaniko ia mandena ma∙siatbo” ine ge∙etaniko man∙ahachim (Dan. 8:16). Odhaini bon∙ao, Daniel 8 ni pilak nikanirangko talatanio mingsa mangmangko talatgijani dongkuengachim (Dan. 8:27 ko nibo) jean 2300 salrangni bak ong∙achim. Ja∙mano ua sa∙gre Danielona re∙bapile indine aganaha, “nang∙ko u∙iatna aro ma∙siatna anga da∙o re∙baaha” (Dan. 9:22; Dan. 9:23, 25-27). Ian uko 2300 salrangni gimin ma∙siatna gita ong∙achim.

An∙ching iako u∙ia maina, Danielko “ua kattako gisik nangbo aro nikaniko ma∙sibo” (Dan. 9:23) ine ge∙etani ja∙mano, ua sa∙greni skanggipa kattaranga indine ong∙achim: “nang∙ni manderangni kosako aro nang∙ni rongtalgipa songjinmani kosako anti sotsniko tik donmanaha” (Dan. 9:24). “Tik donmanaha” ine pe∙gipa kattani asol miksonganiara “den∙sota” ine ong∙a. Anti sotsniko, chong∙motan, 490 bilsirangko den∙sotna nanggenchim. Indiba maioniko? 2300 salrangni gimin nikani, jean Daniel 8 ni bakoniko Danielni ma∙sikugijagipa mingsa mangmang bak ong∙a aro jekon da∙o sa∙gre una talatna re∙baaha.

Aro anti 70 –ni a∙bachenganiara “Jerusalemko rikna aro nampilatna ge∙etani ong∙katangaoni” (Dan. 9:25) ong∙ani gimin, Miller indake ma∙siaha je, ua somoini tarik aro bilsiko ma∙siahaode, anti 70 ni aro 2300 salrangni gimin katchinike aganani a∙bachenganiko ua ma∙signokchim.