---
title:  Uni Re∙bapilna Ku∙rachakani
date:   12/05/2024
---

Protestant Nampilatgiparang aro Hollandko wate gitalgipa a∙gilsakona songreanggiparanga Kristoni gnigipa re∙baaniko nangnikaha. Uamangnade Kristoni gnigpa re∙baania katchaanian gapgipa somoi ong∙achim jekon uamang gisiko katchaani gnang uko nikna ske nichaksoaha. John Wycliff Kristoni re∙baaniko mondolini ka∙dongani dake nichaksoaha. Jensalo ua Kristoni rasongan gape re∙bapil∙ani gimin pilak Nampilatgiparangna aganaha Calvin uko “pilak somoirangna bate katchaani ong∙gipa” ine aganaha. Isolni kakketgipa me∙a aro me∙chikrangnade, Kristoni gnigipa re∙baaniara katchae rimchaksoani ong∙achim, kengnigipa ong∙jachim.

`Johan 14:1-3, 1 Thess. 4:13-18 aro Titus 2:11-14 rangko poraibo. Maini gimin ia Sastroni bakrangara bang∙a ritcha bilsirangna ka∙donganiko Kristianrangna on∙aha?`

Maini gimin Kristoni gnigipa re∙baanio bebera∙aniara Sastroko bebera∙gipa Kristianrangna indakgipa ka∙dongani aro katchaaniko ra∙baaha uko ma∙sina gita altuani ong∙a. Uan sakamani, saknaani aro siani bon∙aniko jaksi ote mesokatgipa ong∙a. Uan kangal cha∙asiani, kakketgija bichalni aro sinjetaniko man∙ani bon∙kamani ong∙a. Uan kagija gomal, dakgrikani aro dinggrikani bon∙aniko gisiko katchae nichaksoani ong∙a. Mikkangchi a∙gilsako tom∙tomani, kusini aro Kristo aro pilak chasongrangni pi∙okgiminrang baksa baikam∙gipa nangrimaniko uan mesoksoa.

“Gitelni re∙baaniara pilak chasongrangon uko kakkete ja∙rikgiparangni ka∙dongani ong∙aha. Joitun a∙brio, Ua re∙bapil∙taigen ine Uni sninggiparangna bon∙chote agangimin kattaranga, uamangni ka∙tongrangna katchaa aro ka∙dongsoaniko on∙e uamangni re∙bagni salrangko senga∙taha jekon dukrangchi cha∙minokna aro dake nianirangchi dimelatna man∙jahachim. Duk saknaa aro a∙rikanirangko chakengon, ‘Bilakgipa Isol aro an∙chingni Gitel Jisu Kristoni re∙baania nambegipa ka∙dongsoani’ ong∙achim. Thessalonikani Kristianrang an∙tangtangni ka∙sagiminrangni siako gope kalimengon, jemangkon uamanga Gitelni re∙baaniko niksopagen ine ka∙dongchaksoahachim, Paul uamangni skigipa ong∙e, Jokatgipani gnigipa re∙bapilosa ong∙gnigipa chakatpil∙ani gimin uamangna aganaha, ‘Unon Kristoo sigiminrang chakatgen aro tange dongsoenggipa toromirang baksa Gitelko grongna bangbangona damsan rimdoako man∙gen. Aro indake an∙ching pangnan Gitel baksa ong∙gen. Ia kattarangchi na∙simang saksa sakgipinko ka∙dimeatgrikbo.’ 1 Thess. 4:16-18. ”–Ellen G. White, The Great Controversy, jak 302.

`Maini gimin Jisuni Gnigipa Re∙baaniara an∙chingni bebera∙anina namen gamchatbegipa ong∙a? Mongsongbate sigiminranga tusia ine an∙chingni bebera∙ani gimin (Lesson 10 ko nibo), maini gimin ia skianiara namen gamchatbegipa ong∙a? Ua gride, Paulni agangimin gita, maini gimin an∙chingara namen ka∙dongani grigipa obostao ong∙genchim? (1 Kor. 15:15-18 ko nibo).`