---
title:  Ua Somoiko Nichaksoani
date:   13/05/2024
---

Protestant Nampilatgiparang Kristoni bimang chongchong, nikna man∙e, knana man∙e aro rasongan gape re∙bapil∙aniko bebera∙genchimoba, ka∙sne ka∙sne ua Sastroni bebeko ma∙sianiara dingtang ong∙aha. 19–gipa ritcha bilsini mingsinggipa skiprakgiparang indake skiaha je Uni songnokko a∙gilsako songdimna Kristo re∙bagen aro tom∙tomani bilsi 1000 ko ia a∙gilsako a∙bachenggen. Ian gisikni gita tusidimuaniona aro toromna on∙kangna gisik nanggijaniona dilaha.

Apsandake, Kristoni sninggiparangba Messiani re∙baani miksonganiko ma∙sisretaha. Uamang indake chanchiaha je, Ua chegipa raja dake re∙bagen jean Romeni nokkol ong∙ani pakripeko be∙atgenchim, indiba uamangko papni kaaoniko aro matnangaoniko jokatgen inede chanchijaha. Uni gimin, uamanga Uni re∙baani bewalko ma∙sijaha.

`Wat. 1:9-11; Par. 1:7 aro Mati 24:27, 30, 31 rangko poraibo. Ia podranga an∙chingna an∙chingni Gitelni re∙bapilani bewalni gimin maiko skia?`

Jensalo Kristo Bethlehemni matchuni chikongo b∙isa ong∙e re∙baaha, bang∙gija manderangsan Uni re∙baaniko ma∙siaiaha. Indiba jensalo Ua gnigipa changna re∙bagen unode, “pilak mikronan” Uko nikgen. Nachil ge∙antian Uni re∙bapilanio singgani gam∙bee sikaniko knagen. A∙gilsako donggipa mande sakantian Uni rasongko nigen. An∙ching tol∙napaniko man∙na nangja. Sastroan Uni re∙bapilna skang ong∙gni pilak obostarangkon name rongtale agane on∙aha.

“Sastroo parape∙giminrangni gisepo ning∙tubatgipa aro nambatgipa Nama Kattarangoni mingsara, pi∙okani dal∙gipa kamko matchotatna, Kristoni gnigipa re∙bapilani gimin agansoanian ong∙a. ‘Siani salakkimo aro siani a∙kongo’ songrechina ru∙uta salrangonin watangako man∙gipa toromna songregipa Ioslni manderangna, gamchatgipa aro katchaa gapgipa ka∙dongsoaniko ‘a∙songtangoniko rikgalata man∙giparangko noktangona rimbapilna’ ‘Anga chakatgipa aro janggi’ ine agangipani re∙bapilna ku∙rachakanio on∙manaha. Uni gnigipa re∙bapilaniko skianian rongtalgipa Sastroni mongsonggipa pangchakani ong∙a. Skanggipa jikseni duk ong∙bee Eden barioni ong∙katangaonin, bebera∙ani dedrangna nisiatgipani bilko pe∙e galchina aro an∙tangtangni gimaatgimin Salgini Songnokona rimbapil∙taianiko man∙na sengsoengachim.”–Ellen G. White, The Great Controversy, jak 299.

Skangni Adventist dilgipa, Luther Warren, chadamberangko indine aganrongachim, “Kristoni re∙baanina tarisogimin ong∙na mingsa mangmang cholde uan tarie dongani aro tarisoe dongkamaiani ong∙a.” Kristoni bakbak re∙baani nama kattara an∙ching sakantina an∙chingni ka∙tongrangko aro an∙chingni toromo janggi tanganiko da∙on name dake nie nichina mol∙molani ong∙a. Ian Isolni ska gita janggi tangchina okamani ong∙a. Kristoni re∙bapilani rasongni teng∙suanio iachiba ong∙ja uchiba ong∙ja dake dongani dongja.

`1 Thess. 5:2-5 aro Ibri. 9:28 ko poraibo. Kristoni re∙baani bewalni gimin ia podrangara maia ka∙donganiko an∙chingna on∙a?`