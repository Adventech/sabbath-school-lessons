---
title:  William Miller aro Sastro
date:   14/05/2024
---

Jedake Isol Protestantrangko Kristoo bebera∙achisan mangmang toromi ine chanako man∙ani bebeko am∙e niktaina jakkalaha, Ua William Millerkoba Jisuni gnigipa re∙baani bewalni bebeko am∙e niktaina gita jakkalaha. Miller Sastroko poraiahaon, uni chanchisokna amana batpile una ka∙sagipa Kristoko ua nikaha. Uni Sastro, kolom aro chongipa ki∙tap kingsa baksa, ua A∙bachengako poraina a∙bachengaha aro uni poraienggipa Sastroni bakko name ma∙sijaskal ua ta∙rake poraijaha. Ua Sastroni mingsa bakko minggipin bak baksa tosusae nie, Sastro an∙tangan an∙tangko talatchina on∙aha.

`Isaia 28:9, 10; Toe Skia. 8:8, 9; Johan 16:13 aro 2 Pit. 1:19-21 rangko poraibo. Ia podrango Sastroko pe∙e on∙ani gimin na∙a maiko nika?`

William Miller Sastroni ge∙sa bakko ge∙gipin bak baksa tosusae poraiahaon, Sastroni ning∙tuanirangara una oprake on∙ako man∙aha. Ua donnugimin gamko am∙gipa gita uko am∙aha aro bang∙bee pattianiko man∙aha. Gisik Rongtalgipa Isolni Kattako uni u∙ianina oprake on∙aha. Katchinikani ki∙tapkoba gipin Sastroni bakrangko gisiko nangbee poraia gita apsanan ua poraiaha.

`Dan. 1:17; Daniel 2:45; 1 Pit. 1:10, 11 aro Par. 1:1-3 rangko poraibo. Sastroni katchinikanirangko ma∙siani gimin ia podranga an∙chingna maiko agana?`

Katchinikani ki∙taprango chinrangara donnugimino chipchange donako man∙ja. Ka∙sabegipa Isol Uni katchinikani Kattako an∙chingna an∙chingko ia a∙gilsako ta∙rake ong∙nasigipa obostarangna tarisona gita on∙manaha. William Miller rongtale ma∙siaha je katchinikanian uni an∙tangni nambatsranggipa pe∙e on∙gipa ong∙a. Katchinikani chinranga Sastro an∙tangchin rongtale talataniko man∙aha. Matburungranga rajarang ba songnokrangko mesoka (Dan. 7:17, 23). Balwara nisiataniko mesoka (Jer. 49:36). Chiara manderang aro jatrangko mesoka (Para. 17:15). Me∙chikara mondoliko mesoka (Jer. 6:2; Eph. 5:22-32). Daniel aro Parape∙ao somoini gimin katchinike agananirangkoba chinrangchi aganaha, katchinikao salsara bilsi sa baksa apsan ong∙a (Chan. 14:34; Ezek. 4:6). William Miller ia Sastroko pe∙ani niamrangko jakkalahaon, uni bebera∙ani gita Kristoni re∙bapil∙ani somoiko am∙e nikahaon ua aiao inmanahachim.

`Katchinikani chinrangko tik ong∙e ma∙sianiara maini gimin an∙chingni bebera∙anina namen gamchatgipa ong∙a?`