---
title:  Chanchidapanirang
date:   17/05/2024
---

“Skang sninggiparang gitan, William Miller aro uni ripengrangba an∙tangtangni skiprakenggipa nama kattani miksonganiko chu∙gimikde ma∙sina man∙jachim. Skangoni dongsoenggipa mondolio sreta skianirang uamangko katchinike agananio mongsonggipa kattarangko tik ong∙e pe∙e agana man∙aoniko champengaha. Uni gimin uamang a∙gilsakni manderangna skichina Isolni ge∙etgimin Nama Kattarangko aganprakahaoba, indiba uarangni miksonganiko ma∙sisretanichi kamni chu∙sokgijana duk man∙na nangaha.’–Ellen G. White, The Great Controversy, jak 351, 352.

“Indioba Isol bichalni mikrakataniko, uni miksongani gitan aganprakna on∙anichi An∙tangni nama miksonganiko chu∙sokataha. Dal∙gipa sal sepangahachim aro Isolni ka∙sachakbeanio manderangkoa tik somoio dake nianiona ra∙baaha jedakode uamangni ka∙tongrango maia gnangchim, uarangko uamangna parakna man∙gen. Mondoliko rongtalatna aro uko porikka ka∙e nina miksonganio ua kattarangko aganprakahachim. Uamangara ia a∙gilsakna ka∙saama ba Kristona ba Salgina ka∙saama uko nikchina gita uasmangko dilangahachim. Uamanga an∙tangtangko Kristona ka∙saa ina, da∙o uamang an∙tangtangni ka∙saaniko kakket ong∙a ine mesokna nangahachim. Uamanga a∙gilsakni gita ka∙donganirangko aro rasongko man∙aniko jegale, uamangni Gitelni gnigipa re∙baaniko katchabee rimchaksona tariahachimma? Uamang an∙tangtangni gisikni obostako u∙ina man∙china gita Nama Kattakoara on∙manaha aro uamang an∙tangtangko onatanichi aro gisik pil∙anichi Gitelko am∙china uko uamangona wataha.” –Ellen G. White, The Great Controversy, jak 353.

**Chanchigrikna Sing∙anirang**:

`William Millerni chagronge nikaoniko an∙chingara maia skie ra∙aniko man∙na amgen? Basakobade Isolara an∙chingni ong∙gija ma∙sisretaniko jegalama?`

`Dan. 9:24-27 ko ma∙sianiara maini gimin Sastroni kakket ong∙aniko aro Kristoni Isol ong∙aniko mangrakatanio namen nangchongmotgipa ong∙a?`

`Katchinikaniko ma∙sianiara janggi jokatna tarisamsoanio maia bak donga? Maini gimin katchinike agananiara Isolni miksonganio namen gamchatbegipa ong∙a?`