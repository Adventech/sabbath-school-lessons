---
title:  Isolni Kattako On∙rikrikatani
date:   29/04/2024
---

`2 Kor. 4:1-6 aro 2 Kor. 2:14 rangko poraibo. Isolni Kattani bebeko aganprakanio ra∙bianirangko man∙genmchimoba, Paulni ka∙donganiko man∙ani gimin ia podrangara an∙chingna maiko agana?`

Nama kattako gipatani kamko uni ka∙anio watata Paul dal∙begipa neng∙nikanirangko chagrongaha; indiba ua indake ka∙dongani gnang je Isolni Kattan bon∙kamaode chegen maina ua aganaha, “Maina chinga bebena bobil dake mamungba bilakja, indiba bebena bilaka” (2 Kor. 13:8).

Nampilatgiparangba apsan dakgipa neng∙nikanirangkon chagrongaha; indiba bebera∙achi uamang Isolni Kattana kakket ong∙e dongaha. Aiao inmangipa neng∙nikani mikkango ka∙donganiko mesokgipara William Tyndale ong∙a. Tyndale-ni dal∙batsranggipa skaniara Englandni manderangna tik ong∙gipa aro poraina namgipa Sastroko on∙a skanian ong∙achim. Ua Sastroko a∙bachenge segipa ku∙sikoniko (original language) pe∙na miksongaha aro Wycliffeni bilsi 200-na skang pe∙gipaoniko mitam ong∙mangijagiparangko namatna miksongaha. Bon∙kamaode, Tyndale-ba rim∙ako man∙aha aro bichal ka∙ako man∙aha. Bang∙a uni Sastroko pe∙anirangko, jerangkon Worms, Germanyo chapa ka∙ahachim, ra∙sekaha aro jinmani miikkango so∙e galaha. Uko bichal ka∙aniara AD 1536 bilsio Belgium-o ong∙ahachim. Uara jinmani bebera∙aniko bebera∙gijagipa ine matnangako man∙aha aro wa∙al so∙e so∙otchina rai on∙ako man∙ahachim. Uko so∙otgiparang uko so∙na ambol dangipao uko kamiting somoio uni gitokko rim∙gekaha, unikode uni bimangko wa∙alo so∙aha. Uni siani somoio ua gisiko sikbeani gnang gam∙e aganaha aro uara indine ong∙achim, “O Gitel, Englandni Rajani mikronrangko obo.” Aiao inmanbee Isol Tyndale-ni bi∙anina aganchakaha.

Uni siaoni bilsi brini gisepon, Englishona pe∙gimin kingbri Sastrorangko chapa ka∙ahachim. 1611 bilsio King James Version Sastroko chapa ka∙aha aro uara Tyndale-ni pe∙anio mongsong pangchake chapa ka∙gipa ong∙achim. Sak 54 scholar-rang jemangan ia kamko ka∙aha Tyndale-ni skango Englishona pe∙giminonikon bang∙e ra∙aha. Mingsa hisap ka∙e nianio indake aganani gnang je 1611 bilsini King James Bible-ni Niam Gitchamde 76 percent-de Tyndale-ni pe∙gipaonin ong∙a aro Niam Gitalara 83 percent-de unonin ong∙a. 2011 bilsio king billion sa Sastrorangko chapa ka∙ani ja∙mano King James Version Sastroni bilsi 400 ong∙aniko maniaha. 2,454 ku∙sikrangona pe∙anichi a∙gilsak gimikni millionni million manderangni gisikrangko nange moataha. William Tyndale-ni on∙kanganiara gamchatbegipa ong∙aha.

Jedakgipa neng∙nikaniba ong∙ja maina ba jedakgipa ra∙bianirangba ong∙ja maina, Tyndale aro Sastroo bebera∙gipa uni kam ka∙rimskarangara Isolan Uni skani gita pilakkon dakenga ine Isolo ka∙dongchakaha. Tyndale-ni janggi tanganian jringjrotna dingtanganiko ong∙ataha.

`Dan. 12:3 aro Para. 14:13 rangko poraibo. Maikai ia podrangara Tyndale-ni janggi tanganio bilake meligipa ong∙a? Da∙ode nang∙ni an∙tangni janggi tangani gimin aro uni gipinrangko nange gisikko moatani gimin chanchiate nibo. Gipinrangko jringjrotna dingtangatna nang∙ni chol dongani bidingo maia didianiko ia podrangara on∙a?`