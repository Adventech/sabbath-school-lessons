---
title:  Chanchidapanirang
date:   03/05/2024
---

“Isolni kakketgipa manderang saksande kam ka∙jaengachim. A∙songni dilgiparang, bilrang aro namgijagipa gisikrang chu∙gipa biaprango donge, uamangni kosako namgijako dakna chanchirimengon, Gitel An∙tangni manderangko watgaljaha. Uamangni mikronrang oako man∙genchimode, uamangara Isolni an∙tangtang baksa dongpaaniko aro skang chasongni katchinikgiparangna gita dakchakani sakkiko nikna man∙genchim. Elishani nokkol an∙tangtangko changduulenggipa sipai kotokko jaksi ote mesokon aro uamangoni joke katani chol pilakchinin den∙sotako man∙aha ine aganon, katchinikgipa indine bi∙aha, ‘O Gitel, anga Nang∙o bi∙a, ua nikna man∙na gita uni mikronrangko obo.’ (2 Raja. 6:17). Unon ua nokko nikaha aro nibo, Isolni mandeko chel∙chakna Salgioni watata man∙gipa sipai kotok wa∙alni gure garirang aro gurerang a∙brirango gappilaiachim. Indake nampilatani kamko ka∙giparangko sa∙grerang nitimaha.”–Ellen G. White, The Great Controversy, jak 208.

“Jensalo bilakgipa bobilrang nampilatgimin bebera∙aniko bikpilatna gita nangrimgrikaniko dakenga aro uamangko nisiatna gita hajalni hajal tonualrangko saloknasienga gita nika, Luther indake seaha, ‘Satan namen ka∙onangbeenga; aro torom grigipa kamalrang damsan ku∙monggrikaniko daka aro chinga dakgrikna ka∙mikkenatako man∙a. Isolni singhason mikkango chu∙ongnikgipa ong∙china manderangko bebera∙achi aro bi∙achi didibo, jedakode an∙chingni bobil, Isolni Gisikchi amako man∙e tom∙tomaniko dakna draatako man∙gen. An∙chingni nangarangni gisepo dal∙batgipa aro an∙chingni skang dakna nanggipa kamara Isolo bi∙anian ong∙a; ia somoio manderanga an∙tangtangko tonualni ku∙pao aro Satanni ka∙onangbeanio ga∙aknasienga ine u∙ichina; uamang bi∙china.’ ” –D ‘Aubigne, book 10, chapter 14, jekon Ellen G. White, The Great Controversy, jak 209 o segataha.

Bebera∙achi toromi ine chanako man∙ani, je dal∙gipa bebekon Luther gital nikaha, uan nama kattani ja∙pang ong∙a, ia bebeon an∙chingni jokna ka∙dongani pangchaka. Uni git, “Isol Killa Bilakbegipa,” ingipa ia nama kattako bilakbee rongtale agana: “ ‘Ching biltangna pangchakode, Bobil ‘chingko amgenchim; Isol mande pil∙jaode. ‘Ching’ chakgipa griwachim, Sing∙ama Sa, Uan; Kristo Jisu Uan; Okama jringjrotni, Pamong kotokrangni, Dakgrikao chekamgipa.”–Seventh-day Adventist Hymnal, No. 506 (A∙chik Gito No. 57).

**Chanchigrikna Sing∙anirang**:

`Maikai an∙chingara ka∙sachakani aro niam, bebera∙ani aro namgipa kamrangni gisepo nangrimgrikaniko talatna man∙gen?`

`Janggi jokna niamko maniaona sokangna gita an∙chingni gisikna namen altua ine na∙a maini gimin chanchia? Janggi jokna niamko manianiko na∙ara maikai talatgen? An∙chingni Kristian janggi tanganina maini gimin iara namen kenbeani ong∙a?`

`“Ka∙sachakachi jokataniko man∙ani” gimin name ma∙sigijanio kenani gnangma? Ua ma∙sisretaniara banona dilanggenchim?`

`“Dam nom∙gipa ka∙sachakani” ingipa kattarangko manderang jakkalon uara maiko miksonga? Ka∙sachakaniara dam nom∙ama?`