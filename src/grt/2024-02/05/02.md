---
title:  Isolni Kattasan Mangmang
date:   28/04/2024
---

`Git. 119:103, 104; Git. 119:147 aro Git. 119:162 rangko poraibo. Isolni Kattani gimin Daudni chanchianiara maiachim? Maikai iara Nampilatgiparangni gisikko moataha aro maikai iara da∙alo an∙chingni janggi tanganiko dingtangata?`

Nampilatgiparangni bebera∙ani aro uamangni skiani ja∙pangara Sastroan ong∙achim. Uamang indake ma∙sia je uamangara Gisik Rongtalgipachi dilako man∙e segipa “Isolni tanggipa aro dongkamgipa katta”-ko jakkalengachim (1 Pit. 1:23). Uamang katta mingantikon gamchatnikaha. Uamang uni jakrangko poraion aro uni ku∙rachakanirangko bebera∙on, uamangni bebera∙ani aro ka∙donganiara gital daktaiako man∙aha. “Apsandake pilak Isolni ku∙rachakgipa katta baksaba ong∙a. Uarango Ua an∙ching sakanti sakprakna, Uni ku∙rangko tongtong an∙ching knana man∙enga gita dake aganenga. Uan ia ku∙rachakanirango Kristo an∙chingna Uni ka∙sachakani aro bilko parakataha. Uarang bolni bijakrang ong∙a jean “jatrangko an∙sengatani ong∙a” (Para. 22:2). Uarangko man∙aha, nangrimataha, uarang cholonko bilakatani, gisiko nangatani aro janggiko tange rakkiani ong∙a. Indakgipa an∙sengatani bil mamungoba man∙na amja. Mamungba ka∙dongatani aro bebera∙aniko on∙a man∙ja jean be∙en gimikna bilakatani bil ong∙a.”–Ellen G. White, The Ministry of Healing, jak 122.

Sastroan an∙chingni dukni kosako katchaaniko, ka∙donga grini kosako ka∙donganiko, andalani kosako teng∙aniko teng∙sudapata. Uarangan an∙chingni jajaanio tik ong∙gipa ramako, bingbranganio chong∙motko, bilgrianio bilakaniko aro u∙igijanio u∙ianiko an∙chingna on∙a. Jensalo an∙ching Isolni Kattako chanchibewala aro bebera∙achi uni ku∙rachakanirango ka∙dongchaka, janggiko on∙a man∙gipa Isolni bil an∙chingni be∙enni gita, gisikni gita, chanchiani gita aro janggini gita chu∙gimik an∙chingni bimangko bilakata.

Nampilatgiparang uamangni gisikrangko Sastrochi gapataha. Uamang Kattachi tangaha aro uamangoni bang∙an Kattani a∙sel siaha. Uamangara gisiko nanggijagipa, an∙tangni kamko chu∙ongnikgipa, simsakgijagipa Kristianrang ong∙jachim. Uamang ma∙siaha je Isolni Kattani bil gride, uamangara uamangni kosakona sokbagipa namgijagipa bilrangko warachakna amjawachim.

John Wycliffeni skaniara Sastroko Englishona pe∙na ong∙achim jedakode bang∙a manderangan uko poraina man∙genchim. Uara niam gita ong∙gijani gimin ua uni bebera∙aniko dake niako man∙aha, jinmani bebera∙ako bebera∙gijagipa ine matnangako man∙aha aro so∙otna rai on∙ako man∙aha. Uko bichal ka∙anio, Wycliffe sing∙aniko dakaha. “Na∙simanga an∙tangtangko saming jegrikenga ine chanchia? Gopramni rikingogipa budepamingma? Ong∙ja! Bebemingsa –jean na∙simangna bate bilakbata aro uan na∙simangko amgen.” –Wylie, Book 2, chapter 13 jekon Ellen G. White, The Great Controversy, jak 90 –o segataha. Wycliffe-ni sinasio agangipa kattarangara chu∙sokaha maina Isolni bebeni seng∙aniara Bijangchigipa Chasongrango andalaniko chel∙ataha.

`Maidake nang∙ko nang∙ni dukni somoirango Sastroara ka∙dimeataha?`