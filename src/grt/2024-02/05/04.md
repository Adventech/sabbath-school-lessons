---
title:  Gisikchi Ma∙siataniko Man∙ani
date:   30/04/2024
---

Salsao University-ni ki∙taprangko donchakramo poraiengmitingo, Martin Lutherni janggi tanganio dingtangani re∙baaha. Ua Latin ku∙siko segipa Sastro kingsako nikaha. Indakgipa ki∙tapba donga ine ua pangnaba u∙ikujachim. Kusi ong∙bean baksa, ua odhai sani ja∙mano odhai gipinko, pod sani ja∙mano pod gipinko poraiaha. Isolni Kattani rongtalani gimin aro uni bilni gimin ua aiao inamanaha. Uni jakrangko ua gisiko nange poraion, Gisik Rongtalgipa uni gisikko seng∙ataha. Chasong chasongni dakbewalrangchi donmitapako man∙gimin beberang Rongtalgipa segimini jakrangoni nadobaon, ua Gisik Rongtalgipani dilaniko ma∙sina man∙aha. Sastroko skanggipa changna uni poraie nikaniko talatengon, ua indake seaha, “O indakgipa ki∙tapko Isol angna on∙odechim!”

**On∙sogimin podrangoniko maikai an∙chingara Sastroko pe∙na gita nanga uani gimin an∙chingara maia skianiko ra∙na man∙gen?**

`Johan 14:25, 26`

`Johan 16:13-15`

`2 Pitor 1:20, 21`

Ia podrango maia bilakbegipa gnangchim, uan Sastroko segiparangko dilgipa apsan Gisik Rongtalgipan an∙chingkoba Sastroko poraion dilgen ine ka∙donganiko on∙anian ong∙a. Uan rongtalgipa bebeko rongtale pe∙gipa ong∙a. Rasong gribee, da∙alo bang∙a an∙tangtangko Kristian ine changiparangan Sastroo Isolni bak brinaniko komiata aro mandeni bringipa bakkosa bariatskaa. An∙chingoniko Sastroko Satan donnuna man∙chajahani gimin, ua gipin nambatsranggipako dakskaaha: uni Isolni bil gnanggipa cholonko ra∙gale, uko namgipa segimin ki∙tap mangmangsan daka ba una bateba namjabatsrange, mande jinmarangko sasono donna man∙na gita toromni sinjetgipa ostro gita uko dakanian ong∙a.

Nampilatgiparang indake nikaha je Gisik Rongtalgipasa sretna man∙gijagipa Sastroko pe∙gipa ong∙a, kamalrang, dal∙gipa gadangni kamalrang aro poperangde ong∙ja. Scottish Nampilatgipa, John Knox aro Scots-ni Rani, Mary-ni gisepo gisiko nang∙atbegipa agangrikaniko see rakkiani gnang: “Unon Mary aganachakaha, ‘Na∙ade Sastroko pe∙e agana indiba uamangde (Romeni skigiparangde) dingtamngesa pe∙e aganskaa; indide angara sako bebera∙gen aro iako sawa bichal ka∙e on∙gen?’ Nampilatgipa una aganchake inaha, ‘An∙tangni Kattarangko rongtale agangipa Isolo na∙a bebera∙bo aro Uni kattarangoni ong∙gija na∙a mamungkoba bebera∙nabe. Isolni kattaranga donmitapa grigipa ong∙a aro badiaba kattarang u∙ina neng∙ani ong∙gipa ong∙ode, an∙tango bikpil bawil dakgijagipa Gisik Rongtalgipaan uko badiaba bakrango talate on∙skaa, jedakode uko u∙ina siktelgijagiparangna agre, uarango mamungba jajaani gri pilakan u∙ina man∙gen.’ ”–David Laing, The Collected Works of John Knox, vol. 2, jak 281, jekon Ellen G. White, The Great Controversy, jak 251-o segataha.