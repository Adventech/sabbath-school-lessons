---
title:  Kristosan Mangmang . . . Ka∙sachakanisan Mangmang
date:   01/05/2024
---

`Eph. 2:8, 9; Rom. 3:23, 24; Rom. 6:23 aro Rom. 5:8-10 rangko poraibo. Isolni jokatna kamko ka∙samsoani gimin ia podranga maiko agana?`

Isol jokataniko indin on∙ani dake on∙aha. Skobikrokni chisolo Uni sianichi Kristo maiko indin on∙manahachim uko bebera∙achi ra∙chakna gita Gisik Rongtalgipa an∙chingko dila. Jisu, Isolni Depante, an∙chingni paprangna nangrimatani on∙ani dake Uni chu∙soksranggipa janggi tanganiko on∙aha.

Isolni bichalara chu∙soksranggipa katta manianiko dabia. Kristoni chu∙soksranggipa janggi tanganian an∙chingni chu∙sokgijagipa janggi tanganiko pindapa. An∙ching pe∙gimin Isolni niamara an∙chingko jringjrotna sichina ine matnanga. Sastroo namen rongtala. An∙chingni papi ong∙e baseanirangchi an∙chingara Isolni an∙chingni janggi tanganina miksonganiko “man∙sokjaha.” An∙chingara pap ka∙aha. An∙ching an∙tangaride rongtalgipa Isolni rongtalgipa, toromigipa dabianirangko chu∙sokatna man∙ja. Uni gimin an∙chingde, jringjrotna sina kraahachim. Indiba namgipa kobor gnang. Watata Paul an∙chingna ka∙donganiko on∙a, “Maina papni dormaha sia, indiba Isolni ka∙sae on∙aniara an∙chingni Gitel Kristo Jisuo jringjrotni janggi ong∙a” (Rom. 6:23). Ian man∙na kragijagipa indin on∙anisa ong∙a; uara kamchi ong∙genchimode, an∙chingara uko man∙na gita krenge kam ka∙genchim, aro maiba mingsa bebe Nama Kattani a∙paloni ong∙genchimode, an∙chingara jokataniko man∙jawachim.

Martin Luther aro Protestant Nampilatgiparang Kristo aro Kristosan mangmang uamangni janggi jokani ja∙pang ong∙a ine nikaha. Ua somoi dipetsa Luther janggiko jokatgipa Kristoni ka∙sachakani Nama Kattako skiprakna a∙bachengaha. Gisik ka∙tongo nangchakgipa aro janggi tanganiko dingtangatgipa uni skianiko knatimna mande jinmarang tom∙daktokaha. Uni kattarangara uamangni janggini porongronggipa a∙gisio chi ka∙sinako ringata gita ong∙achim. Manderangara bijangchigipa chasongni mondolini dakbewalrangchi kae donako man∙ahachim aro ritchani ritcha bilsirangni gitchambegipa toromni dakbewalrango nokkol gita kae donako man∙ahachim jerangan mamung gisikni gita tanganiko on∙jahachim. Luther-ni Sastroni gita skianirang uamangni ka∙tongrangko nangchakeaha aro uamangni janggi tanganirang dingtang ong∙aha.

Luther Niam Gitalko poraion, ua Isolni namanina aiao inmanaha. Pilak mande jatkon Isolni jokatna skanina ua aiao inmanaha. Ua somoio mondolini dilgiparangchi mingsinggipa skianiara jokataniko man∙na gita adha kam mandeni aro adha kamde Isolni ong∙a ine ong∙achim. Luther indake nikaha je Kristoni chisolo sianian pilak mande jatna chu∙ongbeaha.

“Kristoko an∙chingni man∙na kraa gita dakaha, jedakode an∙chingko Uni man∙na kraa gita dakskagen. Uko an∙chingni paprangna matnangahachim, jeon Ua mamung bak dongpajachim, jedakode an∙chingko Uni toromi ong∙anio toromi ine changen, jeon an∙ching mamung bak dongpajachim. Ua an∙chingni signi sianiko chakaha, jedakode an∙chinga Uni janggiko man∙na gita amgen.” –Ellen G. White, The Desire of Ages, jak 25.

Maironggipa bilakgipa aro aiao inmanbegipa nama kattako agangope seani ong∙a, je an∙chingara toromi ine chanako man∙na gita amaha “jeon an∙ching mamung bak dongpajachim.” Mairongpilgipa ku∙rachakani!

`Janggi jokaniara Kristoo Isolni kamsa ong∙ode, Kristian janggi tanganio an∙chingni namgipa kamrangara mai bak donga? Namgipa kamrangko an∙chingni ka∙dongani ja∙pang dakgija, an∙chingni chagronge nikanio maikai an∙chingara namgipa kamrangni gamchataniko aganna man∙gen?`