---
title:  Chanchidapanirang
date:   19/04/2024
---

“Chasongantian, Isolni bobilrangara apsan gisikchin Sastroni bebeko mitchia aro ka∙onangachim. Isol, Uni nokkolrangko pangnan mikrakchina aro Satanni dakgrikanina tarie donganiko nangnika. Isolni nokkolrangde Una aro Sastrona bebeo kakkete dongna nanga. Jisuni ia a∙gilsako dongmitingo, Ua Uni sninggiparangna indake aganaha, ‘Aro anga na∙simangna jeko agana uko pangnan agana mikrakbo!’ (Mark 13:37).”—Ellen G. White, The Great Controversy, jak 56, 57.

Sastroko bebera∙jachina gita Satan manderango rake kam ka∙enga. Mingsa Satanni manderangko bebeo bilgriatna gita kam ka∙anide, ua science-ko jakkalskaenga. Minggipin, Satanni Sastroko bebera∙aoniko bilgriatanide Sastroko tol∙e skichina gita skigiparangko jakkalenga. An∙ching ua tol∙e skianirangko ra∙chakode, uamang an∙chingni Sastroko bebera∙aoniko bilgriatna man∙gen. Hai an∙ching mingsa tol∙e skianiko niate nina. Danielni ki∙tapko Jisuni atchina bilsi 500 na skangan semanaha. Indiba bang∙a Sastroni gimin chanchigiparangan Danielni ki∙tapko Jisuni atchina bilsi 150 na skangsan sea ine agana. Daniel uni kitapko bilsi 500 na skang seahaode, indide ua mikkangchi pilak ong∙gnirangni gimin nampilate sena man∙genchim. Uani miksonganide Daniel chong∙motgipa aro dingtangmanchagipa Isoloni Nama Kattako ra∙timgipa ine u∙igenchim. Aro ua chanchichipe segiparangni seaniko nina nangjawachim. Uni gimin uamang Danielni ki∙tapko ua somiorangon seaha ine aganoba uamang unode seja ine bebera∙jaha. Danielni ki∙tapko ritchani ritcha bilsirangni ja∙manosa seaha. Agana dukni ong∙a, ian Sastroni gimin bang∙e tol∙e aganarangoni mingsa ong∙a aro da∙ororoni Sastroni gimin chanchigiparang indaken skiaba skia. Namgijanide, bang∙a manderangan ia indake tol∙e skianirangko ra∙chakaha. Iana aiao inmanna nangja Paul an∙chingna mikrakataniko on∙a, “Indiba pilakon nie u∙ibo; namako rakkibo” (1 Thess. 5:21).

**Chanchigrikna Sing∙anirang**:

`Da∙ororo chasongo manderangni Sastroko bebera∙aoniko jajaatna gita Satanara maiko dakskaenga?`

`Sastroko ma∙sisretaoniko champengna gita an∙chingna nambatsranggipa cholara maia?`

`A∙gilsak gimiko nama aro namgija baksa dakgrikengon, Isolni miksongani pilakan jakkaltogijagipa ong∙a ine Satan manderangko bebera∙atna jotton ka∙enga. Ia tol∙napaniko bebera∙atna gita Satanara manderangna mai chalakki dakanirangko dakenga? Satanni tolanapanina Isol maidake aganchaka?`

`Pitor indake agana, “Sastroni pilak katchinike agana an∙tangni pe∙e on∙ani ong∙ja” (2 Pit. 1:20). Uni gimin an∙ching Sastroko an∙tangni miksongaona dingtangate pe∙e, Sastro indake agana ine agana nangja. An∙ching an∙tangtangni pap ka∙aoniko, an∙ching an∙tangtangko maikai naljoke rakkina man∙gen?`