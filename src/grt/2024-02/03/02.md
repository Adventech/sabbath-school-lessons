---
title:  'Sastroni Kakketaniko Mitamrang Watgalaha: Satanni Tol∙nape Daksamsoani'
date:   14/04/2024
---

`Jisu aro Satanara saksa sakgipinoni maikai dingtanggrika? Nang∙ni aganchakanina Johan 14:6 ko Johan 8:44 baksa tosusagrikbo.`

Jisuara kakketgipa ong∙a. Uni gimin, Jisu jekon agana, pilakan kakketkosa agana. Sastroni kakketaniara Isoloni re∙baa. An∙chingni pilak bebera∙anirang aro skianirangan Isolonisa abachenga.

Satande tolgipa ong∙a. Ua tol∙e agananiko, chalakki dakanirangko, aro tol∙e u∙iatanirangko a∙bachengataha. Satan ia chalakki dakanirangko jakkale Sastroni bebe ong∙aoni manderangko dilsretanga. Eden bario, Satan chalakki dakachi Hobako tol∙napaha. Satanni chalakki dake tol∙napani a∙sel Hoba Isolo jajaaniko man∙aha. Isol una tol∙e aganaha ine Satan chalakki dake Hobako an∙tangona ambaaha. “Unon chipu me∙chikko inaha, sichongmotjawa!” (Aba. 3:4). Satan, uni tol∙napanichi Isolni pilak agangimin kattarangni ortoko sretataha. Namgijagipa Satan Isolni Kattarangko tol∙e agananirangchi dingtangataha. Satan ia apsan chalakki dakani kattarangkon jakkale da∙aloba tolnapaniko dakangkuenga. Ua manderangna Sastroo bebera∙na gita jajaataniko on∙enga. Sastroni kakket ong∙aniko Satan tol∙e skichengaha aro uni agangipa tol∙aniranga Sastrooni re∙baaha.

`Toe Skia. 23:23; Johan 17:17; aro Johan 8:32 rangko poraie nisusagrikbo. Ia odhai podrango Sastroni seng∙ani gimin mai skianiko on∙a?`

“Sastro mandena kakketko skie on∙gipa ong∙a ine Satan u∙ia. Satan chalakki dakgipa aro tol∙gipa ong∙a ine Sastroo manderangna mesokaha. Je manderangan Sastroko poraia, uamangde Satanni tol∙napanirango ga∙akjawa. Jokatgipa An∙tangba Satan baksa dakgrikanio chegipa ong∙na gita Sastroni Kattarango pangchakaha. Satanni Jisuko dakmajoe agana changantian, Jisu Sastroo indake agana ine pangchakaha. Satanni tol∙anirangna, Jisu bil gnange Sastroniko aganchakaha. Sastroara Jisuni mohor gitan apsan ong∙achim. Sastroko poraigijagipa manderang mangmangkosan Satan uni sasonni ning∙o donna man∙a. Uamangsa uni sasono donaniko aro popeni dilgipa ong∙aniko altuen ra∙chaka. Sastroo an∙chingna Isolkosan olakkichina ge∙eta, mandeko ong∙ja. Uni gimin, Satan, manderangni Sastroni bebeko skie ra∙aniko dontongatna jotton ka∙enga. Skang chasongrango, Satan Sastroko aro uni bebeko manderangoniko donnuaha. Roman Catholic mondoliba ia apsan dakbewalkon ja∙rikaha. Ritchani ritcha bilsirangna, Catholic mondoli manderangko Sastroko poraina aro noktangko Sastro kingsamangkoba rakkina on∙jaha. Catholic toromni dilgiparang, ba kamalrang, Sastroni Kattarango pangchakgijasa skiaha. Pope-an ia a∙gilsakode Isolni seokgimin raja ong∙a ine uamang skiaha. Uni gimin, manderang popekon mondoliko dilgipa aro a∙songko sason ka∙gipa inr ra∙chakaha.”—Ellen G. White, The Great Controversy, jak 51.

`Da∙ororo Satanara, Sastroni bebeko maidake dingtangatna jotton ka∙enga?`