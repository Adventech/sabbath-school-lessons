---
title:  Sastro An∙chingko Naljoke Rakkia
date:   16/04/2024
---

`Johan 17:15–17 aro Wat. 20:32 ko nisusagrikbo. Iano Jisu aro Paul an∙chingna mai ku∙pattianiko on∙a? Satanni tol∙naparangoni aro chalakki dakarangoni naljoke dongna man∙na gita an∙ching an∙tangtangko mai dakna nanggenchim?`

Sastroan Isolni Katta ong∙a. An∙chingni janggi tanaganina Isolni pilak daksamsoanirangko Sastrro an∙chingna mesoka. Sastrode an∙chingna tol∙e ku∙pattina man∙ja. Uni gimin, an∙ching pangnan Sastroko aro uni skianirangko ka∙dongchakna man∙a. Sastroo an∙chingna Isolni papirangko jokatna daksamsoanikoba mesoksoa. Paul indake agana, “Pilak Sastro Isolni dongimin ong∙a, aro skina aro manengana, ga∙akgiminrangko chakatatna, toromo skina namgni ong∙a” (2 Tim. 3:16). Pilak Sastroan Isoloni re∙baa, mitam bakrangsan ong∙aija. Pilak Sastroan Isoloni re∙baa ine an∙ching ra∙chakna nanga. An∙ching indake bebe ra∙jaode Satan an∙chingko uni chalakki dake tol∙anirangchi tolnapna man∙a.

Nama aro namgijani baksa a∙gilsak gimiko dakgrikengon Sastroo an∙chingna Isolni ka∙saniko mesoka. Sastroo an∙chingna Satanni tole agananirangni aro uni namgija chalakki dakanirangni giminba agana. Satan Sastroko mitchia. Ua man∙a dipetde an∙chingni janggi tanganiko pilakon nosto ka∙na dakenga.

Sastrogride, an∙chingara baditan Isolni papirangko jokatna kam ka∙samsoani gimin u∙igenchim? Ba Jisuni janggi tangani aro Uni skianirangni gimin an∙chingara badita u∙igenchim? Sastro dongjaode, Jisuni chisolsako sianiko an∙chingara u∙igenchima? Jisuni siaoni chakatpilani aro Uni gnigipa re∙bapilani giminara maiko u∙igenchim?

Sastroo an∙chingna ia pilak nangchongmotgipa skianirangni gimin agana. Sastro aro Sastroosan an∙chingni pilak bebe ra∙anirang ong∙na nanga ine an∙ching bebera∙na nanga.

Uni gimin, saoba Sastro Isoloni ong∙ja ine skiode uamangko an∙ching jegalna nanga. Bang∙a Kristianrangan, chinga Sastrona ka∙saa inede agana indiba Sastroni skianirangkode bebera∙ja. Indakgipa Kristianrang, Sastroko Isoloni re∙baja, mandeonisa re∙baa ine skia. Uamang indake agana, rajarang, mes nirikgiparang, na∙tok rim∙giparang, poedo segiparang, aro kamalrang ba toromni dilgiparang Sastroko seaha ine agana. Uamangni janggi tangaoni ru∙uta bilsirang re∙angaha. Uamangni skianirangde gitchamgipa skiani bewalrang ong∙a. Uni gimin, da∙ororo an∙chingni chasongo an∙chingna agane on∙nade uamango mamung mingnamgipa kattarang dongja.

Bebema? Indake chanchibewale skianirangara gualanisan ong∙aia ine an∙chingna Sastroo agana. Ong∙chongmota, da∙ororo an∙chingni janggi tanganio nangchongmotgipa kattarang Sastroo donga ine an∙chingna u∙ia!

`Isolni an∙chingko jokatna kam ka∙anio Sastroara mai bak dongpaa? Nang∙ni aganchakanina Git. 119:105, 116, 130, 133, aro 160 rangko poraibo.`