---
title:  Andalao Seng∙ani Teng∙sua
date:   13/04/2024
---

### Ia Antini Lessonna Poraiani
Johan 14:6; Wat. 20:27–32; Johan 17:15–17; Toe Skia. 16:25; Dal∙begipa Dakgrikani, Chapter 3.

> <p>Mingani Pod</p>
> “Uni gimin Jisu uamangna aganaha. Na∙simangni gisepo on∙tisana mangmang seng∙a dongkua. Andala na∙simangko man∙jana gita, seng∙ako man∙mitingon re∙rurabo, andalao re∙ruragipa baona re∙a uko u∙ija’ ” (Johan 12:35).

Parape∙ani ki∙tapo diabolna minggni kattachi mesokna jakkala. Diabolko drakon aro chipuchi mesoka (Para. 12:9). Satan aro drakon minggnian apsanaia maina ua Isolni manderangko nisina jotton ka∙a. Satankoara chipu baksaba toa. Ua pilak namgijagipa chalakkirangko jakkale Isolni manderangko tol∙napaha. Jisuni siani ritchani ritcha bilsirangni ja∙mano, Satan Romrangko jakkale hajalni hajal Kristianrangko so∙otaha. Kristianrang Romrangni isolrangko olakkina gita jechakaha. Uni gimin, Kristianrangni Isolko bebera∙anina Romrang uamangko bang∙a sastirangko on∙aha. Romrang, Kristianrangko okkrienggipa singhorangnaba alaha. Ba ong∙jaoba Romrang Kristianrangko wa∙alo manggittang so∙aha. Ia kamrangara Kristianrangni jelroroaniko dontongatna man∙ama? Man∙ja! Batesa bang∙a Kristianrang Jisuni gimin Nama Kattarangko gipinrangna skie on∙aniko dakangroroaha. Mondoli jelroroaha.

Satanni mondolini kosako dakgrikani a∙selsa mondoli bilake dal∙roroaha. Uni gimin, Satan gitalgipa chalakki dakani budirangchi Isolni manderangko nisina re∙ongkataha. Satanni mikkangchina tarisamsoaniara maiachim? Ua mondoli baksa bakrima! Maidake bakrima? Ua bang∙a manderangko jerangan Sastroni chong∙mot bebeko u∙ikujachim, uamangko napbola man∙natna jotton ka∙a. Ua gitalgipa memborrangsa Satanni tol∙gipa skianirangko Isolni mondoliona ra∙napbaa.

Ua andalgipa chasongrango Isolara Uni mondoli baksa dongachim. Ua, Uni kakketgipa ja∙rikgiparang baksa Sastroni kakketgipa Kattarangna kakkete dongchina dakchakaha.