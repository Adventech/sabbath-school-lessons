---
title:  Gisikna Dakgrikani
date:   18/04/2024
---

`2 Kor. 4:3–6 rangko poraibo. Pod 4 o, Paul indake agana, “Uamango ia a∙gilsakni mite bebera∙gijagiparangni gisikrangko mikrakataha, Isolni bimang ong∙gipa Kristoni rasongni nama kattani chinga teng∙sujachina gita.” Satan manderangko mikana ong∙ataha inon Paul maiko miksonga? Ia manderangara maikai uamangni skaniko man∙taipilaha?`

Greek kattao “gisikrang” ine aganon, 2 Kor. 4:4 o “noema” ko miksonga. “Noema” ni ortoara chanchianirang ba ma∙siani ine ong∙a. The SDA Bible Commentary o an∙chingna ia 2 Kor. 4:4 ni bidingo nambate talataniko on∙a. “Jisu aro Satan baksa dakgrikania manderangni gisikrango dakgrikani ong∙a. (Rom. 7:23, 25; Rom. 12:2; 2 Kor. 3:14; 2 Kor. 11:3; Philippi. 2:5; Philippi. 4:7, 8 rangko poraibo). Satan manderangni gisikrangko mikandalatna am∙enga. Minggipin kattao aganskaode, diabol, manderangni Sastroni bebeko skie ra∙aniko nangnikja. Satanara maikai an∙chingni gisikrangko mikandalata? Satan an∙chingko dugae cha∙a aro ringaniko nangnika. Ua an∙chingko Sastroko poraina gualpile janggi tanganio jakchakgija ong∙e rakkia. Satan an∙chingni ka∙tongrango gaorade∙aniko gapata jedakode ua an∙chingko Isolko olakkianiko dontongatna man∙gen. Unode an∙ching, chinga Isolko nangja ine agangnok.”—Volume 6, jak 854.

Manderang 2 Kor. 4:4 o agangipa kattarangko gimaataha. Uamango u∙iani dongjaha. Indake ong∙jama? Uamang ku∙marang ong∙ahama? Ku∙marangde ong∙ja! Uamang Sastroni bebeko jegalahani gimin uamango u∙iani dongjaha. Changsao uamang Sastroni bebeko skie ra∙na man∙achim indiba uamangoni bang∙an ua cholko gimaataha. Uamang bebeko jegalaha. Satan uamangni mikkronrangko “mikana” ong∙ataha. Satanni songnokde seng∙ani grigipa, andalanisan dongaigipa songnok ong∙a. The SDA Bible Commentary indine agandapaha, “Nama Kattaranga an∙chingna Satanni pilak namgijako daksoenggipa kamrangko u∙ina gita an∙chingna dakchaka. Nama Kattara an∙chingko Satanni andalao tol∙e agananirangko u∙ie Sastroni bebeona dila.”—Volume 6, jak 854. Niam Gitalo an∙chingna Jisuni janggi tangani, siani, aro chakatpilani gimin Nama Kattarango skia. Jensalo Jisu siaoni chakatpilaha uan chakatpilani somoi ong∙aha. Sastro gimikan Jisuni gimin segipa ong∙a. (Johan 5:39).

`Johan 1:4, 5, 9, aro 14 rangko poraibo. Ia odhai podrangara Jisuni gimin maiko agana?`

Kristian ong∙chenggipa manderangna Jisuara seng∙aniko on∙gipa gita apsan ong∙achim. Jisu, Uko ja∙rikgiparangko naljokataha. Ua, uamangni janggi tanganko dingtangataha. Nama Kattara uamangko Satanni chalakki dakarangoniko aro tol∙e aganarangoniko naljoke rakkiaha. Jisuo pangnan Sastroni bebena on∙kange chadenggipa me∙a aro me∙chikrang donga. Skang bilsirango ong∙chenggipa mondolina Jisu ka∙saa, ka∙sachaka aro andalao ong∙engon uamangna seng∙aniko teng∙sudapaha.