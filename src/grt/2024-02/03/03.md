---
title:  Ka∙namgijagipa Aro Okkrigipa Se∙elrang
date:   15/04/2024
---

`Paulni Jerusalemona ramako re∙angmitingo, ua Miletus songjinmao neng∙takaha. Paul uano Ephesus mondolni dilgiparangko grongaha. Paul uano uamangko mikkangchini gimin mikrakataha. Paul uano dilgiparangko maia minggnini gimin mikrakataha? Nangni aganchakanina Wat. 20:27–32 ko poribo.`

Angni na∙simangko wate re∙angani ja∙mano minggni obostarang ong∙gen ine Paul mondoliko dilgiparangna mikrakatani kattarangko aganaha. Skanggipao, Paul indake agana, “Angni re∙angmano chikrakgipa se∙elrang jakna ka∙sagipa na∙simangni gisepo napegen. Uamang mondoliko nisina jotton ka∙gen” (Wat. 20:29). Iano se∙elrang ingipa kattara je manderangan Kristianrangko uamangni bebera∙anina saknaaniko on∙a, uamangan ong∙a. Paulni uamangko wate re∙angani ru∙utgijan, uni mikrakataniko on∙anga gitan pilakan ong∙aha. Skanggipa ritcha bilsirango, (ad 0-100) aro gnigipa ritcha bilsirango (ad 101-200), Romrang Kristianrangko, uamangni bebera∙anina so∙otaha. Ua Kristianrang Romrangni rajako olakkina ba uamangni isolrangni mikkango tubamna jechakaha. Isolna kakket ong∙gipa Kristianrangko Romni raja uamangko patoko donataha aro manggittang so∙aha.

Gnigipa, Paul mondoliko dilgiparangna minggipin kengnini giminba mikrakataniko on∙aha. Ia gnigipa kengnide mondolini memborrangonin ong∙katgen ine Paul aganaha. Paul agana, “Aro na∙simangonin sninggiparangko an∙tangmangni ja∙man salna brangataniko agangipa manderang ong∙katgen ine anga uia” (Wat. 20:30). Manderang tol∙e skianirangko mondoliona ra∙napbagen. Brigipa ritcha bilsirango, (ad 301-400) aro bongagipa ritcha bilsirango (ad 401 to 500), mondolini dilgiparang bang∙bata manderangko Jisuona salbana man∙na gita kakketgipa Sastroni skianirang baksa tol∙gipa skianirangkoba dondime skiaha. Mai ong∙aha? Sastroni kakketgipa skianirangko mondoli jegalaha.

`Jensalo mondoli Sastroni kakket skianiko jegalon mai ong∙aha? Nangni aganchakanina 2 Thess. 2:7–12 ko poraibo.`

Paulni chasongonin kakketgipa Sastroni skianiko mondoli jegalna a∙bachengaha. Isolni niamrangko manina nangjaha ine tol∙gipa skigiparang manderangna skiaha. Mitam Kristianrangde tol∙gipa isolrangni bimangrangko tarie mondoliona ra∙napbaaha aro uarangko aro uamangko rongtalgipa Kristianrang ine bimung mingaha. Mondolini dilgiparang indake agana, ia bimangrangara Kristian ong∙kugijagipa manderangko altuae Kristian toromko ra∙na gita dakchaka. Ua somoion mondoliara Neng∙takani saloniko Robibar salona donsreaha. Robibar salara Romrangni mite “salmiteko” olakiani salsa ong∙achim. Jensalo Jisu siaoni chakatpilahaon, Jisuko mandera∙na Romrang Isolko Robibar salo olakkina a∙bachenga. Neng∙takani saloniko (Sabbath) Robibar salona dingtangataniko Sastroo an∙chingna mamung janapa dongja. Da∙ororode bang∙bata Kristianrangan ia kakketgijagipa neng∙takani salosa Isolko olakkienga.