---
title:  A∙aoni Ong∙katbagipa Matburung
date:   13/06/2024
---

`Para. 13:11–18 ko poraibo. Ia gnigipa matburung Para. 13 ni skanggipa matburungoni badita dingtanggrikaha?`

Skanggipa matburung sagaloni ong∙katbaaha; gnigipa matburung “a∙aoni nakatbaaha” (Para. 13:11). Sagalara “manderang, mande jinma, a∙songrang aro ku∙sikrang” ko mesokgipa ong∙a (Para. 17:15). A∙a-ara mande bang∙gijagipa a∙gilsakni biapko mesokgipa ong∙skaa. Ia gnigipa matburung katchinikani bilsirang bon∙angachipak chakatgipa ong∙a je bilsirango skanggipa matburung sason ka∙aniko dakaha (Para. 13:5). Ua ad 1798 jolrango mingsingaona chakataha.

United States ia talatanirangna tiktak ma∙gapgipa ong∙aha. An∙tangni jakgitelaniko ua ad 1776 rango parakaha, aro a∙songna niamrangko ad 1789 o ra∙gataha, aro a∙gilsako bilakgipa ine chi∙sku ritcha bilsini bon∙angachibara u∙ina a∙bachengaha.

Johan aganangkuaha, “Uo mes bi∙sa gita grong gonggni gnangchim, aro ua drakon gita aganachim” (Para. 13:11). Sastroni katchinikanio “grong” bilko mesokgipa ong∙a. Skanggipa matburung gita ong∙gija, ia matburungni grongrango mukut grichim jean rajachi sason ka∙ani ong∙jawa ine agandapaha. Gonggni grong skanggipa sason ka∙ani niamrangko mesokgipa ong∙a jerangan United States-ni bilakani aro chu∙sokani ong∙a – a∙songni bil aro toromni jakgitelani ong∙a.

`Para. 13:11, 12 ko poraibo. Na∙a ia matburungo maidakgipa dingtanganiko nika aro iara maidake agangipa ong∙a?`

Ian sontolgipa, mes gita dakgipa a∙song jean bon∙kamaode drakon gita aganaha. Ua “skanggipa matburungni bilko jakkalaha” (Para. 13:12) aro uni toromni gita jakgitelaniko watgale “skanggipa matburungko olakkiata” (Para. 13:12). Pope-ni bilo gisikni gita aro a∙gilsakni gita sason ka∙aniko ma∙sie Unites States skanggipa matburungko olakkina nangnikani gita sakantikon dilgen. Ia katchinikani gita, United States matburungna bimangko dakaha, jean mondoli aro a∙song meligrikani ong∙a aro sakantian ia bimangko olakkina gita nanggen.

Maiba gisik nang∙ataniara, skanggipa matburungni bilko ma∙siani somoio United States-ara, a∙songni sipairango aro chugipa bading chiwalanirangni sambao ong∙ja.

`Da∙alo Americao a∙songni bil gita kimkimgijaniko chanchiatbo. Iara maidake salsao katchinikaniko chu∙sokatna dilgipa ong∙nasienga?`