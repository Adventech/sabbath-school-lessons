---
title:  Parapeani Bon∙kamgipa Dakgrikani
date:   09/06/2024
---

Parape∙ani kattarang bang∙bate orto gnanggipa chinrang, nikronggijagipa matburungrang aro kragijagipa bimangrangna batgipa ong∙a. Ka∙saan gapgipa Isolni bon∙kamgipa chasongna jringjrotni kakketko parakani ong∙a. Kristo aro Satanni gisepo dakgrikani olakkiani bidingo salgio a∙bachengaha. Olakkiani bidingo bon∙kamgipa dakgrikaniona sokbagen.

`Para. 14:7, 9 ko Para. 4:11 baksa nisusabo. Nama aro namgijani gisepo a∙gilsak gimiko dakgrikanina Parape∙ao a∙palgipa pangchakaniara maia?`

Parape∙a jolgimikon olakkiani aro ong∙ataniara gimaatna amgijagipa nangrimgrikgipa ong∙a. Para. 14:7, pilakkon ong∙atgipa Gitel ine olakkiako dakna okamaha. Batanggimin gni ritcha bilsirango jingjengatgipa, a∙gilsakni ong∙baani gimin janggilchipakko niatgenchimode Sabbath an∙chingko jringjrotna gisik ra∙e donganiko on∙a. Ian an∙ching ong∙atako man∙gipa aro Ong∙atgipa an∙chingni kakketaniko aro olakkianiko man∙na kragipa ong∙a ine jringjring ge∙etaniko on∙gipa ong∙a. Ian mingsa a∙sel jena Satan Sabbathko namen mitchiaha.

`Para. 12:17 aro Para. 14:12 rangko poraibo. Ong∙atgipako olakkianiara maidake bon∙kamgipa mesokani ong∙a?`

Isolni ge∙etanirangko rakkie Ong∙atgipako olakkianiara matburungko olakkianina bikpil chadenggipa ong∙a. Isol bon∙kamgipa somoio itihaso dal∙bea champenggipa aro misilbegipa a∙rik-sanalani ong∙genchimoba Una kakket ong∙e chadenggipa manderang donggen.

“Brigipa ge∙etaoni bikpilgipa A∙songni dongimin niamko manie chong∙motgipa Sabbathko manianio, Isolko bobil dakpilgipa bilna bamna gita ku∙mikchetani ong∙gen; aro Isolni ge∙etaniko manie chongmotgipa Sabbathko manianiara Ong∙atgipana kakket ong∙ani chinko mesokani ong∙skagen.”—Ellen G. White, The Great Controversy, jak 605.

Jokatgipako on∙kange ja∙rikgiparango “Jisuo bebera∙ani” donggen ine Para. 14:2 aganaha. Jisuo bebera∙ani namen ning∙tugipa bebera∙ani ong∙a jean nikna man∙jaoba ka∙donganiko on∙gipa ong∙a. Ma∙sigijani dongon chakchika. Ian Jisuoni on∙gimin ong∙a jekon an∙ching bebera∙achi ra∙chaka aro mikkangchi re∙baenggipa dakgrikanirang gita an∙chingko re∙dilgipa ong∙a.

`Snigipa Sal, Sabbathara pangchakgipa ong∙e Ong∙atgipa Isolko mesokgipa aro ian Edenona re∙angpilata. Indake Romrang jedake dakahachim (Dan. 7:25), uandake ra∙draaniko dakna krenganiara Isolni sason ka∙aniko japangoni ra∙drana krengani ong∙a. Ia kakketaniara maidake bon∙kamgipa salrango maina jegalani ong∙gen uko nikatna dakchakgipa ong∙aha?`