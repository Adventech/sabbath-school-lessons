---
title:  'Matburungko Ma∙siani: Bak 1'
date:   11/06/2024
---

`Para. 13:1, 2 ko poraibo. Ia matburung baoni re∙baaha aro sawa una bilko on∙aha?`

Parapea ki∙tap, a∙bachengode drakonko Satan ine talataniko on∙aha. Para. 12:3-5 o drakon, “maikai ua an∙pakoa,” uko nisiatna krengaha, “me∙asako,” jekon ja∙mano “Isolona aro uni singhasonona rimsekangaha.” Ian Diabolni, mite manigipa Romerang gita kam ka∙ani ong∙a jean Kristoko nisiatna jotton ka∙aha (Mati 2:16–18). Isolni ka∙namgijagipa bobil aro mande a∙songni bilrangchi aro toromko rikanirangchi Uni miksonganiko chu∙sokatna gita mangsongaha.

Ia matburungni gimin “Ua drakon an∙tangni bilko, aro an∙tangni singhasonko, aro dal∙gipa nokgipa ong∙aniko una on∙aha” ine an∙chingna aganaha (Para. 13:2). Bilsi ritcharangni ja∙mano Rome-ni Emperor Constantine uni skotonggipa songjinma Rome-ko wate, Constantinople, da∙aloni Turkey-ona jitanganichi katchinikani tiktakan chu∙sokatako man∙aha. Indake dakaniara gitchamgipa singhasonna ba Kaisar-ni asonggipana bangbanggipa bilko don∙angaha jean gitcham Rome songjinma ong∙a. Indake mite manigipa Rome matburungna bilko ba skotong songjinmako on∙aha.

Isaac Backus indake aganaha, “Songnokni singhasonko Constantinople-ona jitanganichi…. A∙gilsakni pilak manderangni kosako aro salgisakni Isolni kosako rasong chana gita Constantine Rome-ni bishopna ramako dakaha.”—The Infinite Importance of the Obedience of Faith, and of Separation from the World, p. 16 (quoted in Le Roy Edwin Froom, The Prophetic Faith of Our Fathers, vol. 3, jak 213). Thomas Hobbes-ni agana gita, “Papacy, sigimin Rome songnokni me∙mangsan ong∙a, jean gopramo chubatgipa gadango asongenga.”—Leviathan (New York: Oxford University Press, 1996), jak 386. Simsakbee porika ka∙e niani ja∙mano Para. 13 ni ong∙katgipa sagaloni re∙bagipa matburungara kakketko watgalgipa toromni bil ong∙a jean Rome-oni re∙bagipa aro a∙gilsak gimikon olakkiani bewalko ong∙atgipa ong∙a ine parape∙aha (Para. 13:3, 4). Ia matburung mande ong∙ja; ian Isolni kakketgipa Kattani palo donsrena toromni gita bikotgimin ong∙a.

`Para. 13:1, 6 ko poraibo. Maidakgipa nangchongmotgipa katta matburungni bilko ma∙siatna jakkalaha?`

Sastroo kal∙stapa ingipa kattani gimin Johan 10:33 aro Luk 5:21 o minggni dakmesokanirangchi mesokaha: (1) mande ong∙e an∙tangko Isol ong∙a ine dakmikgipa ba kange ra∙gipa, aro (2) mande ong∙e paprangko watna bil man∙a ine kange ra∙gipa. Ia matnanganirang kakketgijagipa ong∙a maina Jisuan kakketgipa Isol ong∙a aro uni gimin Ua paprangko kema ka∙na bil donga. Sastroo kal∙stapa ingipani miksonganiko Rome-ni Papacy-o dingtang dingtang minggni bebera∙anirangchi on∙aha: kamalrang paprangko watna bil donga ine uni kange ra∙ani aro pope a∙ao Isolni biapko ra∙gipa ong∙a ine kange ra∙ani ong∙a.