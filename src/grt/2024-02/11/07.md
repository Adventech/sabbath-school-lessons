---
title:  Chanchidapanirang
date:   14/06/2024
---

Matburungko aro uni bimangko olakkiani Dan. 3 o nangea jeon Shadrach, Meshach, aro Abednegomang ja∙sku dem∙e sonani bimangko olakkichina Babylonni rajachi ge∙etaniko man∙aha ong∙jaode kamenggipa wa∙alo galatako man∙genchim. Gitcham Babylon aro Gital Babylonni neng∙nikaniara olakkianian ong∙a. Kakketgipa olakkiani Isolni Kattarangchi skiako man∙gipa, janggi Uni ka∙saachi dingtangatako man∙gipa aro ka∙tong Gisik Rongtalgipachi gapatako man∙gipaoni ong∙baa. Uni ja∙man an∙ching “a∙gilsak gita ong∙jawa” indiba Uni Kattao donggipa Isolni skani gita janggi tanggipa ong∙gen. Uasan an∙chingna naljokani ong∙a!

“Isol mamung saloba mandeni skako ba nama namgijako u∙iani gisikko draja; indiba Satande, jeko an∙tang ropanichi namgijako dakatna man∙ja, uamangkode ka∙saninggija kamrangchi draataniko dakchote donskaa. Draanichi ba kenatanichiba ua uamangni gisikko sason ka∙na krenge an∙tangna bamata. Iako dakna gita ua toromni aro a∙gilsakni dilgiparangko jakkala – Isolni niamrangko gale mandeni dongimin niamko dake uko drae maniatchina ua uamangko didia.”—Ellen G. White, The Great Controversy, jak 591.

“Uamangni mikkango ong∙nasigipa dake nianio chadengna amna gita uamang Isolni Kattao parakgimin Uni skaniko u∙ina nanggen; uamang uni cholon, uni sason ka∙ani aro uni miksongani gimin namedake ma∙siosa, uno mande ra∙na aro uni namnika gita dakna man∙aigen. Isolni Kattarangchi an∙tangtangni gisikrangko mangrakatgiminrangsa mangmang bon∙kamgipa dal∙gipa dakgrikao chena amaigen.”—Ellen G. White, The Great Controversy, jak 593.

“Indiba Sastroo kingkot bebera∙gipa Isolni manderangba a∙gilsako donga jemangan uamangni pilak skianirangna aro pilak nampilatanirangna uko ja∙pang dake donaha. An∙ching skia man∙giparangni agananiko, gisik a∙ning bitgiparangni am∙rikite nikgiminko, aro bang∙bea dingtang dingtang toromrangni tom∙e chanchigrikaniko ba uamangni bebera∙aniko aro jinmani kattakoa toromo bebera∙aniko namnike ba uko jee aganani ine channa nangja. Maiba kattako ba skianiko ra∙chakna skang, uano “Gitel indake agana” ingipa katta dongama dongja uko an∙ching sandichengna nanga.”—Ellen G. White, The Great Controversy, jak 595.

**Chanchigrikna Sing∙anirang**:

`Kristoni re∙baenganiko nisoe an∙ching maidake janggi tanggen aro kenata gri maidake ka∙donganiko sualna gita man∙gen?`

`Olakkianina sing∙anio bang∙bate pangchakbo. An∙chingni salanti janggi tangani, an∙chingni salanti dakna nanggni, an∙chingna sawa aro sako olakkienga ine mesokgipa ong∙a?`

`Mikkangchi re∙baenggipako kenmangija ka∙donge mikkangchakna gita an∙chingara an∙tangtangko aro sakgipinrangko maidake dakchakna gita man∙gen?`

`An∙chingni janggi tanganio bon∙kamgipa salo ong∙gnigipa obostarangni gimin ma∙sie maidakgipa dingtangataniko ra∙baa?`