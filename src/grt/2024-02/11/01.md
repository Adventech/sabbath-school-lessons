---
title:  Ong∙nasienggipa Dakgrikani
date:   08/06/2024
---

### Ia Antini Lessonna Poraiani
Para.14:7, 9, 12; Para. 4:11; Para. 13:1,2; Para. 12:3–5, 17; Para. 13:11–18.

> <p>Mingani Pod</p>
> “Bebeo uamangko rongtalatbo; nang∙ni katan bebe ong∙a.” (Johan 17:17).

Gitalgipa medicalni gita Biochipor Veri chip minggipa donga, jean merong rongsa gita dal∙a aro aro jekon sagipa mandeni be∙enno donatna man∙gipa ong∙a. Biochipo saenggipa mandeko sanani itihasko ma∙sianirang donga jean Biochip ba Veri chip donggipa gita a∙palchipak scan ka∙na ama. Mitam Kristianrang iako matburungni chinko ra∙gatna sriksrik mangsonggipa dakgipa ong∙a ine nikaha. Sakgipinrang matburungni chinara cha∙anirangko donchakanio donggipa bar-code baksa nangegipa ong∙a ine agana; ba ian dollar sa tangkao u∙iani amgijagipa nakatgipa nombor ong∙a jekon chandimode 666 ong∙na man∙achim. Mitam manderangnade iara Masonic-ni ge∙etani, illuminati, UN-ni helikoptar, aro United Nation ong∙a.

Olakkiani bidingo re∙baenggipa dakgrikaniko parape∙anian ia antigimikni lessonni miksongani ong∙a. Isolni niamko bilgriatanichi Satan Isolni sason ka∙aniko ra∙biaha. Dingtangmancha Sabbathan olakkianina a∙gilsak gimiko dakgrikani mongsonggipa ja∙pang ong∙gen. Satan Sabbathko mitchia maina ua Ong∙atgipako mitchia. An∙chingni Kristona on∙kanganiko be∙atna ua draataniko, su∙dodoaniko, aro bilko ua jakkalgen. Kakketgipa aro kakketgijagipa salko olakkianio bebera∙anina nanggrikani ong∙gen. Arik-sanalani, bading-chiwalanio watgalani, pattoko donani aro sichina rai on∙anirang donggenchimoba Kristoni bon∙kamgipa mol∙molaniara Kristoo kakket ong∙e donggiparangna mol∙molani ong∙a. Jisuni bil an∙chingko a∙gilsakni bon∙kamgipa dakgrikani gita re∙dilani gimin ia antigimiko poraianio miksongani ong∙a.