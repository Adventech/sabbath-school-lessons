---
title:  Re∙baenggipa Neng∙nikanirang
date:   10/06/2024
---

Para. 13 o matburungni chinni gimin katchinikani, ka∙namgijagipa aro namen namgijagipa Isolni kosako Satanni dakgrikani gimin aganaha. Jisuni chisolo siaoni intal, ua amatako man∙aha ine bobil ma∙siaha, indiba ua ama dipet an∙tang baksa bang∙ako ga∙akatna chanchiaha. Uni skanggipa chalakki dakaniara tol∙napanian ong∙achim. Tol∙napanichi amjaode, ua draataniona re∙baskaa. Matburungko olakkina jechakode ba matburungni chinko ra∙jaode sina nanggen ine ge∙etaniko on∙ani janggilo uan ong∙a.

Toromni gita arik-sanalani da∙alo gitalgipa ong∙ja. Iako an∙ching Isolni ge∙etaniko rakkianina Kainni Abelko so∙otaoni nikna gita man∙a. Bebera∙giparangni gisepoba ia ong∙gen ine Jisu aganaha.

`Johan 16:2, Mati 10:22, 2 Tim. 3:12, aro 1 Pit. 4:12 rangko poraibo. Niam Gital mondoli iani bidingo maiko ma∙siaha aro Kristoni bon∙kamgipa mondolina iara maidake jakkalako man∙gipa ong∙gen?`

Kristianrangni itihas jolgimikon, a∙rik-sanalani ong∙ronggipa ong∙aha. Ian mite manigipa Rome-o ong∙aha indiba dingtangmancha sakkiko Sastroo bebera∙gipa Kristianrangko bijangchini mondolini salrango ka∙namgija arik-sanalanio nikna gita man∙aha. Matburungni chin bon∙kamgipa norokni ritingo donsogipa ong∙a. Batanggimin arik-sanalanirang gita, maioba bebera∙aniko aro olakkiani bewalko ra∙chakanio draatna tarigimin ong∙a.

Arik-sanalani pala-breanirango niamrangko dakaoni a∙bachenggen ine katchinikanio mesokaha: matburungni chinko ra∙gipana agre darangba palna ba brena man∙jawa. Je mandeba matburungni chinko ra∙chakna jechaka una bon∙kame sina niamko dakgen (Para. 13:15, 17).

Bon∙kamgipa dake niani re∙bao ku∙rachakgipa Kristianrangko uamangni janggi tanganiko sree matburungni chinko ra∙china uamangna ka∙dongataniko on∙e Satan basakonin tariengaha. A∙gilsak gimik aiao inmane ua matburungko ja∙rikon (Para. 13:3), rang∙san nikanirangni dingtangaha aro katchinikani jachipchang Isolni manderangni kosako ong∙aha. Para. 14:12 o ia nikaniko on∙aha, “Ianon rongtalgiparangni, chong∙motan Isolni ge∙etaniko aro Jisuko bebera∙ako rakigiparangni, chakchika gnang.” Isolni manderang toromi gnang katta manianio janggi tanggipa ong∙a. Uni ka∙sachakanichi, uamangni samtangtango pilakchin moataniko man∙engon uamang kimkime chadengaha. A∙gilsak matburungko ja∙rikengon, uamangara “Mes Bi∙sako ja∙rikgiparang, ua jechi re∙a” (Para. 14:4). Kristoni bilchi, uamang tarigimin norokni bilni kosako chegipa ong∙a.

Lesson 9 oniko an∙ching nikaha gita, nama aro namgijani gisepo mongsonggipa dakgrikaniara olakkiani giminan ong∙a. Matburung tol∙napaniko jakkala aro jensalo ua chu∙sokja unon bil aro draataniko jakkalskaa.

`Na∙a maidake pala breanirangchi nang∙ni Sabbath rakkianiko tarakbee srena gita on∙gen?`