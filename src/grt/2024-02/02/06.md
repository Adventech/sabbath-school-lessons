---
title:  Ka∙saan Gapgipa On∙ani
date:   11/04/2024
---

`Johan 13:35 aro 1 Johan 4:21 rangko poraibo. Chong∙motgipa Kristian ong∙na gita ia odhai podrango an∙chingna maiko skia?`

Skango ong∙chenggipa Kristian mondolia ka∙sagipa mondoli ong∙achim. Skango ong∙chenggipa mondoliko dilgiparangoni Tertullian-an saksa dilgipa ong∙achim. Tertullian mondolio ka∙saani gimin indake seaha: “Ka∙saani kamrangko ka∙ani gimin bang∙a manderangan chingko mitchia. Ua manderang chingko bal∙eke ka∙dinga aro indake agana, ‘ia Kristianrangni inditan saksa sakgipinna ka∙sagrikaniko nibo!’ ” (Tertullian’s Apology 39, S. Thelwall, translator, adapted.)

AD 160 aro AD 260 bilsirango, mondoli Isolni ka∙saaniko dingtangmancha mesokaha. Ua somiomitingrango, kenbegnigipa sabisi manderangko saataha. Indake saa man∙e siangenggipa manderangko Kristian dolrang an∙tangtangko on∙kange nirok-simsakaniko dakaha. Ua sabisiara hajalni hajal manderangko so∙otaha. Mitam songadamrango aro songjinmarangode sakantian ong∙nasipile saaniko man∙aha aro siaha. Ua sabisirangko man∙enggipa manderangni janggiko Kristianrang an∙tangtangni janggirangna ka∙sapilgija simsak-nirokanichi bang∙ani janggi tangani bewalrangko dingtangatna man∙aha. Ua sabisirangko man∙miting somoio Rome a∙songni millionni million manderang Kristian ong∙aha. Kristianrang Jisuni ka∙saaniko, saaniko man∙enggipa aro siangenggipa manderangna dakmesokaha. Saaniko man∙enggipa manderangko darangba dakchakgipa dongjaon Kristianarng dolrang uamangko simsakskaaha.

AD 160 aro AD 260 bilsirango saagipa aro sianggipa manderangko simsak-nirokaniko dakgipa Kristianrangni dolrangni gimin Rodney Stark indake seaha. Ua somoirango maidakgipa obostarang ong∙ahachim, uko gital chasongo u∙ina gita an∙chingna Starkni ki∙tap dakchaka. Gnigipa sabisirangko man∙miting somoio Kristian dolrang maikai nurserang gita kam ka∙ahachim, uko Stark talate seaha. Ua Kristian dolrang saknaaniko man∙gipa manderangni be∙enni gita nanganirangna simsak-niroke on∙aha. Stark indake sea, “AD 260 bilsi jolo gnigipa bilonggipa sabisiko man∙miting somoio saagiparangna simsakaniko on∙anichi bang∙a a∙songtango donggipa Kristianrang an∙tangtangni gamchatgipa janggirangko gimaatna nangaha.

“Bang∙a Kristianrangan ka∙saao kakkete saksa sakgipinna ka∙saaniko mesokaha. Uamang an∙tangtangni nanganirangni gimin chanchijaha. Uamang saknaaniko man∙enggipa manderangko dakchakani giminsan chanchiaha. Kristianrang kengnirangni gimin chanchijaha. Uamang saknaaniko man∙enggipa sakantini nangnikanina simsakaniko on∙aha. Jisuni sagiparangna simsaka gitan uamangba sagiparangna simsakaha. Uamangoni bang∙a Kristiarangan saaniko man∙aha aro siaha. Indiba uamang uamangni saknaanirangko aro saaniko ku∙si ong∙en ra∙chakaha.”—Rodney Stark, The Rise of Christianity (Princeton, New Jersey: Princeton University Press, 1996), jak 82.

`Ua Kristianrangni ka∙sae dakani golpoara an∙chingna mai skianiko on∙a? An∙ching an∙tangtangna chanchigija gipinrangko jokatna kam ka∙na gita an∙chingoba ia apsan gisik dongna man∙genma?`