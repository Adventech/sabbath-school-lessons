---
title:  Bebera∙rimskarangna Simsakani
date:   10/04/2024
---

Niam Gitalni chasongo mondolirangni jelroroanide, ua chasongo donggipa memborrangni Nama Kattako skina bimchipani a∙sel ong∙aha. Jisuni ia a∙gilsako dongmitingo Ua je kamko ka∙aha ua apsan kamkon Uni sninggiparangba ka∙aha. “Aro Jisu pilak Galilee-o re∙roroe uamangni gilja nokrango skiaha aro songnokni Nama Kattako aganprakaha, aro manderangni gisepo pilak biatirang aro bilgrianirangko an∙sengataha” (Mati 4:23). Jisu manderangna namen simsakaha. Niam Gitalni chasongni mondolirangba manderangna namen simsakaha. Ua chasongo donggipa memborrang sakgipinrangnaba an∙tangna gitan simsakgiparang ong∙ani gimin mondoli silroroaha. Nangenggipa manderangna mondolini memborrang gisiko nange dakchakaha. Uamang pilak biaprangchin sakantinan Nama Kattako sualaha. Mondolini memborrang iarangko dakani gimin uamang manderangni janggi tangani bewalrangko nambate dingtangatna man∙aha.

`Wat. 2:44–47; Wat. 3:6–9; aro Wat. 6:1–7 rangko poraibo. Ia on∙sogimin odhai podrangoniko Kristian ong∙ani gunrangko an∙ching maiko skie ra∙na man∙a?`

Niam Gitalni Kristianrang pilakan Jisuni dakmesokanirangko ja∙rika. Pitor indake agana, “Chong∙motan Nazarethoni Jisuko, maikai Uko Gisik Rongtalgipachi aro bilchi nongaha ua namako dake aro diabolni duk on∙ako man∙giparangko an∙sengate re∙roroachim maina Isol un baksachim” (Wat. 10:38). Ia a∙gilsako Jisuni be∙en bimangara mondoli gita ong∙a. Skanggipa ritcha bilsirango mondoli Jisuni ka∙saaniko duk aro saknaaniko man∙gipa manderangna ka∙sae dakmesokaha. Ua Kristianrang uamangni janggi tanganio Jisuni ka∙saaniko dakmesokaha.

A∙gilsak gimikchin nama aro namgijani baksa dakgrikengon, Satan mande sakantini ka∙tongoniko Isolni ka∙saaniko ra∙ongkate galna jotton ka∙enga. Jisuni gimin Nama Kattara manderangko uamangni ka∙tongrango aro gisikrango Isol gita rongtale dongna manderangna dakchaka. Jisu mande sakantikon chu∙gimik nampilatna skenga. Ua manderangni be∙en bimangrangko, chanchianirangko, katongrangko, gisikrangko an∙sengatna skenga. Johan 10:10 o, Jisu Uni chanchisamsoaniko an∙ching sakantinan agane on∙a: “Cha∙una, aro so∙otna aro gimaatna ong∙gijade cha∙ugipa re∙baja. Uamang maikai janggiko man∙gen aro chu∙soke man∙gen uni gimin Anga re∙bara.”

Mati 24 aro Luk 21, ia odhairango Jisuni re∙bapilna skang aiao inmanpilgipa ong∙ronggijagiparang ong∙gen ine Jisu agana. Uni gimin, skango ong∙ana bate da∙o manderang Jisuni dangtape an∙sengataniko nangenga. Jensalo Jisu Uni ka∙sachakani an∙sengatanichi dangtapon, an∙chingaba gipin manderangni janggi tanganiko Uni ka∙saachi dangtapna ska. Indake dakanichi uamangba chu∙gimik ong∙ataniko man∙gen. Gipin manderangni ka∙tongrangko ka∙saachi dangtapchina ine Jisu an∙chingko Uni dakchakgiparang ong∙china watata. Niam Gital chasongni Kristianrang indake saksa sakgipinna ka∙sagrika aro uamangni gittimrangoba indaken daka.