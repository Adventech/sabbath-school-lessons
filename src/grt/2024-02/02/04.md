---
title:  Kal∙stapako Man∙on Isolna Kakket Ong∙bo
date:   09/04/2024
---

Kristian mondoli ta∙raken dal∙roroaha. Hajalni hajal manderang uamangni janggi tanganiko Jisuna on∙aha aro Uni mondolio napaha.

`Wat. 2:41; Wat. 4:4, 31; Wat. 5:42; aro Wat. 8:1–8 rangko poraibo. Ia on∙sogimin odhai podrango Isolni mondoliko Satanni dakgrikani gimin an∙chingna maiko skia? Isolni mondolia maini a∙sel ta∙rake jelroroaha?`

Jisuko ja∙rikgiparangko Jisuni gimin skianiko dontongchina aganaha (Wat. 4:17). Uamangko patokrango donataha (Wat. 5:17, 18). Uamang, uamangni bebera∙anina saknaatako aro kal∙stapako man∙aha (Wat. 8:1); aro uamang uamangni bebera∙ani a∙sel so∙otanirangkoba man∙aha (Wat. 7:59; Wat. 12:2). Jisuni sninggiparangko bilakatna aro ka∙dongatna gita Gisik Rongtalgipachi gapatako man∙aha. Jisu siaoni chakatpilaha ine Nama Kattako bilake aganprakaha. Mondoli Judeao, Galileeo, aro Samariao jelroroaha (Wat. 9:31).

Jisuko ja∙rikgiparangni ka∙tongrango be∙be ra∙anian gapaha. Uamang maichi bilakataniko man∙aha? Jisuni siaoni chakatpilani ja∙mano uamang Jisuchiko niataha. Ua changsa nianian uamangni janggi tanganiko pangnajolna dingtangataha. Jisu, Uni sninggiparangna gitalgipa janggi tanganio chanchiani bilko on∙aha. Gitel uamangna Uni nangchongmotgipa ge∙etanikoba on∙aha (Mark 16:15). Jisu uamangna Uni ku∙rachakanikoba on∙aha: “Indiba Gisik Rongtalgipani na∙simangona re∙baon, na∙simang bilko man∙gen; aro Jerusalemo, aro Judea aro Samaria gimikon aro a∙kitikona kingking angni sakki ong∙gen” (Wat. 1:8).

Jisuni sakchigni sninggiparang Nama Kattarangko pilakchin sualaha (Kol. 1:23). Jisuni sakchigni sninggiparangoni Johanan bon∙kame siaha. Ua skanggipa ritcha bilsini bon∙ao siaha (year 0 to ad 100). Johanni ja∙mano gipin Kristianrang Jisuni janggi tangani Nama Kattarangko aganprakaha. Pliny minggipa saksa dambebatsranggipa, Kristianrangna chitti kingsako seataha. Pliny-ara Turkey a∙songni salgrochipak sagal rikamo donggipa damsa chongipa Bithynia a∙songni governor ong∙achim. Pliny ua chittiko Jisu siaoni bilsi 80 ni ja∙mano Emperor Trajan-na AD 110 bilsio seataha. Pliny indake aganaha, “Kristian me∙asarang aro me∙chikrang, man∙e cha∙gipa aro kangal ong∙gipa sakantian uamangni bebeni a∙sel kal∙stapako man∙aha. Ia Kristianrangko kal∙stapaniara indaken dakangkuaigen. Kristian ong∙anide sabisiko ra∙bitengamung apsan ong∙aia. Ia sabisirangan songjinmarango aro songadamrango gapatako man∙gen.”—Henry Bettenson, Documents of the Christian Church (New York: Oxford University Press, 2011), jak 4.

Satan Isolni mondoliko dakgrikaha. Indiba mondoli ta∙rake jelroroaha.

`Niam Gitalni chasongrango donggipa mondolioniko da∙o bon∙kamgipa chasongrango donggipa mondolirangara maiko skie ra∙na man∙gen?`