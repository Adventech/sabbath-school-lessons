---
title:  Chanchidapanirang
date:   12/04/2024
---

Isolni kamko chu∙sokgija ong∙atna gita Satan ia a∙gilsako kamko ka∙enga. “Isolni manderang dontonggijan Nama Kattarangko gipinrangna sualenga. Mondoli dal∙roroenga. Romni sipairang je biaprangonan re∙angna chu∙sokjaha, ua indakgipa biaprangona Jisuko ja∙rikgiparang Nama Kattarangko ra∙angaha. Ua somoio, bang∙a Rom a∙songni dilgiparangan Kristianrangko uamangni beberaanina uamangna neng∙nikanirangko on∙aha. Saksa Kristian ua mitam dilgiparangni gimin indake aganaha: ‘Na∙simang chingko so∙otna, saknaatna aro matnangna man∙a,. . . . ia na∙simangni kamrangde namgipa ong∙ja. Uamang chingko dosi grigipa inede agana. . . nang∙ni miksongani gita aro uamang sastiko man∙na kraja ine mesokaha. Romrang Kristianrangna baditan namjabatako daka inditan manderang bang∙batroroe mondoliona napbana skaaha. Kristianrang indake aganaha, ‘na∙simang chingko jedake so∙otaha inditan Kristianrang bang∙batroroe jelroroaha. Kristianrangko so∙otani an∙chirangara bitchri sata gita apsan ong∙aha jeni a∙selan mondoli jelroroaha.’—Tertullian, Apology, paragraph 50.”—Ellen G. White, The Great Controversy, jak 41, 42.

“Bang∙a manderangan bebera∙anio bilgrigiparang ong∙a. Dosigrigipa manderangko namgijagipa manderangchi saknaatna gita Isolara maina on∙aha uko uamang ma∙sina man∙jaha. Bebera∙anio bilgrigipa manderang ia ning∙tuaniko ma∙sina man∙jaha. Uamang jajaatako man∙aha. Uamangoni mitamrangde Isolo ka∙dongchakaniko watgalaha maina Ua namgipa aro rongtalgipa manderangni saknaaniko man∙engo, niamgrigipa manderangko chu∙soke ku∙siniko man∙na gita on∙aha. Niamgrigipa manderang ua namgipa aro rongtalgipa manderangko saknaataha. Bebera∙anio bilgrigipa Kristianrang indake sing∙aniko dakaha, ‘Isol namgipa ong∙ode, ka∙sachakanian gapgipa ong∙ode, aro Bilaksranggipa ong∙ode, Ua maina ia namgijagipa manderangna ia pilak aiao inmangipa kamko ka∙china gita bilko on∙aha?’ An∙ching ia sing∙anirangko sing∙na nangja. Isol an∙chingna ka∙saa ine chu∙ongen an∙chingna sakkirangko on∙aha. An∙ching Uni ka∙sachakani gimin jajana nangja maina Isol maidake kam ka∙a, uko an∙ching u∙ija aro Ua iarangko an∙chingni kosako maina ra∙baa ukoba an∙ching uija.”—Ellen G. White, The Great Controversy, jak 47.

**Chanchigrikna Sing∙anirang**:

`Bebera∙anio saknaanirangara an∙chingna mai skianiko on∙a? Ua somoirango Isol, Uni manderangko saknaanirangko chakna on∙ani gimin na∙simang maidake chanchia?`

`Ia sing∙aniko nang∙ni ripeng nang∙o indake sing∙ode: “Angni saknaengmitingo Isolara bachi? Ua angna ka∙saode, angara maina bang∙a neng∙nikanirangko man∙enga?” Na∙ara nang∙ni ripengna maidake aganchakgenchim?`

`Nang∙ni da∙o dongenggipa mondoliara gittimtango nangenggipa manderangna maikai simsakgipa on∙na man∙gen? Na∙simangni ia antini lessononiko skie ra∙gimin gita manderangko dakchakna man∙ani cholrangko na∙simangni mondolio chanchirimbo.`