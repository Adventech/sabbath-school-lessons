---
title:  Ka·tong Be·atako Man·gipa Jokatgipa
date:   07/04/2024
---

JISU Joitun a∙brio asongaha. Jisu je biapon asongachim, ua biaponi Jerusalem songjinma gimikko Ua nikatna man∙achim. Unon Jisuni ka∙tong be∙aha. Maina ka∙tong be∙aha? Johan an∙chingna indake agana: Jisu An∙tangniona re∙baaha, indiba an∙tang manderang Uko ra∙chakjachim” (Johan 1:11). Jisu Uni manderangko re∙bagnigipa nisignirangoniko jokatna gita pilakkon dakaha. Uamangni ka∙sagimin Jerusalem songjinma, nisiatako man∙nasiengahachim.

Jisu, Uni manderangna ka∙sachim. Uni katongo kasaa gnang, Ua uamangni pap ka∙anirangoniko don∙tongchina aro Uni ka∙saani ra∙chakchina aganaha.

`Luk 19:41–44; Mati 23:37, 38; aro Johan 5:40 iarangko poraibo. Ia odhai podrango Jisuni ka∙tongo aro gisiko chanchianirangni gimin maiko agana? Uara, Uni manderangni gimin maiko chanchiengachim? Uni ka∙sae on∙gipa ka∙sachakaniko aro kema ka∙aniko uamangni jegalon Uara maiko chanchiaha? Ia odhai podrango Jisuni gimin an∙chingna maiko skia?`

Isol ka∙sagipa ong∙ode, Ua maina Jerusalem songjinmako nisina on∙a ine bang∙a manderangan ia sing∙niko daka? Rom a∙songni sipai kotokko dilgipa Titus, uni sipairangko Jerusalem songjinmako dakgrikna re∙dilbaaha. Ua dakgrikanio hajalni hajal maderang so∙otako man∙aha. Jerusalem songjinma nisiatako man∙aha. Rom-ni sipairang bang∙a manderangko, me∙chikrangko aro bi∙sarangko so∙otaha. Uni manderangni indakgipa chaktopilgija saknaanirangko man∙mitingo Isolara bachi?

Aganchakanide namen altubea. Indiba ian ma∙sie ra∙nade altugipa ong∙ja. Jisuni ka∙tong be∙atako man∙aha. Uni mikkronrango mikchirangan gapaha. Batanggimin somoirango Jisu changni chang Uni manderangni ka∙tongrangko dangtapna jotton ka∙aha. Indiba Uni manderang ritchani ritcha bilsirangna Uni ka∙sachakaniko jegale Un baksa dakgrikaha. Da∙o Uni manderang Uni ka∙sae dakchakaniko aro jringjrotna ka∙saaniko gimaataha. An∙ching jensalo ong∙gijako basee ra∙ahaon, an∙chingona sokbaenggipa neng∙nikarangoniko champengsona gita Isol pangnan kam ka∙ja. Unode an∙ching pangnan an∙chingni ong∙gijako basee ra∙ani a∙sel an∙chingko sasti man∙china Ua watgala. Jerusalemko nisiani somoio, songjinmao donggipa dosi grigipa bi∙sarangkode Isol, Romi sipairangna so∙otna on∙jaha. Ua so∙otanio chu∙gimik jak dongpagipade Satansa, Isol ong∙ja.

Satan dakgrikaniko namnikgipa ong∙a. Dakgrik-dinggrikania mandeni ka∙tongo namgijako dal∙ata. Satanni chalakki dakanide uan manderangko nisie galna aro uni namgijagipa kamrangna Isolko matnangna chanchisamsoanian ong∙a.

`Re∙baenggipa sabisirangoni naljokaniko man∙na gita Isol, Uni manderangko maiko dakchina agana? Nangni aganchakanina Mati 24:15–20 rangko poraibo.`

Isol, Uni manderangko man∙a dipetde bang∙en aro ta∙raken jokatna skenga. Uni gimin, Ua, Uni manderangko, jensalo na∙simang Jerusalem songjinmako Romni sipairangchi duulako nikahaon na∙simang songjinmako watbo ine aganaha.