---
title:  Mongsonggipa Chanchiani－Ka·saani, ma An·tangnasa Chanchiani?
date:   06/04/2024
---

### Ia Antini Lessonko Poraiani
Luk 19:41-44; Mati 23:37, 38; Git. 46:1; Isaia 41:10; Wat. 2:41; Mark 2: 44-47; 1 Johan 4:21; Dal∙begipa Dakgrikani Chapter 1 aro 2.

> <p>Mingani Pod</p>
> “Da∙ken, maina anga nang baksa gnang; kengoknabe, maina anga nang∙ni Isol ong∙a; anga nang∙ko bilakatgen; oe, angni kakket dakani jakrachi anga nang∙ko rim∙chakgen.”(Isaia 41:10).

Na∙a iako nang∙ni gisiko chanchiatbo: Na∙a Sastroko semiting somoirango mes nirikgipa ong∙a. Na∙a nang∙ni mes jakrangko Joitun a∙brio nirikachim. Na∙a a∙brini kosako Jerusalemni songjinmako aro torom nokko nikna man∙achim. Nang∙ni mes jakrangko nitimitingo, na∙a manderangni golpoako knaa. Ua manderangoni saksade Jisu ong∙a. Uni sninggiparangna aganenggipa kattarangara nang∙ko aiao inmanani ong∙aha. Uni sninggiparangni aiao inmananikoba na∙a nikaha.

Attamchipak Jisuni aganmiting somoio, torom nokni nokkingo salni teng∙aniara sonani rong dake teng∙sudapengachim. Torom nokni marbleni pakmarang suurini a∙sel salni teng∙ana gipoke teng∙suengachim. “Indiba Ua aganchake uamangna inaha, Na∙simang ia pilako nikjama? Beben anga na∙simangna agana iano ro∙ong dotsani kosako ro∙ong dotsa rugija dongjawa” (Mati 24:2). Jisu iano maiko aganengachim? Uni sninggipara jajaha aro indaken uamang ong∙achim.

Jisuni Jerusalemko nisignini gimin talate aganon uamang aiao inmanaha. Jisu bon∙kamani salorango Satanni tol∙napani giminba agana. Jisu, Uni re∙bapilna skang ia obostarang ong∙gen ine mikrakatanirangkoba agansoaha. An∙ching iarangni gimin Mati 24 oniko poraina man∙gen. Ia antio an∙ching Satanni minggni chalakki dakani cholrangchi Isolni manderangko nisina miksonganiko poraigen. Satanni chalakki dakanirangara an∙ching aiao inmanaba donga, indiba uni chalakki dakanirangna Isolde pangnaba aiao inmanja. Isol pangnan Uni manderangni neng∙nikanirangko chagrongon Isol, Uni manderangko naljoke rakkigen.