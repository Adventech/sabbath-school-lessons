---
title:  Isol Maidake An∙chingko Jokataha
date:   15/07/2023
---

### Ia Antini Lessonna Poraiani
Eph. 2:1–10; Eph. 5:6; 2 Tim. 1:7; Eph. 1:3, 4.

> <p>Mingani Pod</p>
> “Indiba ka∙sachakao gam gnanggipa Isol, je ka∙sara bang∙beachi ua an∙chingna ka∙saaha, uani gimin, an∙ching paprango sigimin ong∙oba, ua an∙chingko Kristo baksa tangchaataha, ka∙saachin na∙simang jokatako man∙aha.” (Eph. 2:4, 5).

October 14, 1987 bilsio, ja 18 ong∙gipa Jessica McClure ma∙jongtangni janggilchipakni bario kal∙engachim. Unon Jessica mik 22 tu∙gipa gitchamgipa chiakolo ga∙ake ong∙katbana man∙gija dongaha. Midland, Texas-o uni golpo pilakchinan gipanggipa kobor ong∙aha. “Chongipa Jessica” ni tusianiko, grapaniko, git ring∙aniko manderang nitiman baksana ma∙gipako sandiaha. Gitik-gitak kam ka∙giparangko manderang sandie namgipa balwako chiakolni ka∙machi watataha.

Chon∙kamao konta 58 ni ja∙mano kam ka∙giparangni salgnina bate nanggipa 8 inch apalgipa chiakoloniko naljokataniko manderang TV o nikna man∙aha. Photo ra∙gipa mande Scott Shaw ia dingtangmanchagipa ong∙a obostako photo ra∙aha. Ja∙mano uni ra∙gimin noksana ua boksisko man∙aha. Ba∙rachi katipa man∙enggipa chongipa Jessicako nione rang∙gitik kam ka∙giparangni jajrengani mikkangrangko chinga nikna man∙aha.

Manderangni sakgipin manderangko jokataniko golpoko chinga knana namnikbea. Eph. 2:1–10 rango, Paul an∙chingna dal∙batgipa aro gisik nangatbatsranggipa golponi gimin aganaha: Isol maidake mandeni jatko jokataha. Ia golpoko gisik nangatbataniara darang sakgipinni jokataniko niengani gimin ong∙jaha. An∙ching an∙chingko Isolni jokataniko nigiparang ong∙a.