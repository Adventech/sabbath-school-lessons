---
title:  Salgio Jisu Baksa
date:   18/07/2023
---

`Maidakgipa bewalo Kristianrang Jisuni siaoni chakatpilanio, Uni salgichi re∙anganio, aro Uni Pagipani singhasono asonganio bakko man∙gipa ong∙a? Aganchakanina Ephesus 2:6, 7 ko poraibo.`

Kosako sing∙anina Paul aganchakanichi an∙chingko ma∙siatna dakchakaha. Isol Kristianrangko Jisu baksa siaoniko chakatataha ine talataha. Uni ja∙man Kristianrang Jisu baksa salgichi re∙anga. Kristianrang Jisu baksa Uni singhasonoba asongaha. Indake uamang Jisuni rasong baksa sualgrikaha.

An∙ching Paulni agangipa kattako name ma∙sibatna sikgenchimode an∙ching Eph. 1:19- 23 ko niatpiltaina nanggen. Ia podrango Uni sianichi, siaoni chakatpilanichi, salgichi re∙anganichi, aro singhasono asonganichi Jisu pilak namgijagipa baksa aro gisikni bilrang baksa dakgrike chegipa ong∙a ine Paul an∙chingna talataha. Apsan namgijagipa bilrangan batanggimin salrango Paulko poraigiparangni janggi tanganiko sason ka∙gipa ong∙achim. Indiba da∙o Jisu siaoni chakate salgichi re∙anganichi namgija bilrangko amataha. Oe, ia namgijagipa bilrang mandeni jatko kenbegnio donkuenga. Indiba da∙o Jisu Satan aro uni namgijagipa sa∙grerangna bateba bil gnangbatsranggipa ong∙a. Pilakan dingtangatako man∙aha.

Jisuni papni kosako chegipa ong∙ani pilak Kristianrangna namen bil gnanggipa aro ka∙srokbegipa kobor ong∙a. Paulni somoio, Kristianrang Jisuni chegipa ong∙anikosan knagipa ong∙aijaha. Uamang uni bak ong∙e janggi tangachim! Uni gimin Jisu baksa an∙ching chakatpila, Un baksa an∙ching salgichi re∙anga aro singhasono Un baksa an∙ching asonga ine agananian Paulni miksongani ong∙a. Indake an∙ching da∙alo ame nigiparangnaba bata ine an∙ching ma∙sina man∙aha. An∙ching kam ka∙giparang ong∙a. An∙ching chakatpila, salgichi re∙anga, aro Jisu baksa Uni singhasono asonga maina Ua an∙chingna iarango ong∙na amaniko on∙aha. Gitalgipa janggi tanganiko Jisu an∙chingna neng∙raataha. An∙ching Satanko aro namgijagipa bilrangchi sason ka∙aniko jechakna ama. An∙ching Jisuoni re∙bagipa ka∙sachaka aro bilchi gapgipa gitalgipa gisikni gita janggi tanganiko man∙na ama (2 Tim. 1:7).

`“Maina Isol an∙chingna ka∙pongni gisikko on∙jaha, indiba bilni, aro ka∙saani, aro gisik namaniko” on∙aha (2 Tim. 1:7) ine Paul aganaha. Sastro indake ku∙rachakani da∙alo an∙chingna mai dakchakaniko on∙gipa ong∙a? Ia ku∙rachakani Paulni Eph. 2:6, 7 o agangipa kattarangni gimin an∙chingna maidake ma∙sina dakchakgipa ong∙a?`