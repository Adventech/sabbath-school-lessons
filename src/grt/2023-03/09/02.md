---
title:  Jisuni Janggi Tangaha Gita Janggi Tangani
date:   20/08/2023
---

`Kristianrang Jisuni janggi tanga gita janggi tangna joton ka∙na nanga ine agana. Paulni miksongania maia? Aganchakako man∙na gita Eph. 5:1, 2 ko poraibo.`

Jisuni uamangna ka∙saaha gita gipin manderangnaba ka∙saskachina Paul Ephesuso donggipa Kristianrangna agana (Eph. 5:8, 15). Jisu an∙chingni paprangoniko jokatna gita an∙chingna badita ka∙saaha uko chisolo siachi dakmesokaha. Uni ra∙rikpilgija ka∙saanian (Eph. 4:32) an∙chingna dakmesokaha (Eph. 5:2). Jisuni anchingna sichakani gimin Paul mingbonga dake agana:

1\. Jisuni an∙chingna sichakani a∙selde Uni an∙chingna ka∙saani gimin (Eph. 5:2) aro Pagipa Isolni an∙chingna ka∙saani giminsa ong∙aha (Eph. 5:1).

2\. Jisu an∙chingni sasti man∙gniko ra∙skaaha. Uan anchingni pal on∙chakaha. Ua an∙chngni biapko chisolo ra∙skaaha.

3\. Jisuni sianiara an∙chingna on∙ani ong∙aha. 4. Jisuni sichakaniko Isol rachakaha, jean similgipa bibako on∙ani gita apsan ong∙aha. (Eph. 5:2; ko Re∙o. 29:18; Levi. 2:9; Philippi. 4:18) baksa tosusabo.

Ephesuso donggipa mitam Kristianrangde uamangni batanggimin salrango gitcham janggi tangani bewalonan re∙angpilaha. Uamangni namgijagipa cholonrangchi Isolni namgipa kamrangko nosto ka∙aniko Paul nangnikja (iako 1 Kor. 5:1–11; 1 Kor. 6:12–20; 2 Kor. 12:21 baksa tosusabo). Uni gimin, Eph. 5:3–5 o, Paul uni seatgipa chittiko poraigiparangna til∙ekani bidingo Isolni niamrangko agana.

Niam Gitalni chasongrango, Rome a∙songo songdonggipa manderang bang∙a tilek an∙chaanirangko dake pap ka∙aha, (1 Kor. 6:9; Gal. 5:19; Eph. 4:17–19; Kol. 3:5; iarangko poraibo). Man∙e cha∙gipa manderang ale cha∙anirangko aro jinma tom∙dake ku∙si ong∙anirangkodaka. Eph. 5:3-14 o Paul mikrakataniko on∙a, Paul ia paprangni gmin mikrakataniko on∙a. Ia paprangara pekgipa ringaniko, namgijagipa golpoani, ale cha∙ani, aro gipin paprang ong∙a. Apsan somoion, Rome a∙songo songdonggipa bang∙a manderangan ua indakgipa cholon bewalrangko ra∙chakna namnikjachim. Rome-ni manderang namgipjagipa cholon bewalrangko see rakkie namgipa cholon bewalrangko aro niamrangkosa ja∙rikna joton ka∙achim (Eph. 5:21–6:9; Kol. 3:18–4:1). Jihudi ong∙gijagipa manderangni namgijagipa cholon bewalrangko ja∙rikjachina Paul Kristianrangko nangnika. Kristianrangni simsake rongtale janggi tanganikoba Paul nangnika. Indakosa Jihudi ong∙gijagipa manderang uamangni namgipa cholon bewalna uamangko mandera∙gen aro uamangni toromkoba bebe ra∙genchim.

`Paulni kattarang gita maia cholrangchi til∙ek anchaani paprang aro namgijagipa cholon bewaloni an∙ching maikai chel∙e dongna man∙gen?`