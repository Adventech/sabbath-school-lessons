---
title:  Chanchidapanirang
date:   25/08/2023
---

An∙ching Eph. 5:1–20 ona poraitaion, an∙ching Paulni namgijani aro papni kosako bilake chadenganiko nika. Ia paprangara til∙ek an∙chaani paprangkoba man∙chapa. Kristianrangde aganbol∙bolna ba Isolko mandera∙gijani kattarangkoba aganna nangja ineba Paul aganangkuaha. Namgijagipa cholon bewalrangko mondolio rachakna man∙ja ine Paul aganaha. Ephesuso donggipa mondoliko Paul rongtale janggi tanganiko dakmesokchina didia. Uamangni janggi tanganian uamangko Isolni dedrang ine mesokna nanga (Eph. 5:1–10). Jensalo Kristianrang Isolna janggi tangahaon ia apsangipa seng∙aniko andalao tengatna man∙gen ine Paul bebera∙a. Uamang noksulrangko uamangni namgijagipa cholon bewalrangoniko Isolni ka∙sachakaniona aro Sastroni bebeona Kristo teng∙sudapatgen (Eph. 5:11–14.

Kristoni re∙bapilaniko sengsoengon mondolini memborrangko gita Isolna chu∙gimik on∙kange dangdike on∙aniko Paul nangnika. (Eph. 5:8; aro Eph. 5:15, 16 koba poraibo). Uamangni olakkiao mondolini memborrangni ka∙tongrango Jisuni donganiko aro Uni mondoli baksa donganikoba Paul nangnika (Eph. 5:14). Indake dakosa Jisuni uamangna sichakani Isolna ka∙saana ka∙tongo gapatgen (Eph. 5:1, 2). Indakosa uamangni ka∙tongrangoba Gisik Rongtalgipachi gapatgen (Eph. 5:18). Uamang Gitel Jisu Kristona aro Pagipa Isolna ring∙mitelanirangko dakengon uamangni olakkiao ku∙sinian gapachim. Kristianrang uamangni mikkangchina ka∙dongsoaniko ku∙si ong∙e manisona nanga. Uamangni ka∙donganiara Isolni uamangna pilakkon dakani a∙sel ong∙a aro Jisuchi uamangna iarangko dakgen (Eph. 5:18– 20).

An∙ching jensalo Eph. 5:1–20 ko ma∙siahaon, an∙ching indake ia odairango changni chang Kristianarangni janggi tangani gimin Isolni ge∙etanirangko nikroroanggen. Ia podrangara bon∙kaman somoio Kristianrang maikai Isolko olakkina nangachim uarangko mesoke on∙a. Iana bateba, ia podrangara Kristianrangko rim∙kepna okamani ong∙a aro Uni ka∙saaniko indin on∙anian Jisuni re∙bapilaona kragipa damko on∙ani ong∙a (Eph. 5:16).

**Chanchigrikna sing∙anirang**:

`Paul an∙chingko rongtale dongchina ge∙eta. An∙chingni samtangtango inditan namgijagipa cholon bewalrang dongengo an∙chingara maikai rongtalna man∙gen?`

`An∙ching maikai Isolko kusi ong∙atna aro Uni an∙chingna daksogiminko u∙ina man∙gen (Eph. 5:17)?`

`Kristianrang til∙ek an∙chaani paprangni gimin golpona nangja ine Paul agana (Eph. 5:3, 4). Mitam manderangde Paulko ma∙sisreta. Mondolio til∙ek an∙chaani paprangko ra∙chaka ine uamang Paulni agananiko chanchia. Maina ia chanchianiara ong∙ja?`