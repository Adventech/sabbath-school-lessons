---
title:  Olakkiao Gisiko Gapata
date:   24/08/2023
---

`Eph. 5:18–20 o, Paul olakkiani gimin agana. Paulni aganani gita Kristianrang uamangni olakkiao maiko dakna nanggenchim?`

Eph. 5:1–20 o, Paul Kristianrangna pekgipa ringani gimin ku∙pattianiko on∙a. Paul uni seatgipa chittiko poraigiparangko chuko ringjachina agana. Pekgipa ringaniko ringade gualani ong∙a ine Paul agana. Niam Gitchamoba pekgipa ringaniko ringjachina mikrakata (Toe Skia. 20:1; Toe Skia. 23:29–35). Jensalo manderang pekgipa ringaniko ringahaon namgijagipa obostarang ong∙na man∙a. Manderang pekgipa ringaniko ringahaon uamang kragijagipa kattarangko agana. Uamang namgijagipa kamrangko daka. Pekgipa ringaniko ringaniara uamangni Isolna ka∙saaniko bilgriata. Kristianrang uamangni ka∙tongrango Gisik Rongtalgipachi gapatako man∙na nanga ing Paul didia. Gisikchi gapatako man∙osa Kristianrang Isolni gimin agana man∙gen. Indakgipa Kristianrangsa Isolko mitelna man∙gen. Uamang ring∙achiba Uko de∙mitelna man∙gen.

Jensalo an∙ching Gisik Rongtalgipachi gapatako man∙ahaon, uamang mondolio tom∙tomaniko aro namgrikanirangko dakna man∙gen (Eph. 4). An∙chingni Isolko olakkianiba dingtangatako man∙gen. An∙chingni olakkianiba nambatgen (Eph. 5:1–18). Eph. 5:18–20 ko poraion, na∙simang doka damanirangni gimin Paulni aganako bang∙e nikama? Olakkianio doka damaniara mingsa nangchongmotgipa bak ong∙a. Uni gimin de∙mitelbo. (Kol. 3:16 ko poraie; uko Wat. 16:25; Jakob 5:13 baksa tosusabo). Ia podrangoba Isolko olakkianio nangchongmotgipa bak ong∙a ine anchingna mesoka.

Jensalo mondolini memborrang git ring∙on, ian an∙chingni saksa sakgipin baksa agangrikani baksa apsan ong∙a (Eph. 5:19). Apsan somoion, jensalo an∙ching git ring∙on, an∙ching Isolkosa de∙mitelenga ine ma∙sina nanga. Anchingni olakkiani bako, an∙ching Isolna mitelanirangko on∙a (Eph. 5:20), aro an∙ching git ring∙arangchiba Uko de∙mitelna nanga (Eph. 5:19). An∙ching gitrangko ring∙achi aro de∙mitelachi, ia minggnichin, an∙ching Pagipa Isolna Jisuni bimungchi de∙mitelaniko on∙a (Kol. 3:16 baksa tosusagrikbo). Iani a∙selsa Paul indake agana, “Gitrangchi, ring∙aniko ringe, mitele ring∙anirangko ring∙e, aro gisikni gitrangko ring∙e saksa sakgipin baksa agangrikbo” (Eph. 5:19). Na∙simang iano “gisikni gitrangko” ine sea kattako nikama? Ia “gisikni” ingipa kattara Greek katta “pneumatikos” kattaoni ong∙katbaa. Ia kattani miksonganiko an∙ching Gisik Rongtalgipachi gapatako man∙e ring∙gipa git ine u∙ia ba Uni dilachi an∙chingko gitrangko ring∙ata. Uni gimin Paul an∙chingna Eph. 5:18–20 o jensalo an∙ching olakkiengon, Isolgrim sakgittamkon olakkina nanga ine Paul mesoka. Ua Isolgrimara, Pagipa Isol, Depante Jisu, aro Gisik Rongtalgipa ong∙a.

`Nang∙ni namnikbatgipa gisikni gitni kattarangni gimin chanchiate nibo. Ia gitrangara nang∙ko Jisuko u∙ina gita maikai nambate dakchakgen?`