---
title:  Jisuoni On∙anirang
date:   09/08/2023
---

`Paul Git. 68:18 ko Uni siaoni chakate salgichi re∙angani ja∙mano Jisu Uni manderangna on∙anirangko on∙a ine mesokna jakkalaha. Maia on∙anirangko Jisu on∙a? Maini gimin Jisu ia on∙anirangko on∙a? Aganchakanina Eph. 4:11-13 ko poraibo.`

Jisuni “on∙anirang” ine mondolina on∙gipa dolbri manderangko Paul janapa. Ia dolrangara: (1) modolini dilgiparang; (2) dingtangmancha nama kattako ra∙timgiparang; (3) re∙roroe nama kattako aganprakgiparang; aro (4) nitimgiparang ba local mondolini pamongrang aro skigiparang ong∙a. Jisu ia pilak manderangko “dangdike on∙ani kamna, Kristoni be∙enko rikna” (Eph. 4:12) on∙aha. Aroba, Jisu ia on∙anirangko “Isolni Depanteko bebera∙ani aro Uko u∙iani nangrimaniona, mande briaona, Kristoni gapani bilsini toaona sokjana kingking, rongtalgiparangko chu∙sokatna” (Eph. 4:11) on∙aha.

Eph. 4:13 ara skanggipa Seventh-day Adventistrangna gamchatgipa ong∙achim. Uamang Ellen G. Whitena gisikni on∙anirangni gimin sing∙anirangko dakaha. Uamang indake sing∙aha, “Dingtangmancha nama kattako ra∙timgiparangara Niam Gitalni somoiosan dongaiama? Ma Isolara Niam Gitalni somoini ru∙utani ja∙manoba dingtangmancha nama kattako ra∙timgiparangko Uni mondolina on∙angkugenma? Skanggipa Adventistrang ia sing∙anina aganchakanirangko Eph. 4:13 o man∙aha. Ia podni gamchatgipa niamkoara jahasko chalaigipa saksani golpoo mesokna gita man∙gen. Jahasko chochakatangna skang uni man∙gipa ge∙etanirangko jahasko chalaigipa ja∙rikna nangchongmotgen. Jahas jahas karamni sambaona sokon, uni jahasko karamo donna dakchakna gita jahasko kapna dakchakgipa re∙bagen ine jahasko chalaigipa ma∙sia. Jahasko chalaigipa jahasko kapna dakchakgipako jahasona re∙bana gita on∙na nanggen. Jahasko chalaigipara jahasko kapna dakchakgipani aganako manina gita nanggen. Jahasko kapna dakchakgipara Isoloni nama kattako ra∙timgipako mesokgipa noksa ong∙a. Jahasko chalaigipara kakketgipa Seventh-day Adventistrangko mesokgipa noksa ong∙a. “Sawa jahasko chona on∙gipa ge∙etanirangko manigen? Jahasko kapramo kapna dakchakgipako jegalgiparangma? Ma je manderangan uni ge∙etanirangko ra∙chakgiparangma? Na∙an bichal ka∙gipa ong∙bo.” –Uriah Smith, “Do We Discard the Bible by Endorsing the Visions [of Ellen White]?” The Advent Review and Sabbath Herald, January 13, 1863, jak 52.

`Isaia 5:4 ko poraibo. Ia podo Gitel indine agana, “Angni draka barina angni uano dakgijako maiko dakkuna man∙genchim?” Draka bariara Isolni mondoliko mesokgipa noksa ong∙a. An∙chingni mondolina Isol maia on∙anirangko on∙aha? Ellen G. Whiteni seanirangara maikai Isolni an∙chingna on∙ani bak ong∙a?`