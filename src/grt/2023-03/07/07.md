---
title:  Chanchidapanirang
date:   11/08/2023
---

Ka∙mao on∙sogimin minggni chanchiako agandapanirang an∙chingko Eph. 4:7-10 ko nambate ma∙sina dakchakgen:

1\. Eph. 4:9 ko Maikai Ma∙sina Nanga. Mitam Sastrorang indine agana je, Ua salgiona doangna skang Jisu a∙gilsakona skang ong∙onbachenga (ERV; ICB; NLV; KJV iarangko poraibo). Gipin Sastrorang indine agana je, Jisu salgichina doanga aro a∙gilsakona ong∙onbaa, indiba badiako Jisu skanggipa daka ukode uarang aganja (NIrV; WE ko poraibo). An∙chingni da∙alni poraianio nikgimin gita, Eph. 4:9 o Paul maiko miksonga, uko ma∙sina gita Git. 68:18 an∙chingko dakchaka. Git. 68:18 o, Uni siaoni chakatani ja∙mano Jisu salgichina skanggipa re∙angchenga. Unikode Jisu a∙gilsakona Gisik Rongtalgipani bimango re∙baa.

2\. Eph. 4:8 o Koedirang. Eph. 4:8 o, Paul Git. 68:18 oni adita bakko jakkalaha: “Jensalo Kristo [Jisu] salgichina doangaha, Ua An∙tang baksa chegipa manderangko ra∙angaha” (Eph. 4:8). Jisuni chegipa manderangara sawarang? NIrV ingipa Sastroo ia podko indake sea: “Ua bang∙a koedirangko ra∙angaha” (Eph. 4:8, NIrV). Bang∙a Seventh-day Adventistrang ia podni miksonganiko indake ma∙sia je, Uni chakatpilani somoio Un baksa siaoni chakatpilgipa dolni manderangko Jisu salgiona rimangaha (Mati 27:51-53). Jensalo Ua salgini kachariona sokeon Uni Pagipana on∙ani dake ia dolni manderangko Jisu on∙eaha (The SDA Bible Commentary, Volume 6, jak 1022; The Desire of Ages, jak 785, 786 iarangko poraibo). Iani gisepon, Eph. 4:8 ara indakeba miksongna man∙a je, Satan aro uni namgijagipa sa∙grerangni kosako dakgrikanio Jisu cheaha (Kolosi. 2:15). Uni gimin, Satan aro uni namgijagipa sag∙rerangara Jisuni koedirang gitan apsan ong∙aia.

**Chanchigrikna sing∙anirang**:

`Eph. 4:11 o on∙gipa “gisikni on∙anirang” baksa 1 Kor. 12:4-11, 27-30; Rom. 12:4-8; aro 1 Pit. 4:10, 11 rango on∙gipako tosusabo. Uano sulsul seanirango maia apsanani gnang? Uarangara maikai dingtanga?`

`Paul indake agana je, tol∙gipa skianirangara bilakgipa balwa baksa apsan ong∙a (Eph. 4:14). Paul indine agana je, ia balwako an∙ching an∙chingko sason ka∙na ba nosto ka∙na on∙na nangja. Maikai an∙chingara an∙tangtangko aro gipin mondolini memborrangko tol∙gipa skianirangoniko naljoke rakkina man∙gen? 3. Ephesusrangna seatgipa chittio, Paul mondolio tom∙tomani aro meligrikaniko nangani gimin bang∙e agana. An∙chingara saksa sakgipin baksa meligrikna nangama? Chong∙motan, meligrikaniara ong∙gijagipaba ong∙na man∙ani somoi gnangma? Indake ong∙ode, maini gimin aro basako an∙chingara meligrikna nangja uko talatbo.`