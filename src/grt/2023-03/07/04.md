---
title:  Jisu, On∙anirangko On∙gipa
date:   08/08/2023
---

`“Indiba Kristoni on∙ani toa gita an∙ching sakantina ka∙saako on∙aha. Uni gimin ua agana, Ua kosakchi gakatenba ua rim∙gittangako rim∙aha, aro manderangna on∙anirangko on∙aha. Ua gakataha ine inani orto mai, ua ka∙mao donggipa a∙ani biaprangona ong∙onaba ong∙onaha ine ong∙jaode? Ong∙ongipan pilakkon gapatna ine pilak salgini kosakni kosako gakatgipa ong∙a” (Eph. 4:7-10). Ia podrango Paul maiko aganenga?`

Eph. 4:7-10 o, Paul Git. 68:18 oniko jakkalaha. Ia an∙chingna indake mesoka je, Jisuara dakgrikanio uni bobilrangko amgipa bilakgipa sipai kotokni dilgipa gita apsan ong∙a. Dakgrikani ja∙mano, sipai kotokni dilgipa a∙briona re∙angaha jeon uni skotong songjinmako rikaha. Ua sipai kotokni dilgipa koedirangko dakgrikaoniko an∙tang baksa rimangaha (Git. 68:1, 2). Unikode ua dakgrikanio amako man∙gipa pilak manderangoniko on∙anirangko man∙aha. Paul uni noksako Eph. 4:7-10 o on∙tisa dingtangataha. Paulni noksao, Jisuan on∙anirangko On∙gipa ong∙a.

Git. 68:18 o skanggipa mai ong∙ahachim, na∙a uko nikama? Skanggipa, siaoni chakatpil∙ani ja∙mano Jisu salgichina re∙angaha (Eph. 1:21-23). Unikode Jisu a∙gilsakona re∙bapile Uni manderangna on∙anirangko on∙aha. Jisu Uni pilak ku∙rachakanirangko rakkiaha. Ia noksarangara Paulni an∙chingna Pentecostko mesokani chol-rama ong∙a. Pentecost-ara mondolini kosako Isolni Uni Gisikko rudapatani somoi ong∙a (Wat. 2 ko poraibo). Paul ia Sastroni bebeko an∙chingna Eph. 4:11, 12 o aganaha. Ia podrang indake talata je, Uni mondolina Jisuni on∙gipa on∙anirangara Gisik Rongtalgipaoni ong∙a.

“Uni cheani ja∙mano Jisu salgichina re∙angaha. Jisu Uni sninggiparangna on∙anirangko on∙aha. Jisuni salgichi re∙angani ja∙mano, Isol Uni ku∙rachakaniko rakkiaha. Ua Gisik Rongtalgipako mondoliona watataha. Gisikni re∙baaniara bilakbegipa balwa baksa apsan ong∙a jean Jisuni sninggiparangni senge donggipa biapo gapatako man∙aha. Mai ong∙aha? Salsaon hajal manderang Jisuko ra∙chakaha.” –Ellen G. White, Ye Shall Receive Power, jak 158.

`Eph. 4:7-10 oniko na∙a maia ka∙dimeaniko man∙a? Maikai ia podrangara Jisu an∙chingna maiko dakaha aro maiko dakgen uko nang∙na mesoka?`