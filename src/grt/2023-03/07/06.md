---
title:  Nambatgipa aro Bilakbatgipa Kristianrang Ong∙ani
date:   10/08/2023
---

`Maia kenbeani mondolini bilake dal∙roroaniko champenga? Eph. 4:14 ko aganchakanina poraibo.`

Paul mondolini memborrangko tol∙gipa skianirang aro seng∙gipa chalaki dakanirangni kosako mikrakataniko on∙a. Ua indine agana, “maikai an∙ching manderangni togianio budi dake brangani cha∙chipilanio, skianirangni pokpeka nangtinggipa aro balwao balpakgipa bi∙sarang ong∙jawaha” (Eph. 4:14).

Paul indake bebera∙a je, meligrikgijaniara tol∙gipa skiaoni re∙baa. Sastroni bebe mondoliko bilake dal∙roroata aro meligrikaniko ra∙baa. Indiba tol∙gipa skianirang aro chanchianirang mondoliko bilgriata aro bak dakaniko ong∙ata. Uni gimin, tol∙gipa skianirangara namgijagipa ong∙a. Uni gimin mondolini memborrang tol∙gipa skianirangko jegalna nangchongmota. Uamang uamangni ka∙dongchakna man∙gipa skigiparangoniko Sastroni bebeko ra∙chakna nanga (Eph. 4:11). Unode mondoliara Kristo Jisuo bilake dal∙rorogen (Eph. 4:12, 13; Eph. 4:15, 16 koba nibo).

`Maidakgipao an∙seng-baljokgipa mondoliara an∙seng-baljokgipa bimang baksa apsan ong∙a? Eph. 4:15, 16 ko aganchakanina poraibo.`

Eph. 4:1-16 –o, Paul mondolini memborrangko saksa sakgipin baksa tom∙tomanio aro meligrikanio ong∙na man∙na gita uamangni man∙a kakketko dakchina agana. Oe, Isol an∙chingna mondolio tom∙tomani aro meligrikaniko ku∙rachaka (Eph. 4:4-6). Apsan somoion, an∙ching tom∙tomaniko aro meligrikaniko ong∙atna rake kamko ka∙na nangchongmotgen (Eph. 4:3). Tom∙tomani aro meligrikaniko man∙na an∙chingni mingsa cholde mondolio an∙ching sakantina Isolni on∙gipa kamko ka∙anichi ong∙a (Eph. 4:7-16). An∙ching sakantian Isolni mondolini bak ong∙a. Uni gimin, mondolini an∙seng-baljokani aro dal∙roroaniko dakchakna gita an∙chingba an∙chingni bakko dakna nanggen (Eph. 4:7, 16). Mondolini dilgiparangna, dingtangmancha nama kattako ra∙timgiparangna, re∙roroe aganprakgiparangna, pamongrangna aro skigiparangna mondolio Uni on∙gipa kamchi an∙chingni pattianiko man∙anikoba Isol nangnika (Eph. 4:11). Ia pilak memborrang apsan kam ka∙a (Eph. 4:16) aro mondoli ong∙e, an∙chingko an∙chingni Dilgipa, Jisuo bilakbate dal∙rorona gita dakchaka (Eph. 4:13, 15).

`Da∙alo an∙chingni jegalna nanggipa mitam tol∙e skianirangara maiarang? Maikai an∙chingara ia tol∙gipa chanchianirangni kosako chadengna man∙gen?`