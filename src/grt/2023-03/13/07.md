---
title:  Chanchidapanirang
date:   22/09/2023
---

Sipairang apsan ku∙cholsan kamrangko ka∙jaode, saksan sipai dakgrikani a∙bao ka∙dongani gri ong∙gen aro dakgrikanio chegipa ong∙naba amjawachim; aro sipairang an∙tangtangni namnika gitasa dakaigenchimode aro sakgipinrang baksa ku∙mong-nangrimani dongjaode mamung kamkoba chu∙sokatna amjawa. Apsandake, Isolni sipairangba meli nangrime kamko ka∙na naggen. Sipairangni gisepo darangba uan sakgipinrangna bate cholibatgipa ong∙a ine chanchijachina. Jensalo Isolni manderang ku∙cholsan kamko ka∙gen, unon uamangara nangrimanio chu∙sokgipa ong∙na man∙gen. Uamang kamko ka∙rimna changjaode uamangni kamrangara indinsa aro somoiko gimaatanisan ong∙aigen. Bakrimaniara bilakani ong∙a. Jensalo an∙ching dilgipa saksani ning∙o kamko ka∙rimon, uamangni jotton ka∙e dakanichi pilakon chu∙sokbatna man∙aniko nikna man∙gen.—Ellen G. White, Spalding and Magan Collection, jak 121.

“Dakgrikani somoio, sorkariba bobilrang baksa tom∙tomaniko dakna koborrangko watatachim. Tom∙tomani koborko watataniara uamangni a∙song aro bobilni neng∙nikanirangko namatna kamko ka∙ani nama kattaan ong∙achim, jedakode a∙song ge∙gnini sipairang dakgrikna nangjawa. Paul an∙tangko Isolni tom∙tomani nama kattako ra∙timgipa ine agana. Ia bimungara Paulni sipaiko mesokani baksa namen meligipa bimung ong∙a (Eph. 6). Sastroni somoio, tom∙tomani nama koborko ra∙bagipako gipin a∙songoni re∙bagipa mandeko mandera∙soa aro tom∙tomani nama koborko knana ka∙dongani dongachim. Indiba Romrangde Paulkode Isolni kattako ra∙timgipa ine mandera∙aniko mesokjaha. Uamang uko sildeng patskaaha. Tom∙tomani koborko ra∙timgipara ja∙kring tekakosa man∙skaaha, indake dakanichi uamang maidakgipa mande ong∙achim, uko mesokaha. Rome-ni sipairangnade Paulko sildeng pataniara kratchabeani ine nikachim. Indiba Paulna uni sildengrangko patako man∙aniara unade maiba dingtangmanchagipa rasong chabeani aro mandera∙beani ong∙a ine chanaha, maina Jisuna dangdike on∙ani giminsa iako man∙aha.”— David J. Williams, Paul’s Metaphors: Their Context and Character. (Peabody, MA: Hendrickson, 1999), jak 152.

**Chanchigrikna sing∙anirang**:

`Sildeng pata gnang Paul an∙tangko Isolni koborko ra∙timgipa ine mingaha (Eph. 6:10). Paul iano maiko mingsonge agana?`

`Iara nang∙na aro nang∙ni mondolina aro dakgrikachi ong∙siako man∙gipa a∙gilsakna Isolni tom∙tomaniko ra∙baaniara maiko miksonga? Songsalo saknae mitchigrike dongengiparangna maikai nama koborko ra∙angna man∙gen?`

`Maia wa∙alni brachi Satan nang∙ko goaha? Bebera∙ani danilara nangko wa∙aloniko jokatna man∙ama?`

`Bi∙anio bilakgipa inani miksonganiara maia? Eph. 6:18–20 o bi∙aniko dakanio maia ku∙patianirangko an∙chingna man∙a?`