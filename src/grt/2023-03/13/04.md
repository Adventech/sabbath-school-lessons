---
title:  Ja∙kop jean Isolni tom∙tom ong∙aniko Ra∙bana an∙chingko Dakchaka
date:   19/09/2023
---

Romni sipairang dakgrikachi re∙angna skang, ja∙kopko rake kaesa re∙angachim. Ja∙kopni japade namen ritchaachim ba chatbeachim. Ja∙kopni bon∙chotgipa bako namen gojalchi datkapachim. Sipairangni bobilrangko dakgrikmitingo ia gojalngsa a∙ao name gachatna man∙ata. (Eph. 6:11, 13, 14). Aroba ia gojalrangara sipairangni uamangni bobilrangko dakgrikmitingo ga∙soltape ga∙akaoniko rakkiachim.

`Paul “tom∙toma” ni gimin chang 8 na kingking Ephesusrangna seatgipa chittio agantaitaianiko dakaha: Eph. 1:2; Eph. 2:14, 15, 17; Eph. 4:3; aro Eph. 6:15, 23 rango Paulara maina dakgrikani bimangko ra∙e tom∙tomani ingipa kattani gimin agana?`

“Kristoni giminsa an∙ching tom∙tomaniko man∙enga ine Paul agana. Jisu re∙baaha aro tom∙tomani nama kattako nang∙na aro Jihudi ong∙gijagiparangnaba aro jerangan Kristooni chel∙e brangengachim, aro Isolni sepango dongenggiparangnaba ia tom∙tomani nama kattako ra∙baaha. (Eph. 2:14–17). Jisu Kristosa Jihudi aro Jihudi ong∙gijagiparangkoba dolsan ba apsan nangrimataha. Uamangni gisepo dal∙begipa pakma dongpenge uamangko champengenga gita chacha ong∙engachim. Indiba Kristosa ia champenggipa pakmako An∙tangni bimangko on∙achi pe∙e galaha. Kristoni miksonganian dolgni meligrikgijagipako nangrimatna kamko ka∙anian ong∙a aro Kristoo gital mande ong∙atna miksonganian ong∙a. (Eph. 2:14, 15). Kristianrangan Jisuni nama kattako ra∙anggipa ong∙a. Uni papni kosako dakgrike cheaniko aganprakanian Kristianrangni kam ong∙a. Uni giminsa Kristianrang tom∙tomani ja∙kopko ganbo ine Paulara miksonge agana. Ia ja∙kopara Kristianrangko dakgrikanio kimkim chadengna dakchakgenchim.

Iani gisepon, Isol an∙chingko dakgrikani silchidareko ra∙e bobilko dakgrikaniko nangnikja ine Paul agana. Ja∙kop ingipa kattara namgiparangna jakkalgiparangko mesokani ong∙a jeon Isolni tom∙tom ong∙ani ka∙tongo donga. (Eph. 6:15). Kristianrangko ripengska, ka∙rimska aro nokdangni manderang baksa Paul jegrikaniko aro dakgrikaniko nangnikja. Paul an∙chingko saksa sakgipin baksa melie nangrime donganiko nagnika. Ua an∙chingko saksa sakgipinrangna ka∙sachakaniko, mande ra∙grikaniko, aro ka∙saaniko nangnika. (Eph. 4:25–5:2 ko poraibo). Mondolide dakgriknan nanggen. Indiba an∙ching nanmgijani kosako tom∙toman baksa dakgrikna nanggen, jedake kema ka∙a gnang, ka∙sae aro ka∙sachaka gnang namgijani kosako dakgrikna nanggen. An∙chingni dakgrikani silchidarerangara Isolo bi∙ani, olakkiani aro Isolna ring∙mitelanian ong∙a. Jensalo an∙ching ia silchidarerangko jakkalgen, unon an∙ching aiao inmangipa Isolni kamko ba miksonganiko mandernangna mesokna amgen aro pilakkon Jisuo gital daktaina man∙gen. (Eph. 1:9, 10).