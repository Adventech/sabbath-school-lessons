---
title:  Kang∙kareo Kaani Aro Chelo Pa∙ani
date:   18/09/2023
---

`Paul Kristianrangko namgijanirang baksa dakgrikna tarichina agana. Uamang tarina gita maiko dakna nanga? Eph. 6:14 ko aganchakanina poraibo, aro 1 Pit. 4:1; 1 Pit. 5:8; Rom. 8:37–39 koba ia sing∙anirangna aganchakna poraibo.`

Paul mikkangchi re∙bagnigipa bon∙kamgipa dakgrikani gimin mikrakataniko on∙a. (Eph. 6:13). Ia dakgrikaniara nama aro namgija baksa Jisuni re∙bapilna skang bon∙kame dakgrikani ong∙gen. Ia bon∙kamgipa dakgrikaniona Kristianrangko tarisochina Paulara nangnikenga (Eph. 6:14–17). Dakgrikna gita maiko dakna nangachim uko Paul agana. “Uni gimin, bebeo kimkim chadengbo jedake kang∙kareo katonganiko kaagita.” (Eph. 6:13 ko Isaia 11:5 baksa tosusabo). Sastroni somoirango ba∙rarangko ro∙e aro wingwange jraojrao dakesa ganachim. Uni giminsa manderang kang∙kareo kaaniko kaesa kamko ka∙na ba dakgrikna nangachim. (Luk 12:35, 37 baksa tosusabo). Apsandaken, Paul Kristianrangkoba dakchina didia jedake Rome-ni sipairangba dakahachim. Rome-ni sipairang kang∙kareo kaaniko uamangni kang∙kareo ganna nangachim. Ia gananikoara bigilonikosa dakaha. Bigilonikosa dingsrisri rate kang∙kareo kana tariachim. Sipairang dakgrikna re∙angna skang, ba∙rako kang∙kareo rake kachotesa re∙angna nangachim. Ba∙rao name rake kang∙kareo kaani a∙selde dakgrikmitingo ba∙rachi man∙dikataniko manjana gita iako dakna nagachim.

An∙ching u∙ia je, Paul iano kang∙kareo kaaniko bebe baksa toa. An∙ching an∙tangtangode ia kang∙kareo kagipa dongja ine u∙ie ra∙na nanga maina uade Isolnisa ong∙a. Uan bebegipa ong∙a jekon Isol on∙achim, apsandaken ka∙sachakachi jokaha ingipaba uni an∙chingna on∙anisa ong∙a. (Eph. 2:8). Ia ka∙sachake on∙ani giminde an∙ching ma∙sisokna amja. An∙ching Isolni on∙anirangko ra∙chakna nanga aro an∙chingni janggi tanganio uko mongsonggipa dake ra∙naba nanga. Uni gimin ba∙rako jedake ganachim Isolni bebekoba an∙ching rakkina nanga. An∙chingara Isolnin ong∙a aro Uan an∙chingko chel∙chakenga ine an∙chingde ma∙sisokna amja.

Minggipin, Paulara Jisuo dongani gimin Kristianrangna agana, chong∙motan, rongtale janggi tangchina jedake dakgrikani chelo gananiko gana gita dongchina agana (1 Thess. 5:8). Ia chelo gananiba kang∙kareo kagipa gitan apsan Isolonisa ong∙achim, Paulni somoiode bang∙a Rome-ni sipairangara chelo pa∙aniko chonchongipa silni ring-onikosa dakachim jekon ge∙sa ge∙gipin baksa joragrike dakgimin ong∙a. Apsandake, Rome-ni sipairangara an∙tangtangni ka∙tongko aro gipin chelni aro okni be∙enni bakrangko bobiloni champengna man∙na gita ganna nangachim. Apsandake, Kristianrangba Isolni rongtale janggi tangchina Isolni on∙gipa gisikni on∙anirangko ra∙chakna nanga. Jisuni rongtale janggi tanganira Uni namgipa kamrango, Uni ka∙sachakao, aro Sastroni bebeosa pangchaka (Eph. 4:24; Eph. 5:9). Jisuko an∙ching ka∙tongrango dongna on∙osa an∙chingni janggi tanganirang dingtangna man∙gen. Unon an∙ching sakgipinrangko mandera∙na changgen aro ka∙sae dakna amgen.