---
title:  Dakgrikani A∙bao Bi∙ani
date:   21/09/2023
---

Dakgrikani bidingo agan-skiani bon∙angachibara, Paul poraigiparangko Isolni sipairang gita Kristian sakantinan bi∙chakchina agana. (Eph. 6:18). Aroba, Paul poraigiparangko an∙tangna bi∙chakchinaba agana maina uara Isolni nama kattani gimin pattoko ong∙engachim. (Eph. 6:19, 20). Romrangni chasongode, sipairangara uamangni isolrango dakgrikanio cheaniko on∙china bi∙achim. An∙chingba Niam Gitchamni Sastroo bang∙a sakkirangko dakgrikao bi∙anirangko nikna man∙a. Jahazielni Isolni manderangko dakgrikchina ge∙etani ja∙mano, Jehoshaphat raja Juda aro Jerusalemni manderangko bi∙aniko dakdilaha. Raja aro uni manderang an∙tangtangko onatbee Isolko olakkiaha (2 Ser. 20:18) Beben, bi∙aniara Isolni dakgrikanio ganani snigipa ganani bakde ong∙janaba donga. Indiba bi∙aniba Paulni sipai ong∙e dakgrikanio mongsonggipa bak ong∙aha. (Eph. 6).

Namgijani kosako dakgrikanio mondoli chena skode, mondoliara Isolni bilko man∙na gita chu∙gimik Isolo pangchakna ba ka∙dongna nanggen. Bi∙aniba mingsa mondolini memborrangni Isolo pangchakaniko mesokani ong∙a.

An∙ching nikaha je, Paulba an∙tangna bi∙china mondolini memborrangko aganaha (Eph. 6:19). Mondoliko Isolo bi∙china Paul aganaha, jedakode ua kragipa kattako aganna bilko man∙gen. Paulni uamangni una bi∙aniko nangnikanide, uni Isolna kamko ka∙na man∙na gita bi∙anian ong∙a. Isol Paulko Jisuni gimin namgipa koborko aganprakchina aro uni aiao inmagipa kamrangni gimin talate on∙china didiaha (Eph. 6:19). Aiao inmangipa inani ortode Jihudi baksa Jihudi ong∙pagijagiparangkoba Jihudirang gitan jokataniko man∙china Isolni miksongani ong∙a (Eph. 3:1–13) ko poraibo. Ia jokataniara Isolni gitalgipa nokdango apsan ong∙aniko mesokani ong∙a. (Eph. 2:15 aro Eph. 2:11–22 ko poraibo). Ia kamara Isolni sakantikon apsan nangrimaniona ra∙bana miksonganian ong∙a aro pilakkon Jisuni ja∙ao donna nanga (Eph. 1:10).

`Dingtang dingtang somoio, Isolni katchinikgiparangchi Antangni manderangko damsan tom∙dake bi∙rimchina okama. Luk 18:1–8; Philippi. 4:6; Kol. 4:2; aro 1 Thess. 5:16–18 rango bi∙na okamanian ong∙a. Badia okamaniko na∙ara namnikbata aro maina?`

Maina Sastroara an∙chingko gisik ka∙tong gimikchi bi∙na gita okamaniko daka? Paulni mesokgipa kattaan Isolni dakgrikanio gangipa minggni aganchakaniko on∙a: (1) bi∙aniara Satan baksa dakgrikanio chel∙chakaniko an∙chingna on∙a. (2) Isolni dakgrikanio gananirangan an∙chingko dakgrikanio chena amna gita bilko on∙na ku∙rachakaniko mesoka. (Eph. 6:10–17). Bi∙aniara an∙chingko Isolni ku∙rachakanio ka∙dongna dakchaka.