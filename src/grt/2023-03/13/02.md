---
title:  Mondoliara; Isolni Sipai
date:   17/09/2023
---

`Eph. 6:10–20 ona poraibo. Ia podrango mondoliara maidakgipa dakgrikna nanganiko aro maia bewalo dakgrikna nangachim uni gimin Paul maiko aganaha? Paul iano an∙tangni namgijagipa gisik baksa dakgrikna nangani gimin aganengama? Ma Paulara mondoli gimikan namgijagipa gisik baksa dakgrikna nangani giminsa aganama?`

Sastroni chasongo, Greekrang aro Romrangan dakgrianio chegipa ong∙achim, maina dakgrikgipa sipairangara saksa sakgipinna dakchakgriktokachim. Cheaniko man∙na gita sipairangara apsan nangrime kam ka∙aha. Greek ba Rome-ni sipairangko dilgiparang indake chanchiaha je, uamangni sipairangara gipin a∙songoni sipairangni ka∙namgija dake dakgrika gita uamangi sipairangara dakpajaha. Ka∙namgijagipa sipairangde dilgipani kattako manija, uamang an∙tangtangni skakosa dakna jotton ka∙bata. Iandakgipa sipairangni dakbewalrang aro kamrangan Greek aro Rome-ni sipairangko chena gita man∙jachim.

Jensalo an∙ching ia obostarangko ma∙sion, an∙ching Paulni Eph. 6:10–20∙o segipa kattani gimin ma∙sibatna man∙a. Iano minggittam dake an∙ching nikna man∙a je, Paulara an∙tangni namnika gita ba sakgipinni namnika gita ong∙gija, namgijani kosako mondolini dakgrikani gimin agana: (1) Eph. 6:10–20 an mondolini gimin aganani chitti bon∙kamgipa bak ong∙a. Unigiminsa Paulara an∙tangtangan namgijanirang baksa bilake ka∙donge dakgrikchina ua agane matchotata. (2) Eph. 6:10–20 ni bon∙ao Paulara Kristianrangko Isolni manderang ong∙e apsan meli-nangrime bi∙rimchina agana. (Eph. 6:18, aro pod 19, 20 koba poraibo). (3) Mongsongbatede, uni a∙bachenggipa sea chittirango Paul dakgrikani gimin janapa jekon mondolirang gimikan namgijanirangko gisikni gita warachakna nanggenchim. Eph. 3:10 o ia dakgrikaniara mande saksanchi dakgrikna nanganikode aganja.

Uni giminsa, Eph. 6:10–20 o namgijanirangko saksanchi pilakkon dakgrike amaniko iano mesokjaha. Sipaiko dilgipa uni sipairangna jedake aganaha uagitan Paulba mondolina aganaha. Paul mondolina Isolni pilak dakgrikanirangko gane apsan nangrime sipairang gita dakgrikchina didia.

Apsandake, Paul bang∙a kattarangko jakkale mondolini gimin aganaha. Paul mondoliko Jisuni bimang baksa tosusae mesokaha. (Eph. 1:22, 23; Eph. 4:1–16). Mondoliara Isolni torom nokan ong∙a. (Eph. 2:19–22), aro Jisuni namchik ong∙a (Eph. 5:21– 33). Ephesusrangna seatgipa chittio Paulara maia bon∙kamgipa kattako jakkalaha? Anchingona namgijanirang sepangenga (Eph. 6:13). Isolni manderang namgijanirang baksa bon∙kamao dakgrikna nanggen, an∙chingara pilakan Jisuni sipairang gita ong∙a. Uni giminsa an∙ching Isol baksa nangrimna aro saksa sakgipin baksaba meli-nangrimgrikna nanga.