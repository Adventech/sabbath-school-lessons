---
title:  Danil, Tupi Aro Tonual
date:   20/09/2023
---

`Kristianrang Isolni sipairang ong∙e nama namgijani gisepo dakgrikna nangon basako Isolni danilko, tupiko aro tonualko jakkalna nanga? Eph. 6:16, 17 ko aganchakanina poraibo.`

Paul Romrangni jakkalgipa danilko kattachi mesokaha. Rome-ni sipairang bobilrangko dakgrikon an∙tangtangko bra aro tonualoni naljokaniko man∙na gita dal∙gipa bolni danilko ra∙bitna nangachim. Ia danilni bolo bigilchi pa∙dapachim. Danilni ku∙chotko ting∙konge dona jedakode sipairangko samtangtangchinikon chel∙chakna gita man∙gen. Romrangni chasongrangde chrini brao stapgipa atako romrome wa∙alko so∙bake gorongachim. Uni giminsa Romrangni sipairangara danilko chio sim∙e kamenggipa brako kimitachim. Isolni danilba apsandaken pilak namgijagipa kamenggipa braoniko champengna man∙gen (Eph. 6:16).

Paulni mesokgipa danilni noksara “bebera∙ani danilko” mesokani ong∙a (Eph. 6:16) jean Niam Gitchamni serikanio danilko Isolni kattana jakkala. Isolan danil gita chacha ong∙a maina Uan an∙tangni manderangko chel∙chaka. (Aba. 15:1; Git. 3:3). Paul Kristianrangko bebera∙ani danilko ra∙bo ine agana. (Eph. 6:16). Ua an∙chingko Isolo ka∙donge bebera∙e namgijani kosako ka∙donge Warachakaniko ua nangnika. Isolan an∙chingna warachakgen. (Eph. 6:10). Isolan an∙chingna nambatsranggipa silchidarerangko on∙gen. (Eph. 6:11, 13). Isolan dakgrikanio chegipa ong∙na gita an∙chingko dakchakgen. Minggipin, Isolni dakgrikanio gananiara, uan skoo gangipa tupi ong∙achim. Skoo gangipa tupi jekon Rome-ni sipairang ganachim, uara an∙chingko Isolni gimin ma∙sina gita dakchakani ong∙a. Rome-ni sipairangni skoo ganani tupiko silgrakoniko aro pitoloniko tariachim. Rome-ni sipairangni skoo ganani tupiko ting∙konge daka jean skogimikko naptome ganna man∙achim, uan sko gimikko chel∙chaknagita man∙achim. Janggilchi rakgipa pelgapgipa ganani donga jean gitokrengna chel∙chakaniko onskaa. Skoo gangipa tupini kosako aro ku∙dipeo rakgipa pa∙dapgipa donga jean sipairangni nachilrangko chel∙chakna man∙a. Paulni ia kattarangko jakkalaniara an∙chingko Isolni ka∙sae jokatna kamko ka∙aniko ma∙sibatatna dakchakani ong∙a. (Eph. 2:6–10). Jensalo an∙ching Isolni ka∙sachake jokataniko man∙na gita tupiko gananiara an∙ching Isolo ka∙dongna basee ra∙anian ong∙a. Namgijagipa gisikna an∙ching kena gita nangja, jenan bang∙a manderangan bon∙kamani somoio kenjagokgen. (Eph. 1:15–23 ko Eph. 2:1–10 baksa tosusabo).

Isolni dakgrikanio ganani bon∙chotgipa bakara matsramgipa tonual ong∙a, uan Sastroni Isolni katta ong∙a. (Eph. 6:17). Rome-ni sipairangni jakkalgipa tonualrangara samtangtangchian matsramachim. Apsandaken, Sastroba Isolni matsramgipa katta ba ostro gita ong∙a jean Satanni namgijagipa gisikko pe∙e galna man∙gen. Sastroo pilak ku∙rachakanirangara, namgijanirang baksa an∙chingni dakgrikanio warachakna amna gita nambatgipa sichidarerang ong∙a.