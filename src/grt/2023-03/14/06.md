---
title:  Ka∙sachakaniko Man∙ani Aro On∙ani
date:   28/09/2023
---

`Eph. 5 ko poraibo aro maikai an∙chingara ripengskarangna, ka∙rimskarangna aro nokdangni manderangna nama kattako mesoke on∙na nangani gimin Paulni agangipako chanchibo. Paulara maiko miksonge nang∙na iako agana?`

Na∙a Eph. 5 ko nambate ma∙sina skode Eph. 4:32 ko poraichengbo. Eph. 4:32 o Paul poraigiparangna aganaha, “Na∙simang saksa sakgipinna ka∙sagrikbo. Sakgipinrangni giminba chanchibo. Nang∙ko Jisu jedake kema ka∙aha, na∙aba sakgipinrangko kema ka∙bo maina Jisuan chisolo siaha.” (Eph. 4:32). Ia podrangan an∙chingko odhai 5 o agangipa mongsonggipa bakni gimin ma∙sibatna gita dakchakaniko on∙na man∙a. An∙ching sakgipinrangna ka∙saaniko, ka∙sachakaniko, aro kema ka∙aniko mesokna nanga jekon Isol an∙chingna dakmesokaha. Indake dakachisa an∙ching Isolni cholon bewalko ja∙rikna ba ripingna man∙gen. (Mati 5:43–48 baksa tosusae poraibo).

Isolko u∙ikugijagipa manderangni janggi tangani bewalrangna Isolni ka∙saaniko an∙ching maikai dakmesokgipa ong∙na nangachim, uko Paul mesoka. Jisugride an∙ching Isolni nokdango sakgipinrangna jongada noabi gita ka∙sagrikna amjawa. Saksa sakgipin baksa til∙ek-an∙chae roania, bol∙bolaniara nitoja (Eph. 5:3, 4). Iandakgipa dakbewalrangara Isolni Uni manderangna daksogipa songnoko bak man∙pajawa ine Paul mikrakataniko on∙a (Eph. 5:5–7).

Kristianrang skangni dakbewal gitchamko galrsangna nanga. Uamang rongtale janggi tangachi Isolni ka∙saaniko mesokna nanga (Eph. 5:8–10). Aroba, Paul sruksruk pap ka∙ani aro namgijagipa dakbewalni gimin mikrakataniko on∙a (Eph. 5:11, 12). An∙ching Jisu jedake janggi tangachim, ugitan janggi tangpana nanga (Eph. 5:13, 14). An∙ching chuko ringna nangja. An∙ching rongtale janggi tangna nanga. An∙ching Kristianrang ong∙e, somoirangko jakkalna changbatgiparang ong∙na nanga jekon Isol an∙chingna on∙ahachim. Isolni ka∙saanina an∙ching Uko mitelna nanga (Eph. 5:15–2 ko poraibo).

Kristian uamangni bia ka∙e donganio segipa aro jikgiparang Isolni ka∙saaniko mesokna nanga ine Paul agana. Jisu an∙chingna ka∙saa ine chisolan an∙chingna mesokani ong∙a jekon segiparangba ja∙rikna nanga∙ (Eph. 5:25– 33). Jedake mondoli Jisuko mandera∙a, uandake jikgiparang setangtangna bamna ba mandera∙na nanga (Eph. 5:22–24). Segipa aro jikgipani gisepo uamangni man∙na nanganiko man∙atgija daknabe. Segipa aro jikgipani gisepo ka∙sagrikbo aro apsandaken, gam-jinko jakkalanioba ma∙sigrike dakbo. Isolni dakchakachi uamangni be∙en bimango, ka∙tongo, gisiko, aro janggio be∙ensan ong∙aha (Eph. 5:28–33).

`Eph. 5:2 o indake an∙chingna agana, “Ka∙saao janggi tangbo.” Maikai pod 2 o agangipa katta an∙chingko ma∙siatna dakchaka jekon Paul pod 1 o “Isol gita ong∙bo” ine aganachim?`