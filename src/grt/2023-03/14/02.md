---
title:  Jisuo An∙ching Pattianiko Man∙a
date:   24/09/2023
---

`Eph. 1 ko poraibo aro uni ortoko ning∙tue chanchibo. Sastroni badia bak nang∙ni ka∙tongko ching∙chaobatatna ama? Ia odhaio badiako na∙a namnikbate nika?`

Eph. 1 o Isolni an∙chingko jokatna kamko ka∙ahani gimin agana. A∙bachengon ua a∙gilsako mikkangchina miksonge dakaha. Ia podrango an∙ching Isolni ka∙sachake Jisuchi kamko ka∙ahani gimin an∙ching poraia. Sakoni askirangko aro a∙gilsakko ong∙atna skangan an∙chingko Isolni jokatna chanchianiko mesokaha (Eph. 1:4). Isolni an∙chingko jokatna kamko daksamsoaniara da∙on an∙chingni somoinaba ong∙engaha. (Eph. 1:7, 8, 13, 14 rangko poraibo). Jisuni gnigipa re∙bapilosa Isolni an∙chingko jokatna kamko ka∙ani matchotgen (Eph. 1:9, 10). Unon salgi aro a∙gilsakni nangrimgrikanio Isolba bakko ra∙pagen. Isolan Jisuna pilakko dakna bilko on∙gnok (Eph. 1:10). Da∙o an∙ching indake u∙ina man∙a je, Isolni an∙chingko jokatna kamko ka∙aniara pilakkon gital aro nambate dakna gita dal∙begipa Isolni miksongani ong∙a. An∙ching u∙ia je, Isolni an∙chingna miksonganian Jisuo bebera∙e jokaniko man∙china aro Jisuba ia dal∙begipa miksonganio bakrimpae mikkangchi pilakkon gital daktaina miksongsoanian ong∙a.

Mitele on∙anirangni giminba Eph. 1 o nangchongmotgipa bak ong∙a. Eph. 1:15–19 o Paul Isolna mitelaniko on∙aha. Paul Isolo bi∙aha je, janggi jokataniara mairongpilgipa kusi ong∙beani ong∙gen. Paul an∙chingko Kristona gisiko nangchina didianiko on∙a jean siaoni chakapilahachim. Ia apsan Jisuan salgichi re∙angaha jenan Isol sason ka∙ani bilko aro songnokko rikanio dilgipa ong∙anikoba una on∙aha (Eph. 1:20–23).

Isol Uni ka∙saaniko Jisu Kristochi, Uni Depante Jisu Kristochi jean an∙chingni paprangna siahachim, an∙chingna mesokaha. Da∙o an∙ching Isolni ka∙sachakaniko bebera∙anichi Jisu Kristo baksa salgio dongpana man∙gen.

`Paul an∙chingna indake agana je, “maina an∙ching ka∙sao Uni mikkango rongtala aro matnangagri ong∙china a∙gilsak ong∙chengna skangan Kristo Ua an∙chingko seaha” (Eph. 1:4). Ia podo maiko miksongachim, uni gimin chanchibo. Isol a∙gilsakko dakna skangan an∙chingko Uni manderang ong∙na gita seaha! Aiao! Mairongpilgipa ka∙donganiko ia aiao inmangipa Sastroni podrang nang∙na on∙a? Ia bebeni nama katta nang∙ni jokgnini gimin maiko aganaha? Mai ka∙donganiko Sastro nang∙na on∙a ama? Ia Sastroo Isol nang∙na janggi jokaniko on∙ani bidngo maiko agana?`