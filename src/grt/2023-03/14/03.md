---
title:  Kristianrangni Bakrimani
date:   25/09/2023
---

`Eph. odhai 2 ko poraibo. Nang∙ni ma∙sia gita ia sing∙anirangna aganchakbo: Isol aro Uni Depante an∙chingna maiko dakaha?`

In Eph. 2:1–10 o Paul iano uamang Kristoko grongna skang namgijao janggi tangani gimin agana. Papirang ong∙e, uamang Isol aro uni niamni kosako chakatgiparang ong∙achim. Satan aro papara uamangni janggi tanganiko sasonka∙achim (Eph. 2:1–3). Isol papirangna maiko dakahachim? Apsandake, an∙chingnaba Ua dakaha.

1\. Isol an∙chingko Jisu Kristochi nangrimatpilaha. Jisuni siaoni chakatpilanian an∙chingna gisikni gita gital ong∙e janggi tangchina aro salgio jringjrotni janggiko man∙na gita Isolni ku∙rachakani ong∙a.

2\. Isol an∙chingko salgiona Jisu baksa rimanggen. Uni gimin Jisuko mandera∙bo. Jensalo Ua salgichi re∙anggen, unon an∙chingba Un baksa ong∙pagen.

3\. Isol salgio Jisu baksa an∙chingko asongatgen. Jisuko rajarangni Raja ine mukutko stikatgen. Uni mukutara an∙chingnaba ong∙a (Eph. 2:4–7).

Jisuna aiao inmangipa ong∙gnigipa kamrangko an∙ching niasan ong∙angaijawa indiba Uko nikgen. Isol an∙chingkoba ia aiao inmangipa janggi tanganio bakko man∙atpana skenga. Maina Isolara an∙chingna iako daka? An∙chingni namachi ong∙ja indiba Kristoni aiao inmangipa namgipa ka∙sachakanichisa ong∙a (Eph. 2:8, 9). Isol an∙chingko chu∙soksranggipa katchaaniko aro namani gimin Jisu baksa nangrimgrikaniko dakna aro nama kamko dakna skenga (Eph. 2:10).

Eph. 2:11–22 o Isolni mondoli gipin Kristianrang baksaba an∙ching meli nangrimgrike dongna nangani gimin agana. Nangrimgrike donganiara Isolni miksonganian ong∙a. Jisu Kristoni sianian Isolni ka∙saaniko an∙chingna mesokani ong∙a, aro an∙ching Uni dedrang ong∙na gita deragatako man∙a (Eph. 2:1–10). Jisuni sianiara an∙chingko gipin Kristianrang baksaba meli-nangrime dongna gita dakchaka (Eph. 2:11–22). Maina chisolan Jihudi aro gipin Kristianrang baksa meligrikna man∙gijaniko gimaataha.

Jisuan an∙chingni Uni niamko ma∙sisokgijanirangko ma∙siatna gita Uo bil donga (Eph. 2:11–18). Jisuo mondoli gnang jekon Kristianrang rikachim. Jihudi ong∙pagijagiparangde ia mondolio skangode bakrimpana man∙jachim, indiba da∙ode pilakan apsan Jihudi Kristianrangba bakrimna man∙aha maina gisikni gita Kristochi gisiksan nangrimatako man∙aha. An∙chingba apsandaken Isolni mondolini bakan ong∙a, jean Isolni rongtalgipa mondoli ong∙a (Eph. 2:19–22).

`Isolni ka∙saachi na∙a da∙o Jisu baksa aro gipin Kristianrang baksaba bakrimna cholko man∙enga aro Isolni pattianiko man∙enga.`