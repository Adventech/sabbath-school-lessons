---
title:  Bebera∙achi An∙chingko Gisiksan Ong∙ata
date:   27/09/2023
---

`Eph. odhai 4 o Paul Kristianrangko maiaba kamko dakjachina aro gipinrangko dakskachina agana. Mai kamrangko Kristianrangara dakna man∙a aro dakna man∙ja ine Paul agana?`

Eph. 4 o a∙bachenge, mondolini memborang saksa sakgipinna ka∙sana aro kema ka∙grikna nangani gimin agana (Eph. 4:1–3, 32). An∙ching mondolio meli-nangrimaniko, tom∙tomaniko, aro dakna amgigipa pilakkon dakchina Paul nangnikenga. Paul Sastroni ming 7 bebeko mesoka jean an∙chingko saksa sakgipin baksa meli-nangrime dongna dakchaka: An∙chingo iarang dongna nanga (1) be∙ensan ong∙ani (Uan mondoli ong∙a) (2) gisiksan ong∙ani (3) ka∙donganio apsan ong∙ani (4) Gitel saksan ong∙ani (Jisu Kristo) (5) bebera∙anio apsan ong∙ani (6) napbolani mingsan aro (7) Isol saksan, Pagipa Isol (Eph. 4:4–6). Iarang bebeni gisikara an∙chingko Isol baksa apsan nangrimatna ama.

Sastroo an∙chingna tom∙tomaniko on∙na ku∙rachaka. Uandake ua tom∙tomaniko man∙na gita an∙ching bimchipe kamko ka∙na nanga. Uni gimin an∙ching meli nangrime dongna Gisik Rongtalgipani dilan baksa pangnan rake kamko ka∙na nanga. Unon tom∙tomani donggen (Eph. 4:3). Iako dakna amani mingsa cholde an∙ching Jisu baksa bakrimanichisa dakna amgen (Eph. 4:7–16). Gisik Rongtalgipa mondoli membor sakpraknan on∙aniko on∙gen ba rudapgen. Mondolini memborrang uamangna on∙gimin Gisik Rongtalgipachi mondoliko silatna dakchakna nanga (Eph. 4:7, 16). Mondoliko dilgiparangni kamko ka∙anichi mondolini membor sakantian pattianiko man∙na nanga. Nama kattarangko ra∙anggiparang, skiprakgiparangni songreanirang, pamongrang, aro skigiparang pattianiko ra∙bana nanga (Eph. 4:11, 12). Dingtang dingtang kamko ka∙gipa dolrangara, jedake be∙eno dingtang dingtang be∙eni bakrang donga, uagitan apsan ong∙a. Ia dingtang dingtang bakrangko apsan dondimanichi mondoli Kristoo bilakgipa, silrorogipa ong∙na man∙a. Skoan be∙enni bako skotonggipa ong∙a, uagita chacha Jisuan Uni mondolioba skotonggipa ong∙a∙(Eph. 4:13, 15).

Paul mondolini memborrangnaba agana, “Kristoni bimang dal∙rorona nanga jedakode chongipa bi∙sarang gita apsan apsan dake donganiko nikna nangjawa. Jensalo an∙ching didianiko man∙on, bi∙sarang gita iachi uachi dake gisiko dingtanganiko man∙a. An∙ching an∙chingni gisikko dingtangataniko man∙na gita dingtang dingtang skie ra∙aniko ra∙na nanga. Saoba skigiparangde bebeko skijanaba donga, indake ong∙on manderang ong∙gija dake ma∙sisretaniko man∙naba donga (Eph. 4:14). Ia podrango an∙ching indake nikna man∙a je, ong∙gija skianirangara mondolini manderangna kengni donga.

Ka∙tong rakani giminba Paul mondolini manderangko gelchina didia jekon uamang batanggimin salrango dakahachim (Eph. 4:17– 24). Ka∙onangrakaniko aro namgijagipa kattarangko jakkaljachina Paul ku∙pattia. Uamang rinokgipa kattarangkosan aganchina (Eph. 4:25–31) aro saksa sakgipinko kema ka∙grikchina (Eph. 4:32).