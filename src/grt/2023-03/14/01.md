---
title:  Ephesusrang Ka∙tongo
date:   23/09/2023
---

### Ia Antini Lessonna Poraiani
Eph. 1–6

> <p>Mingani Pod</p>
> “Maina ka∙saao bebera∙achi na∙simangko jokataha; aro ua na∙simangoni ong∙ja, Isolni on∙asa; pilakba gaora de∙jachina, ua kamoni ong∙ja. Maina an∙chinga unin dakgimin nama kamrangna Kristo Jisuo dakgimin, an∙ching uarango re∙rurachina Isol jerangko tarisoaha.” (Eph. 2:8–10).

London, Englandona a∙gitalrang re∙angon London Eye ine minggipako gadoe nina man∙gen. Ian Ferris Wheel gitan apsanaia jeo gadoode park gimikon nionatna man∙achim. Ia London Eye ingipara nang∙ko feet 450 Thames chibimaoni koskchi ra∙dona man∙achim. Iano gadoon Londoni mongsonggipa biaprangkon nikatna man∙genchim; jekai, Big Ben Clock Tower, governmentni nokchuarangko, rajani nokrangko, aro mingsinggipa gilja nokrangkoba nikatna man∙achim. Niam Gitalni gimin chanchirakgipa Thomas Wright indake agana je, Paulni Ephesusrangna seatgipa chittiara London Eye ingipamung apsanaia, maina gipin chittirangna bate Niam Gitalo Ephesusrangna seatgipa chittiko seanian dal∙batgipa bimangko mesokaha.”—Paul for Everyone: The Prison Letters (Louisville, KY: Westminster John Knox Press, 2004), jak 3.

Paulni Ephesusrangna seatgipa chittiko seaniara pilak Kristianrangnaba ong∙aha. An∙ching odhaiprakprakko poraion hai ia sing∙aniko gisik ra∙na: Ephesusrangna Sastroni bebeni Nama Kattarang da∙alo an∙chingni janggi tanganiko dingtangatna gita man∙engama?