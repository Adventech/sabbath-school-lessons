---
title:  Jisu Aro Uni Pilak Mondoli
date:   13/07/2023
---

Jisuan salgi ba a∙gilsako donggipa darangna aro pilakna bateba bilakbatgipa ong∙a ine an∙ching nikmanaha (Git. 110:1). Isol pilakkon Jisuni sason ka∙ani ning∙o don∙naha (Git. 8:4, 6). Satan aro uni namgijagipa sa∙grerangkoba pilakkon man∙chapa.

Isol, Jisuko mondolini dilgipa ong∙china donaha ine Paul an∙chingna aganaha (Eph. 1:22).

`Salgini singhasono Pagipa Jisuko asongchina ge∙etaha. Jisuni uano asonganiara pilak salgi aro a∙gilsako Uan sason ka∙gipa ong∙a ine mesokaha. Jisuni Pagipani singhason samo asonganiara mondolina maidakgipa dingtangmanchagipa indin on∙ani aro pattianiko on∙naha? (Eph. 1:22, 23 rangko poraibo).`

Pilak namgija bilrangni kosako cheaniko Isol Jisuna on∙aha. Isol mondolina Satan aro uni namgijagipa sipairangni kosako cheaninaba ku∙rachakaha. Mondolina pilak nanganiko Isol on∙aha. Mondoli Jisu baksa chapchap donggipa ong∙a. Uni gimin Sastroo Jisuni an∙tangni be∙en gita mondoli ong∙a ine aganaha.

An∙ching Kristianrang ong∙e maidake Jisuko an∙chingni Raja ine ma∙sigen? An∙chingni janggi tangao Isolni bilko maidake ma∙sigipa ong∙gen? Paul an∙chingna dingtangmancha ja∙rike ba kam ka∙e ia ma∙sie ra∙aniko dakna see on∙jaha. Indiba Paul an∙tangni bi∙ao agananichi Isolni bilko man∙ani gimin ma∙sina gita cholko on∙aha. Ephesuso donggipa manderang Uko aro Uni bilko ma∙sina Isol dakchakchina gita Paul bi∙aha. Isolni uni bi∙aniko knachakgen ine Paul bebera∙aha. Indake Isolni gimin ma∙sie ra∙aniara an∙chingni bilake bi∙a gnang janggi tanganiosa donga ine an∙ching Paulni bebera∙aniko nikna gita man∙a.

`Bi∙anio nang∙ni ma∙sie ra∙aniara maidake ong∙gipa ong∙a? Batanggimin janggi tanganio nang∙ni bi∙anina bilakgipa aganchakaniko man∙ahama? Man∙ahaode maidakgipa aganchakaniko Isol nang∙na on∙aha? Bi∙anichi maidake an∙chingko Isolona aro Jisuni an∙chingna on∙gipa bilona chapchap rimbagipa ong∙a?`