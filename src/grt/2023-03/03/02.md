---
title:  Bi∙ani Aro Mitele On∙pilskaani
date:   09/07/2023
---

Paul, uamangni Isolo bebera∙e bilake dal∙roroaniko nikna man∙anina ku∙si ong∙a ine Ephesuso donggiparangna aganaha. Uamangni saksa sakgipinna ka∙sagrikaniba bilake dal∙roroaha. Ua uamangna bi∙chakaha ine Paul Ephesuso donggiparangna aganaha.

`Eph. 1:15-23 aro Eph. 3:14-21 o janapgipa Paulni minggni bi∙aniko nigrikbo. Ia minggnio maidakgipa apsangipa miksonganiko na∙a nikna gita man∙a?`

An∙chingni bi∙anirang mitele on∙pilskaanirangchi gapatako man∙na gita nanga ine Paulni janapanio nikna man∙aha. An∙chingni neng∙bee janggi tanganio Isolni kam ka∙aniko nikna man∙na gita an∙ching nambate kamko ka∙na nanggen. Isolni ka∙sachakanina aro bilna an∙ching Uko de∙mitelna nanga maina Ua an∙chingni janggi tanganiko dingtangate nambatgipa dakna ama (Eph. 1:20–23). An∙chingni janggi tanganio manderangko pattianinaba mitelna nanga. Bi∙anian an∙chingko Uni pilak pattianina aro pilak pattianirangna Isolko mitelna skigipa ong∙a.

Paul Ephesuso donggiparangna aganaha, “Anga na∙simangni gimin mitelna dondikgija angni bi∙mitingrango na∙simangko janapchapa; maikai an∙chingni Gitel Jisu Kristoni Isol, rasongni Apa, na∙simangna an∙tangko u∙iao aro parape∙ani gisikko on∙gen.” (Eph. 1:16; Philipi. 1:3, 4; 1 Thess. 1:2; and 1 Thess. 5:16–18). “Pangnaba bi∙aniko dondipnabe” (1 Thess. 5:17) ine Paulni Kristianrangna aganon uara maiko miksongani ong∙aha? An∙ching bi∙aniko dake mamungkoba dakna nangjaha ine Paulni aganani ong∙jaenga ine namen ma∙sina man∙a. Paulni miksonganiara Isolni an∙chingna dakanina Uko mitelna nanga inesa ong∙achim. An∙chingni pilak neng∙nikani aro ken∙chakanirangko Isolona ra∙angna gita nanga. Uni ku∙pattianiko an∙ching am∙na nanga. Isolna an∙ching agitalrang ong∙na nangja. An∙ching Uni dedrang ong∙na basee ra∙gipa ong∙e an∙chingna dilchina Uko on∙na gita nanga.

Bi∙aniara an∙chingni neng∙nikanio ba maikoba nanganiosan dakna nanggipa ong∙a ine an∙ching chanchironga. Paul an∙chingna dingtanggipa bi∙ani ramani gimin skianiko on∙aha. Ephesuso donggipa Kristianrangna Paul bi∙chakaha. Paul uamangna Isolko mitelaha (Eph. 1:16; Eph. 1:3–14) aro uamangko dakchakchina Isolko mol∙molaha (Eph. 1:17–23; Eph. 3:14–21). Kristian ong∙e janggi tanganio bi∙ani namen nangchongmotgipa ong∙a ine Paul bebera∙aha. Eph. 1:15–23 aro Eph. 3:14–21 podrang Paulni okamani ong∙a. An∙ching sana bi∙chakna nanggen aro uamangna maiko dakchina an∙ching Isolo mol∙molna gita nanggen, iarangko chanchina okamaniko on∙aha.

`Uni nang∙na on∙giminna pangnan maina Isolko mitelna nangchongmotani ong∙a?`