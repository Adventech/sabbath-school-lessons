---
title:  Jisu Pilak Bilrangni Kosako
date:   12/07/2023
---

Pagipa Isol Kristoko pilak dilgiparang, seng∙giparang, a∙songni bilrang, aro rajarangni kosako donaha ine Paul an∙chingna aganaha. Ua (Isol) Jisuna sason ka∙aniko a∙gilsakni pilak bilni kosako ba re∙baenggipa a∙gilsakni kosako on∙aha (Eph. 1:21).

`Eph. 1:21; Eph. 2:2; aro Eph. 6:12 rangko tosusagrikbo. Ia podrango gisikni gita bilakani gimin Paul maiko aganaha? Paul maina ia chanchianio gisik nanggipa ong∙a ine na∙a chanchia?`

Wat. 19:11-20 rango Scevani saksni depanterangni gimin seako an∙ching poraina man∙a. Ia seanirang Paulni salrango Ephesus, montol dakaniko skie ra∙na sikgipa manderangna gamchatgipa biap ong∙aha. “Niam Gitalni somoirango, manderang Rome Songnokni chasongo gisikrango bebera∙aha. Pilak janggi tangani bakko gisiknirang sason ka∙a ine Romeni manderang bebera∙aha. Montol dakgipani kamara badia gisiknirang dakchakaniko on∙a aro badia gisiknirang mandeko saknaatgipa ong∙a uko ma∙siatani ong∙achim. Montol dakgiparang gisikni kam ka∙anirangko poraigiparang ong∙a. Montol dakgiparang gisikni dingtang dingtang changa sapanirang aro bilakanirang donganiko ma∙siachim. Ia ma∙sianichi montol dakgipa gisiknirangko sason ka∙e mandeni jatna kamko ka∙china ge∙etaniko on∙a. Montol dakgiparang dingtangmancha montol dakgiparang gamchatgipa ro∙ong ba kattarangchi gisiknirangko ge∙etaha. Tik ong∙gipa kattarangchi montol dakgipa gisiknirangchi saa man∙gipako an∙sengatna ama. Ba montol dakgiparang sakoba gure gari katsusaanio chegipa ong∙atna gita gisiknirangoniko dakchakaniko bi∙na ama.”–Clinton E. Arnold, Power and Magic: The Concept of Power in Ephesians, jak 18.

Montol dakgiparang dingtang dingtang gisikrangni bimungrangko u∙ian baksa uamangni maidakgipa kamko ka∙a uko u∙ia. Ian montol dakgiparangni ma∙sina nanggipa ong∙a. Uni ja∙man montol dakgiparang badia gisikoniko dakchakaniko am∙na nanga uko ma∙sigen. Ia ma∙sie ra∙ani Ephesuso donggiparangna toromni gita nangchongmotgipa ong∙a (Wat. 19:13). Jisuan ia pilak gisikrangna bate bilakbatgipa ong∙a ine Ephesuso donggiparangko u∙ichina gita Paul nangnikaha (Eph. 1:21). Jisuni sakantini aro pilakni kosako sason ka∙ania jringjrotna donganggipa ong∙a. Uni gimin Jisuko “Raja ong∙ani, aro nokgipa ong∙ani, aro bil, aro gitel ong∙ani, ia a∙gilsakosa ong∙aija, indiba ong∙gnirangoba” (Eph. 1:21) ong∙a ine Paul aganaha.

`Paulni salrango je namgijagipa gisikrang kam ka∙achim apsan dake da∙aloba ka∙kuenga. Maidakgipa bewalo an∙chingara uamangni kam ka∙aniko nikna man∙a? An∙chingni kosako uamangko kam ka∙na on∙jana gita an∙chingara maidako dakna gita nanggen?`