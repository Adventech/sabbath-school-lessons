---
title:  Jisu Baksa Siaoni Chakatani
date:   11/07/2023
---

Da∙o an∙ching Eph. 1:20-23 o bon∙kamgipa Paulni bi∙ani bakni janapaniona sokbaaha. Ia podrango Gisik Rongtalgipa chittiko poraigiparangko Isol namen bilakgipa ong∙a ine ma∙siatna dakchakgen ine ka∙dongaha. Paul uni chittiko poraigiparangko Isolni uamangna dakaniko ma∙sichina nangnikaha. Minggnirango Isolni bilakbegipa ong∙ani gimin mesokaniko Paul golpona a∙bachenga: (1) Jisuni siaoni chakatani somoini gimin aro (2) Salgio Isolni singhasonni sambao asongani somoini gimin (Ephesus 1:20) ong∙a.

`Jisuni siaoni chakatpilaniara Isolni bilakbegipa ong∙ani gimin maidake mesokgipa ong∙a? Eph. 1:20; 1 Kor. 15:20–22; Philipi. 3:8–11; Ibri. 13:20, 21; 1 Pit. 1:3 rangko poraibo.`

Jisu siaoni chakatpilaha. Kristian bebera∙anio ian nangchongmotgipa ong∙a (1 Kor. 15:14, 17). Ia Sastroni kakketanio bebera∙gijade Kristian ong∙na nengragipa ong∙ja ine tale ma∙sina man∙a. Jisuni siaoni chakatpilaniko ra∙chakaniara Jisuni re∙bapilanio an∙chingni ka∙sagiparang siaoni chakatpilako man∙gen ine ka∙dongatako man∙gipa ong∙a (1 Kor. 15:20–23). Uni pilakkon pattina ku∙rachakanina da∙alo an∙ching Jisuchiko niatna man∙gen. Pattina ku∙rachakgiparangoni mingsara Gisik Rongtalgipani an∙chingni janggi tanganio donganian ong∙a.

Isol Jisuko siaoniko chakatate “Salgirango an∙tangni jakrachi uko asongate” (Eph. 1:20) ine Paul aganaha. “Isolni jakrachipak” ine kattachi talataniko Git. 110:1 oniko ra∙e aganaha. Niam Gitalko (New Testament) segiparang uamangni seanirango gipin kattarangko jakkalana bate Niam Gitcham (Old Testament) oniko jakkalbataha. Paul an∙chingna indine agana je, “Kristo Jisuo an∙chingko Un baksa chakatataha, aro salgirango un baksa asongataha” (Eph. 2:6). Aroba Isolni ku∙rachakgiminko rakkina aro Uni mondolina indin on∙aniko on∙na Jisu salgiona re∙angaha (Eph. 4:8–11).

Eph. 4:8–11 rango Jisuni Pagipani singhasono asonganina ong∙gija chanchisretaniko man∙jachina Paul mikrakataha. Jisu uano indin mamungkoba dakgija dongjaha. Paul an∙chingko Jisuni “Uni Gisik baksa kam ka∙ani” ko nikatna skaaha. Jisu An∙tangni Gisikko a∙gilsako donggipa sakantinan watataha jedakode jokna aro pap baksa dakgrikanio chegipa ong∙na gita man∙gen.” F. F. Bruce, The Letters to Colossians, Philemon and Ephesus (Grand Rapids, MI: Eerdmans, 1984), jak 133. Indake Jisu an∙chingni pilak nanganirangko on∙na gita Jisu salgini singhasono asongaha.