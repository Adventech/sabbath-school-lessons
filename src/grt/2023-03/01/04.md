---
title:  Lesson
date:   27/06/2023
---
EPHESUSNA CHITTIKO MONDOLIO PORAIANI
Paul, Ephesuso donggiparangna an∙tangni seatgipa chittiko Ephesusni nokdango aro mondolirango poraianiko nangnikaha. Maina Paulni Ephesusko watangani ja∙manosa Kristian torom dal∙bana a∙bachengaha. Ta∙raken uano bang∙a gital nokdangni mondolirang bang∙baaha. Paul Tychicusko ia mondolirangona re∙ange nirokchina watataha. Tychicus Paulna dakchakgipa ong∙achim. Tychicus nokdangni mondolirangona re∙ange Paulni chittirangko mondolini manderangna poraiaha. Tychicus uanona re∙angmanchaaha aro uni poraiatani nokdangni mondolirangni manderangna nangchongmotgipa ong∙aha. Mondoliara noko janggi tanggipa pagipa, ma∙gipa, bi∙sarang aro nokkolrangchi chanchapako man∙gipa ong∙a (Eph. 5:21-6:9). Nokdangni mondoliara nokdangni nokgipachi dakchakako man∙gipa gipin manderangchi chanchapako man∙gipaba ong∙a. Iarangoni bang∙a manderang Tychicusni re∙ange Paulni chittiko poraiatanioba uanon dongachim. Gipin nokdang mondolini manderangba uanon dongpaachim.

Ephesusna Paulni segimin chittiko poraibo. (Ia chittiko poraina adha kontamangni gita nanggen). Na∙a maidakgipa nangchongmotgipa kattako ia chittioniko nika?

Ephesuso donggiparangna kattarang:

1\. A∙bachengo mandera∙ani (Eph. 1:1, 2).

2\. Pattiani (Eph. 1:3–14).

3\. Gisik seng∙anina bi∙ani (Eph. 1:15–23).

4\. Batanggimino sie; da∙o Jisuo tangani (Eph. 2:1–10).

5\. Jihudirang aro Jihudi ong∙gijagiparangchi Jisu Uni mondoliko tariaha (Eph. 2:11–22).

6\. Paul, Jihudi ong∙gijagiparangna skiprakgipa ong∙a (Eph. 3:1–13).

7\. Jisuni ka∙saaniko u∙ina mondolini manderangna bi∙ani (Eph. 3:14–21).

8\. Mondolio tom∙tomani aro meligrikani (Eph. 4:1–16).

9\. Jisuo gital janggi tangani (Eph. 4:17–32).

10\. Sakgipin manderangna ka∙saani. Sastroni kakketaniko manibo. Sengnapgipa ong∙bo (Eph. 5:1–20).

11\. Jisu nang∙ni janggi tanganiko dingtangatchina aro nang∙ko dilchina (Eph. 5:21–6:9).

12\. Mondoli Isolni “sipai” ong∙a (Eph. 6:10–20).

13\. Matchotao mandera∙ani (Eph. 6:21–24).

`Maidakgipa nangchongmotgipa ma∙siataniko Ephesuso donggiparangna Paulni chittioniko na∙a nika? Nang∙ni aganchakani nang∙na maidake ong∙gen? Paulni maidakgipa chittini bak nang∙na nangchongmotgipa ong∙a?`