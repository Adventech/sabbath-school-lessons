---
title:  Songrena Ku∙rachakani
date:   29/06/2023
---

`Paul maidake uni segimin chittini mongsonggipa kattako parakataha? Eph. 1:9, 10 ko aganchakanina poraibo.`

Ephesuso donggiparangna dal∙gipa katta maidakgipa miksongani ong∙gipa ong∙a? Paul Isolni ia a∙gilsakna chanchisamsoani gimin seaha aro mondoli ia chanchisamsoani bakko man∙paaha. Ia chanchisamsoaniko chu∙sokatna Isol Jisuchi kamrangko ka∙aha. “Sal chu∙sokani kamko dakatna uni an∙tango chanchie dona namnika gita, salgio donggipa aro a∙ao donggipa pilakkon Kristoo chimonga.” (Eph. 1:10). Isol maidake pilakkon apsan nangdimatna chanchisamsoaha? Ua an∙tangni mondoliko jakkalgen. Mondoli Jihudi aro Jihudi ong∙gijagiparangni apsan manderang gita ong∙na tarigipa biap ong∙gen (Eph. 2:14). Isol Uni manderangko Un baksa damsan kamko ka∙pachina ge∙etaha. Isolni mondoli Uni chanchisamsoaniko chu∙sokatna Un baksa kamko ka∙enga ine Isolni bobilrang nikgen (Eph. 3:10). Indake dakanichi Isolni bobilrang Isolni gisik seng∙aniko nikgen.

Ephesuso donggiparangna Jisuan pilakan ong∙a. Jisuni gimin Isolni an∙chingna kamko ka∙anina Paul de∙mitelaha. Jisuni gimin Isolni an∙chingna indin on∙anina Paul katchabeaha. Paul “Kristoo” ingipa kattako chang 30 na bate jakkalaha aro minggipin kattao uan apsangipa ong∙achim. Uni segimin pilak chittio Paul Jisuko de∙mitelaha. Na∙a chittiko poraion Jisuko aganna Paulni jakkalgipa kattarangko simsakbee nibo.

Ephesuso donggipa Kristianrangko Paul uamangni janggirangko Isolna chugimik on∙china nangnikaha. Indake Paul uamang Isolni mondolini bak ong∙a ine gisik ra∙china aganaha. Paulni “mondoli” ingipa kattako uni chittio jakkalaniara maiko miksonggipa ong∙a? Ia kattani ortoara “bang∙gija” mondolini manderang ine ong∙genma ma apalgipa a∙gilsako apalgipa mondoli ine ong∙gen? Mondoli ingipa katta Greek katta “ekklesia” oni re∙baaha. Paul ia kattako bang∙gijagipa mondoliko ong∙gija apalgipa mondoliko miksongna jakkalaha.

Mondolini gimin aganna gita Paul bang∙a kattani noksarangko jakkalaha. Ka∙mao indakgipa mingbri kattani noksarangko mesokatenga:

1\. Mondoli mandeni be∙en gita apsan ong∙a. (Eph. 1:22, 23; Eph. 2:16; Eph. 3:6; Eph. 4:1– 16, 25; Eph. 5:23, 29, 30).

2\. Mondoli rikgimin nok gita ba torom nok gita apsangipa ong∙a (Eph. 2:19-22).

3\. Mondoli bi∙a ka∙na tarigipa namchik gita ong∙a (Eph. 5:22–27).

4\. Mondoli sipai dol gita ong∙a (Eph. 6:10–20). Kattani noksa mingprakan Isolni Uni mondolina daksamsoaniko mesokgipa ong∙a.

`An∙ching maidake Isolni mondolina daksamsoa gita damsan kam ka∙na gita man∙gen (Eph. 1:9, 10)?`