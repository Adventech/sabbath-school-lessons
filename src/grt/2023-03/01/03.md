---
title:  Niramo Ka∙namgija Dakgrikani
date:   26/06/2023
---

`Wat. 19:21–20:1 rangko poraibo. An∙ching maidakgipa skie ra∙aniko ia golpooniko man∙gen?`

Paulni Isolna kam ka∙aniara dal∙bee chu∙sokgipa ong∙achim. Indiba uni skiprakani songjinmao sakobarang gisik saataha. Paul ong∙atgimin bimangrangko olakkijachina skiprakaha. Indake bang∙a manderang jajongni mite me∙chik Artemisni bimang dakaniko breaniko dontongaha. Songjinmao bimang dakaniko badinge palgiparang tangkarangko gimaataha. Badinggiparang namen ka∙onangbeaha. Uamang an∙tangtangni mite nokna gaora de∙aha. Uamangni mite nok namen nitobegipa ong∙achim, ge 127 krongrang pilak samtangtango dongachim. Krong ge∙prak mik 60 chuachim aro uarang Pariani marble-oniko ong∙atako man∙gipachim. Pagitchamrangni salrango, Pariani marble nambatgipa marble ong∙achim. Pariani marble suuri gita bokachim. Ge 36 bokgipa marbleni krongrang sonachi pa∙dapako man∙gipa ong∙achim. Uamangni mite nok nitoanina mingsingako man∙achim. Uni gimin pagitchamrangni salrango ua mite nok a∙gilsakni Damsni Nitobegiparangoni damsa ong∙paaha.

Paulni skiprakaniko knaani ja∙mano manderang mite nokna on∙gilanirangkoba dakjawaha ine badinggiparang jajrengaha (Wat. 19:27). Rupani (Silver) kamko ka∙e cha∙gipa saksa mandeko Demetrius mingachim. Songjinmao kam ka∙na changgipa manderangko Demetrius Paulni kosako ka∙onangataha. Ta∙raken, bang∙begipa mande jinma anti a∙damko wate songjinmani dal∙begipa niram (Theatre) biapona re∙angaha. Ia kusi ong∙chakram biap sak 25,000 manderangna chu∙onggipa ong∙a. Konta gnina manderang ia niram biapo chrikwatengachim, “Ephesusni

Diana-an dal∙gipa ong∙a!” (Wat. 19:34). Uni ja∙mano jillani dilgipa niram biapona re∙baaha. Mande jinmako chrikwataniko dontongate ua biapko wate re∙angchina ua aganaha. Indake Paul Kristianrang baksa gronge songjinmako wate re∙angaha.

`Paul an∙tangni gittamgipa songrebaani matchotao Jisuni gimin Nama Kattako skiprakna gita Ephesus mondolini dilgiparangko grongaha. Ia tom∙anio Paul maiko aganaha? Wat. 20:17–38 rangko aganchakanina poraibo.`

Iarangan Paulni Ephesuso dongmitingo dakanirang ong∙a:

AD 52: Paul Ephesusona skanggipa changna re∙baa (Wat. 18:18-11).

AD 53–56: Paul Ephesusona re∙bapile bilsi gittamna kamrangko ka∙a (Wat. 19:1-20:1). Uni bon∙kamgipa donganio Korinthina skanggipa chittiko sea (1 Kor. 16:5-9).

AD 57: Miletuso dongmitingo Paul Ephesus Mondolini dilgiparang baksa gronggrika (Wat. 20:17-38).

AD 62: Paul, Ephesuso donggiparangna chittiko sea.