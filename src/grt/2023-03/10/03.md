---
title:  'Mondolian Jisuni Namchik Gita: Bak 1'
date:   28/08/2023
---

`Eph. 5:25–27, 29 ko Eze. 16:1–14 ni golpo baksa tosusabo. Ezekielni golpooniko badia bako Paul Eph. 5:25–27, 29 o sualpaaha?`

Eph. 5:25–27, 29 o, Paul Jisuni mondolina ka∙saaniko talatna gita bia ka∙aniko ra∙e toe aganaha. Jisuan salgioni re∙bagipa Chawari ong∙a:

**1. Mondolina ka∙saagipa**. Mondoliara Jisuni namchik ong∙a (Eph. 5:25). Segipani uni jikgipana ka∙saa gita apsan dake Jisu an∙chingna ka∙saa ine an∙ching pangnan gisik ra∙na nanga.

**2. An∙tangko bia ka∙ani boksis dake on∙aha**. Sastroni somoirango chawari, namchikko bang∙a tangkarangko aro gamrangko koros ka∙e rimbaa. Ia tangkarangko aro gamrangko on∙anikoara namchikko ra∙baani dam ine uamang minga.

Jisuan pilak mondolirangna dal∙batsranggipa damko gamaha maina Ua an∙chingna sichakaha (Eph. 5:25).

**3. Uni mondoliko (namchik) rongtalata**. Sastroni somoio, namchikko dakchakgiparang aro me∙chikni nokdangni memborrang namchikko uni bia ka∙anina tarie donsoaniko daka. Paulni golpooniko nikani gitade, Chawari Jisuara Uni namchikko bia ka∙anina tarisochina dakchaka! Maikai? Jisu Uni namchikko rongtale aro name dakaha. Ua jensalo napolahaon Ua (Jisu) Uni paprangko chichi rongtalataha (Eph. 5:26).

**4. Isolni ku∙rachakanina gisik ra∙bo**. Jisu Uni namchikko kattachiba rongtalata” (Eph. 5:26). Ua “Kattara” Isolni ku∙rachagipa kattaan ong∙a. Jensalo Jisu Uni namchikko bia ka∙gen Jisu ia pilak ku∙rachakaniko Uni namchikna dakgen. (Eph. 1:3–14 baksa Eph. 2:1–10 ko tosusagrikbo). Jensalo uamang uamangni janggi tanganiko Una on∙ahaon, Isolni Kristianrangna ku∙rachakaniko daka gitan ia ku∙rachakaniara apsan ong∙a. Bia ka∙na tarisamsoani aro kam ka∙na namnikgrike soi ka∙grikaniara Sastroni somoionin donga. Ia namnikgrike soi ka∙grikaniara segipa badita gamna nanga aro namchik aro uni nokdangara bia ka∙aniona badita ra∙bagenchim ia pilakkon man∙gopa.

**5. Namchikni tarisona nangani**. Jensalo namchik bon∙kame pilak nanganirangko chawarina on∙manahaon unon daknanggipa nanmchik ong∙aha (Eph. 5:27). Jisu namchikko su∙srangmangmangaija indiba Jisu namchikna ba∙rarangko ganataha aro namchikko tarie dongsonaba dakchakaha.

`Eph. 5:25–27, 29 ara an∙chingni gimin Jisuni chanchianiko maikai an∙chingna uina dakchaka? Ia chanchianira an∙chingna maikai kadimeani ong∙a?`