---
title:  'Mondolian Jisuni Namchik Gita: Bak 2'
date:   29/08/2023
---

`Paulni ia bia ka∙ani kattako jakkalaniara Kristianrangna Jisuni uamangna ka∙saa ine ma∙sina gita maikai dakchaka? Namchikko chawarina on∙manaha ine Paul basako agana? Nangni aganchakanina 2 Kor. 11:1–4 ona poraibo.`

Eph. 5:25–27 o, Paul indake agana je, Jisuan An∙tangko namchikna on∙gipaba ong∙a! Sastroni somoirango bia ka∙miting somoio chawarini nambatgipa ripeng ba namchikni pagipa namchikko chawarina on∙ea. Indiba chawaride mamung saloba namchikko an∙tangna on∙na manja! Paul an∙chingna ia dingtanggrikaniko talata. Jisu An∙tangko Uni namchik mondolina on∙aha.

Jisu Uni mondolina ka∙saa ine mesokna aro uko an∙chingna ma∙siatna gita Paul ia bia ka∙ani kattako toe aganna jakkalaha:

**1. Bia ka∙na ku∙mikchetgrikani**. Jisu “Chawari raja pante” gita an∙tangko mondolina on∙aha ba Ua uko bia ka∙na man∙na gita Ua gamna nanganiko gamaha. Jensalo Jisu ia damko gamahaon, Uni namchik mondiliko bia ka∙na tarisamsoani gita ong∙a (Eph. 5:25).

**2. Bia ka∙na tarisamsoani**. Jisu chawari ong∙e Uni namchikko bia ka∙na skang rongtalataniko dake tariatchenggen (Eph. 5:26).

**3. Bia ka∙ani**. Jisu namchikni tarisoaniko nangnika maina Ua namchikko An∙tangna biao on∙na nangnika (Eph. 5:27). Bia ka∙a ingipa kattara Jisuni gnigipa re∙bapilaniko mesoksoa. Ua somoio, Jisu An∙tangni namchik mondoliko rimna re∙bagen aro namchikko Ua An∙tangna on∙gen (Eph. 5:27 ko 2 Kor. 11:1, 2; Kolosi. 1:21–23, 28 baksa tosusabo).

Sastroni somoirango bia ka∙anirangara pangnan walni somoiosa ong∙rongachim (Mati 25:1–13 ona poraibo). Chawari aro uni bia ka∙aniona re∙bagipa dolrang chawarini noko grongchengachim, jeon uamang bia ka∙manani ja∙mano gitalgipa jiksesa ong∙genchim. Indaken re∙jomaniko a∙bachengataha. Ia re∙jomanio manderang ching∙atanirangko ra∙bitachim. Gipin manderangara doka damanirangko gam∙atachim. Sakantian kusinian gape katchaachim. Indake mande jinmarang namchikni pagipani nokona ramako re∙angachim. Namchikba ia re∙jomanio mande jinmarang baksa apsan uni pagipani nokona re∙angpaachim. Ba ong∙jaoba basakobade ua jinma re∙jomgiparangko ramao grongsona pagipani nokoni re∙anga. Ia re∙jomanio bia ka∙na ku∙mikchetgrikgipa jiksesako rime uamangni gitalgipa nokona rimanga. Uni ja∙manode biaona sokbagiparang uamang baksa antisana ale cha∙anio bakko ra∙a. Antini bon∙ao, ua jiksesani bia ka∙ani mat∙chotaha. Ia bia ka∙ani somoion namchikko chawarini jako pakwataha.

Paulni ia kattarangko jakkalani miksonganiara Jisuni gnigipa re∙bapilaniko u∙ina gita an∙chingna dakchaka. Jisu aro Uni namchikni ru∙uta somoiona kingking ku∙mikchetgrikaniara ia somoio matchotgnok. Aro indake uamang bia ka∙ani alanio bakko rapagnok.