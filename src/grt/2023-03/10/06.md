---
title:  Bia Ka∙na Namchikni Dakmesokani
date:   31/08/2023
---

`Isolni salgirangko aro a∙ako dakani gimin Aba. 2:15-25 o segipa golpoko poraibo. Ia golpoo segipa aro jikgipani nangrimna aro be∙ensan ong∙na skang mai ong∙achim? (Aba. 2:24)`

Paulni ia Eph. 5:31 o segiparangna aro jikgiparangna ku∙pattianiko Aba. 2:24 oniko ra∙aha. Paul iano janggi tanganiara maikai a∙bachengaha uko agana. Kristian mondolirangni nangnikania aro nokdango an∙seng baljoke donganian mondolirangni bak ong∙a ine ua aganangkuaha. Aba. 2:24 ara bia ka∙a changanti pilak somoion ku∙pattina namgipa ong∙a ine Paul bebera∙a. Isol bia ka∙giminnasa me∙a me∙chik nangrimaniko on∙aha. Bia ka∙o me∙asa aro uni jikgipa be∙ensan ong∙aha ine miksonganiara ia me∙a aro me∙chik nangrimanikoba miksonga. Uamangni ka∙tongrango, gisikrango be∙enrango aro gisiko apsan nangrimani ong∙a.

Ia Aba. 2:24 ko nambate ma∙sina man∙na gita Paul Kristian segiparangna aro jikgiparangna ku∙patianiko on∙aha. Jensalo Paul ia Aba. 2:24 ni kattarangko baseahaon, a∙gilsako pap napna skang ong∙gipa bia ka∙aniko gisik ra∙atani ong∙a. Indiba an∙chingde papchi gapatako man∙gipa a∙gilsakosa janggi tanga. Da∙ororoni bia ka∙ani aro batanggimin salrango bia ka∙animung me∙chikrangko jakkalani bidingo sretanirang dongaha. Mitam da∙ororoni chasongo bia ka∙ani miksonganiara me∙chikrangko be∙enni skaniko chu∙sokatna mangmang dake ra∙e uamangko an∙tangtangni sasonni ning∙o done uamangko an∙tangtangna dangdike on∙china nokkol gita jakkalanian ong∙a. Indiba indake chanchia gnang me∙a me∙chik nangrimaniko Sastroo an∙chingna indake skija. Chengon Isol me∙a me∙chik nangrimaniko bia ka∙anchi on∙e uamangko ka∙tongo aro gisiko be∙ensan ong∙ataha. Apsan somion segipa jikgipani gisikko aro be∙en bimangko sason ka∙na nangja. Jikgipade segipani nokkol ong∙ja. Bia ka∙gimin segipa aro jikgipa be∙ensan ong∙aha ine an∙chingna Sastroo skia. Uni giminsa, Eph. 5:21–33 aro Aba. 2:24 podrango bia ka∙gimin segiparang aro jikgiparang maikai dakna aro saksa sakgipinna ka∙sagrikna nangachim, uko an∙chingna Sastroo kakketko skia.

Eph. 5:32 o, “donnugimin bebe” ni gimin Paul agana. Ia donnugimin bebeara aiao inmangipa Jisuni Uni mondolina ka∙saaniko Kristian bia ka∙anio u∙ina dakchakgipa skiani ong∙a, aro ia Kristian bia ka∙anichin Jisuni Uni mondolina ka∙saaniko an∙chingna ma∙sina dakchaka. Jensalo an∙ching Kristian bia ka∙aniko Jisuni mondolina ka∙saani baksa tosusaon, segiparang aro jikgiparang maikai saksa sakgipinna ka∙sana nanga, uko an∙ching nambate ma∙sina man∙a. Aro Jisu an∙chingna baditan ka∙saachim ukoba an∙ching nambate ma∙sina man∙a!

`Eph. 5:33 ara an∙chingna maikai Eph. 5:21-32 o janapgipa nangchongmotgipa niamrangko ma∙sina dakchaka? Ia nangchongmotgipa niamrangko na∙simang maikai na∙simangni bia ka∙anirango ja∙rikna man∙gen?`