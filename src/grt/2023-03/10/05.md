---
title:  Na∙a Nang∙ni Jikgipana An∙tangna Gita Ka∙sabo
date:   30/08/2023
---

`Mai a∙selni gimin Paul segiparangko uamangni jikgiparangna ka∙sachina didiaha? Eph. 5:28–30 ko poraibo.`

Paul Kristian nokdangna niamrangko tarie on∙manaha (Eph. 5:21–6:9). Eph. 5:28–30 o, Paulni nama kattade ian je, segiparangan “an∙tangni be∙entangko mitchigiparangna” ong∙a (Eph. 5:29, aro pod 28 koba poraibo). Je mandean an∙tangna mitchia, indakgipa mandesa uni jiktangko dokna a∙bachenga. Rome a∙songo Paulni somoio nokdangni pagipaan namen bil gnanggipa ong∙achim. Rome-ni niam gita pagipaan jikgipako, dedrangko, aro nokkolrangko sasti on∙na ba so∙otnaba bil gnangchim.

Eph. 5:25–27 o, Paul, ka∙saanian bilaksranggipa ong∙a ine an∙chingna ka∙saaniko toe aganaha: Jisu mondolina ka∙saaha. Ia toe agananian segiparangna gitalgipa aro dingtangmanchagipa ka∙saani gimin skianiko on∙a aro ja∙rikchina didiani ong∙a. Jisu Uni namchik mondolina ka∙saa gitan Kristian segiparangko uamangni jiktangtangna ka∙saachina Paul ge∙eta (Eph. 5:28). Jisu mondolina sichakaha. Jisu mondolini pilak nanganirangkon simsakaha (Eph. 5:25–27). Paul, Kristian segiparangni songsarekni segiparang gita dakaoniko dontongchina didia aro Kristoni ka∙saani baksa nangrimchina ge∙eta.

Ephesusrangna 5:28–30 o, Paul Kristian segiparangna antangna ka∙saa gitan uamangni jikgiparangna gital dake ka∙sachina ge∙eta. Paul agana, “Maina pilakba pangnaba be∙entangnade mitchijachim” (Eph. 5:29). Kristian segiparangni pangnaba uamangni jikgiparangko saknaataniko aro dokaniko Paul nangnikja. Uni gimin, Paul segiprang, jikgiparang baksa be∙ensan ong∙e damsan nangrimgimin ine gisik ra∙china ua mikrakataniko on∙a. Kristian segipa uni jikgipako saknaatode, ua an∙tangkoba saknaataha. Bang∙a manderangan indake dakronga indiba indake daknabe.

`Segipa aro jikgipa sakgninan, Jisuan namgipa dakmesokgipa ong∙a ine Paul an∙chingna talata. Nang∙ni nokdangni manderangna ka∙sana man∙na gita na∙a Jisuoniko maiko skie ra∙a?`