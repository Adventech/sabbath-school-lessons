---
title:  Namgijako Dakgrikani
date:   14/09/2023
---

`Mitam dingtang gisikni namgija bobilko dakgrikanio on∙gimin an∙chingni warachakani bilara maia? Iarangko poraibo: Eph. 1:21; Eph. 3:10; aro Eph. 6:10-20.`

Paul gisikni gita namgija bobilko dakgrikchakani bilni gimin agana (Eph. 6:12). Paul apsandake agana je, ua gisikni susaani dakgrikani gitan ong∙a. Ia dakgrikanide dolgnini gisepo dakgrikgiparangni sikgrikani gita ong∙a. Saksa dakgrikgipa sakgipinko rim∙a jedakode sakgipin ua uni bobilko ga∙akatna gita man∙gen aro uko gitikna ba chakatna man∙atjana gita rake be∙eno rim∙a. Je mande ia dakgrikanio amgen, ua mandede uni bobilko gostape a∙ao ga∙akatna ba gitilatna man∙a gita nanggenchim. Paulni somoio, bang∙a sipairang indake dakgrikaniko ranta ka∙anichi namgipa sipai ong∙na gitade bobilko dakgrikna sikgrike dakgrikaniko ranta ka∙soachim. Indake, namgipa dakgrikgipa sipairangni ia dakgrikaniko skianide mikkangchi uni bobilko dakgrikna nangani somoio jensalo dakgrikani ong∙gen, indake dakgrikaniba ong∙achim. Paul ia apsan toanichi ia dakgrikaniko an∙chingna u∙ianiko on∙na man∙na gita Kristian aro namgija sa∙grerangni gisepo dagrikanikon skiachim.

Eph. 1:21 o, Paul agana, Jisuan ua pilak namgija bilrangni kosako bil gangbatgipa ong∙a ine uko mesokachim. Jisuan uamang pilakna bateba bilakbatgipa ong∙a, oe Uan ong∙a. Jisuni pilakna bilakbatani gimin an∙chingara gisikni gita dakgrikanio uko olgroke ra∙genma? Paul an∙chingko mikrakata. Jemungan an∙ching dakgrikenga, an∙chingni bilchi mandeni bobilrangko dakgrikenga ongja. An∙chinga namgija sa∙grekosa dakgrikenga (Eph. 6:12). Satan ia dakgrikanio namgija sa∙grerangni dilgipa saksa ong∙a (Eph. 6:11). Uni gimin, an∙ching pilak somoion dakgrikna tarie dongna nangsimaia. An∙ching bebera∙ao pangnan bilake dongna nanga. Apsan somoion, an∙ching bobilna kenna gitaba nangtaija. Maina Isol an∙ching baksa donge bobilko dakgrikchakgen (Eph. 6:10). Isol an∙chingna nambatsranggipa dakgrikani ostroko on∙aha. Ua an∙tangni pilak dakgrikani tarianiko on∙aha (Eph. 6:11 ko Isaia 59:15-17 baksa tosusabo). Isol an∙chingna Sastroni bebeni kattako on∙aha, uni rongtala janggi tanganiko, tom∙tomaniko, bebera∙aniko, aro ka∙sachakaniko, aro Uni an∙chingko jokatna ku∙rachakaniko, aro Uni Gisik Rongtalgipako on∙aha (Eph. 6:13-17). Isol an∙chingna skang ia dakgrikanio re∙angsoaha. Isol an∙chingko sko-oni ja∙aona Uni dakgrikani nama kattachi pindapenga. Uni gimin, an∙chingni pilak dakgrikanio chu∙sokgijani dongjawa (Rom. 16:20; 1 Kor 15:23, 24; 2 Thess. 2:8). An∙ching an∙tangni bilchide ia namgijani bilkode dakgrikna amjawa. An∙ching uni dakchakanikode nangtelaia. Jisuan Satannaba bilakbata aro uni pilak namgija sa∙grerangnaba bilakbata. Jisu ia dakgrikanio uamangko chisol sako ammanaha.

`An∙ching ia dakgrikanio uko amna sikgenchimode maina an∙chingni ka∙donganiko Jisuo donna nanga?`