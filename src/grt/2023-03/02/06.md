---
title:  Gisik Rongtalgipa An∙chingna Maiko Dakaha?
date:   06/07/2023
---

`Eph. 1:13, 14 o, Paul uni seatgipa chittiko poraigiparangni Jisuko rachakani ja∙mano janggi tangani dingtanggipa ong∙anina kan∙dikgipa talataniko dakaha. Uamangni janggi tanganio maidake dingtangani ong∙aha?`

Kristianrangni janggi tanganio Gisik Rongtalgipa nangchongmotgipa ong∙a ine Paul minggni kattachi talataniko on∙aha. Skanggipa kattachi talataniara mohor ong∙a. Mohorara pagitchamrangni somoirango songgigrikanio saoba maikoba on∙e an∙tangko mesokanian ong∙a. Isol An∙tang manderangni janggi tanganio Jisuko ra∙chakani ja∙mano dingtangmancha mohorko dona gita, Gisik Rongtalgipaba apsan ong∙a. Pagitchamrangni somoio bang∙a a∙selrangna manderang mohorko jakkalaha. Manderang niamrangko segipao aro songgigrikanirango chinrangko on∙e gipin manderangna ia seanirango ka∙donganiko mesokaha. Bakosrango badita donga uko u∙ina mohorrangko donaha ba bakosni ning∙o donggiparang nambatgipa ong∙a ine mesoknaba mohorko donaha (Ezek. 28:12). Basakoba manderang palna-brena songgigrikanirango pala-breaniko sakki donge nikaniko mesokna mohorko donaha (Jer. 32:10-14, 44 ko poraibo). Mohorko songgigrikanio aro chittirango aro bi∙sako aldumitangna rimnapanirangoba donaha (1 Raja. 21:8 ko poraibo). Mohorko songgigrikaniko dakgipa nokgipaoba on∙na parakataha. Mohorara ku∙rachakaniba ong∙a. Mohorara nokgipani chel∙chakna ku∙rachakanikoba mesokgipa ong∙a. Gisik Rongtalgipa an∙chingni janggi tanganirango mohor gita apsan kamko ka∙aha. An∙chingni ka∙tongrango Gisik Rongtalgipa dongon, an∙ching Isolni ong∙a aro Isol an∙chingko chel∙chakgen ine mesoka (Eph. 4:30 ko nibo). Indake na∙a da∙o Sastroo indake agangipani ortoko ma∙siaha, “Ku∙rachakgimin Gisik Rongtalgipako nang∙ni kosako Isol An∙tangni dingtangmanchagipa mohorko on∙aha” (Eph. 1:13).

“Na∙a Jisuko ra∙chake Uo bebera∙on Gisik Rongtalgipa nang∙o mohorko on∙a. “Mohor” ingipa katta Greek katta sphragizō oni re∙baaha. Na∙a Isolni jokatgimin gita Gisik Rongtalgipani chin ka∙ako man∙a. Nang∙o mohor donganian Jisuni salsao re∙bapilao Ua nang∙ko noktangchi rimanggen ine miksongani ong∙a. Sastroni kakketgipa katta mairongpilgipa ong∙a! Gisik Rongtalgipa Jisuko ja∙rikgiparangko uamangni skanggipa bebera∙anio Isolni ka∙sachake jokatani mohorchi mohor su∙aha.”— Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society 28, number 1 (2017), jak 95.

Paulni Gisik Rongtalgipako talatna jakkalna gnigipa kattara “ku∙rachakani” ong∙a. (Eph. 1:14). Gisik Rongtalgipa an∙chingna Isolni ku∙rachakgipa ong∙a jean Uni chu∙gimik on∙na ku∙rachakaniko an∙ching man∙gen ine mesokani ong∙a (2 Kor. 1:22; 2 Kor. 5:5).