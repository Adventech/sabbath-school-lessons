---
title:  Pap Kema Ka∙anina Gampilskaani
date:   03/07/2023
---

Batanggimin salrango, pap Paulni seatgipa chittiko poraigiparangni janggi tangani kosako sason ka∙aha. Uni gimin Paul uni seatgipa chittiko poraigiparangko sigimin manderang gita ong∙a ine aganaha: “na∙simang na∙simangni namgija dakanirango aro paprango sigimin ong∙mitingo” (Eph. 2:1). Uamang “sigimin” maina Satanni uamangko dakna ge∙eta gitan uamang dakaha (Eph. 2:1-3). Uamang papni aro Satanni nokkolrang ong∙a. Uamango jakgitel ong∙na gita bilakani dongjaha. Uamang saniba jokataniko nangnikaha. Isol uamangko Jisuchi aro Jisuni gimin jokataha. Isolni minggni ka∙sachakaniko on∙anina Paul katchaaha, chong∙motan, kema ka∙ani aro jokataniko man∙ani.

`“Jeo an∙ching uni an∙chichi piokako, chong∙motan an∙chingni namgija dakanirangko watatako man∙aha.” (Eph. 1:7, 8). An∙chingko “breaha aro jakgitelataha” ine inani miksonganiara maia? Paul ia apsan chanchianiko Kol. 1:13, 14; Titus 2:13, 14; aro Ibri. 9:15 rangoba aganaha. Ia podrang maidake Eph. 1:7, 8 o an∙chingni poraigipa apsan kattani gimin aganaha?`

“Jakgitelata” (Eph. 1:7) ine segipa kattarang Greek katta “apolutrōsis” oni re∙baaha. “Apolutrōsis” ni miksongania nokkolrangni jakgitelaniko breani ba sanaba jakgitelaniko on∙na tangka gamani ine ong∙a. Nokkol ong∙anio bang∙a tangkarangko gamna nangani ong∙a. Isolni an∙chingko paponiko jakgitelatani gimin Paulni agananiara an∙chingko Isolni chatbegipa damko game jakgitelataniko on∙aniko ma∙siatna skani ong∙a.

Paponi an∙chingni jakgitelani Isolna rakbegipa gamaniko ong∙ataha. An∙ching da∙omangmang poraiani gita, “Jeo an∙ching uni an∙chichi piokako, chong∙motan an∙chingni namgija dakanirangko watatako man∙aha.” (Eph. 1:7). Paponiko jakgitelatna beben Isol rakbegipa gamaniko dakaha. Jisuchi an∙ching papni nokkolrang ong∙e dongchana nangjaha!

“Isolni an∙chingko paponiko jokaton an∙chingni gimin Uni chanchianiko mesokaha. Ua an∙chingko manderang gita chanchiaha, bosturang gita ong∙ja. An∙chingni jakgitelaniko Isol breon Ua an∙chingko salgio songdonggiparang ong∙ataha. An∙ching a∙gilsako papni nokkol ong∙e dongchajaha.”— Alister E. McGrath, What Was God Doing on the Cross? (Grand Rapids, MI: Zondervan, 1992), jak 78.

Jisuni chisolo siani an∙chingna bang∙a pattianiko on∙aha. Jisu an∙chingna indin kema ka∙aniko on∙aha (Eph. 1:7). Ua re∙anggimin aro re∙baenggipa papna gamaniko rachakaha (Kol. 2:14). Isol an∙chingni Pagipa ong∙aha, jean an∙chingna Uni namnike ka∙saaniko aro ka∙sachakaniko on∙naha (Eph. 1:7, 8).