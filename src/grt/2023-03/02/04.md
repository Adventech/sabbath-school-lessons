---
title:  Isolni Mairongpile Daksoani
date:   04/07/2023
---

`Isolni pilak salrangna daksoaniara maidakgipa ong∙a? Iara baditan dal∙gipa ong∙a? Eph. 1:9, 10 rango aganchakaniko man∙na poraibo.`

Isolni bon∙kamgipa daksoaniara maidakgipa ong∙a? Pilak baksa, pilak biapo Jisu baksa bakrimchina Ua nangnikaha.

Paul ia miksonganiko mesokna Greek kattako jakkalaha. Greek kattao “anakephalaiōsasthai” ine ong∙a. Ia nitogipa dal∙gipa katta pilakkon apsan “kadimna” miksonggipa ong∙a. Niam Gitalni salrango tangkani bidingo simsakgipa (Accountant), nomborni ritingko tarie uamang chandimgimin tangkani hisapko kosakgipa ritingo sea. Apsan bewalo Isolni bon∙kamgipa mangsongsoanio Jisu kosakgipao donggipa ong∙a. Isol ia mangsongsoaniko a∙a aro bangbangko ong∙atna skang tariaha (Eph. 1:4). Isolni mangsongsoaniara pilak salrangna ong∙a. Indake an∙ching Isolni mangsongsoaniara dal∙gipa ong∙a ine nikna gita man∙gen.

Isolni an∙chingko jokatna chugimik mangsongani pilakan Jisuni gimin ong∙a. Uan Isolni dal∙gipa mangsongani Jisuni chisolo siani gimin, siaoni chakatpilani gimin, Uni salgichi re∙angani gimin aro Uni sa∙grerangni mikkango mandera∙ako man∙ani gimin ong∙a (Eph. 1:15- 2:10). A∙gilsako mondoliko a∙bachengataniba Isolni mangsonganio dongpagipa ong∙a. Mondoli mandeni jatko damsan tom∙dakatna dakchakgipa ong∙a, chong∙motan, ia dolgniko, Jihudirang aro Jihudi ong∙gijagiparangko damsan tom∙dakatna dakchaka (Eph. 2:11-3:13).

Indakgipa bewalo Isolni mangsonganiara kam ka∙enga aro Satanni songnok bon∙atako man∙gen ine Satan aro uko jarikgiparangna mondolini mesokani ong∙a (Eph. 3:10). Sastroo an∙chingna Satanni bon∙kamani re∙baenga ine aganaha: “Maina Diabol uni sal on∙tisasan ine u∙ie, ka∙onangbee na∙simangona ong∙onangaha.” (Para. 12:12).

Paulni chittini bon∙kamgipa adha bak mondolio tom∙tomani aro songgigrikanina aganprakachi a∙bachengaha (Eph. 4:1-16). Uni ja∙man Paul songgigrikaniko nosto ka∙gipa cholonrangko watgalchina gita mondoliko aganaha. Mondolini manderang saksa sakgipin baksa tom∙tomgrikaniko dakchina aganaha (Eph, 4:17-6:9). Paul uni segimin chittiko bilakgipa kattako dakmesokachi bon∙ataha. Ua mondoliko bilakgipa sipai kotok baksa toaha. Ia “sipai ko∙tok” Jisuni bimungo a∙gilsako tom∙tomaniko ra∙bana gita damsan kamrangko ka∙aha (Eph. 6:10-20).

`Jisuni nang∙na ka∙sachake jokataniko aro kema ka∙aniko on∙anina na∙a maidake katchagipa ong∙gen? Isolni ka∙sachakani aro kema ka∙aniara Uni dal∙gipa mangsongani bakan ong∙a ine nang∙ni gisik ra∙anio nang∙na maiko ong∙atgipa ong∙gen? Uan Uni ka∙sachakani aro kema ka∙ani, paponiko mandeni jatko jokatna mangsongani ong∙an baksana damsan melie Jisuo tom∙tomaniko aro songgigrikaniko ong∙atgipaba ong∙ama?`