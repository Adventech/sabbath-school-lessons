---
title:  Chanchidapanirang
date:   07/07/2023
---

Isol mandeni mikkangchi janggi tanganina chanchianiara uamangni atchina skangan daksogipa ong∙a ine Eph. 1:3- 14 o skiahama? Uamangni janggi tangna skangan saniba jringjrotni janggiko man∙gniko aro jringjrotna signiko tik ka∙soahama? Ian dukni katta, bang∙a manderang ong∙gijako bebera∙a.

Paulni aganchongmotgipako niatna:

1\. Eph. 1:3–14 rango Jisu an∙chingko deragatna baseaha (Eph. 1:5). Indake an∙ching Uni gimin deragatako man∙aha (Eph. 1:4, 11). An∙chingni Jisuo bebera∙na basee ra∙ani gimin an∙chingko Isolni jokatna mangsonganiko mesokani ong∙a. Indake Isol manderangni atchina skang jokataona ba siaona baseaniko dakja. An∙chingni Jisuo bebera∙e ka∙donganina Isolni aganchakanian Uni mangsongani ong∙a.

2\. Eph. 1:3–14 rango an∙chingni janggi tanganio Isolni jokatna kam ka∙aniko aganaha. Isol an∙chingni Pagipa ong∙a. An∙ching Uni deragatgimin dedrang ong∙a (Eph. 1:3–5). Isol an∙chingna jakgitele chu∙gimik pattiaha (Eph.1:8). Ia kattarang Isolni an∙chingko jokatna baseaniko nambate ma∙sina dakchakgipa ong∙a. Isol ka∙tong grigipa bi∙chal ka∙gipa ong∙ja. Isol ka∙sagipa Pagipa ong∙a jean an∙chingna simsaka (Eph. 3:15 ko poraibo).

3\. Eph. 1:3–14 rangba an∙chingna mande jatni basee ra∙aniko Isolni mandera∙ani gimin skiaha (Eph. 2:8; Eph. 3:17; Eph. 4:1–6:20). Ia podrang an∙chingni jakgitele basee ra∙aniko aro bebera∙achi Isolna aganchakaniko parakaha (1 Tim. 2:4; Wat.17:22–31). Ellen G White indine aganaha, “Mande jatni nokdangna Uni Depanteko on∙anichi Isol ka∙sachakaniko a∙gilsako donggipa sakantina on∙aha. Me∙a aro me∙chik jerangan Uni indin on∙aniko ra∙chakna basee ra∙giparang ong∙a, Jisu Kristoo janggi tanggen. Uamang uamangko Isolni nangnikani gita ong∙atgen.”–Steps to Christ, jak 68.

**Chanchigrikna sing∙anirang**:

`Atchina skang Isol seoke basee jokataniko on∙ja ine skianina na∙ara maidake aganchake chakpaaniko dakgen? Uan an∙chingni janggi tangna skang Isol jokatna aro gimaatna baseaniko dakjama?`

`Mande Jisuo jokatako man∙aniara sani baseanichi ong∙a?`

`“Jeo an∙ching Uni an∙chichi piokako, chong∙motan an∙chingni namgija dakanirangko watako man∙aha, Uni ka∙saani gamchatani gita, jeko Ua pilak u∙iao aro ma∙siao an∙chingna suakpilataha.”(Eph. 1:7, 8). Maidake ia pod an∙chingni bebera∙achisan ong∙e namgipa cholonchi ong∙gija Isolni ka∙sachakachi jokatako man∙aha ine mesokaha?`