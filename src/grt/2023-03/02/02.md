---
title:  Jisuni Gimin Isol Ra∙chaka
date:   02/07/2023
---

Mitelaniko seatanio pangnan ka∙sae on∙anirangni bimungko ba saoba nang∙na on∙gipani bimungko seani dongchapgipa ong∙a. Eph. 1:3-14 o Paul bakrogipa indin on∙anirangko sulsul chapataha. Jisuni gimin Nama Kattako an∙chingna on∙nanio Isolni pattianina Paul mitelpilaha.

Paul de∙mitelaha maina Isol, “Salgini biaprango an∙chingna pilak gisikni pattianirangko patiaha” (Eph. 1:3). “Gisiknirang” ingipa katta Greek katta “pneumatikos” oni ong∙baaha jean an∙chingna pattiani Gisik Rongtalgipaoni ong∙bagipa ong∙a ine mesokaha. “Gisik” ingipa katta Greek ku∙sik “pneuma” oni ong∙baaha. Ia katta an∙chingko Paulni indin on∙anirangna sulsul dongiparangoni bon∙kamgipa bakni gimin gisik ra∙ataha. Uni indin on∙anirangni gimin sulsul tarianio bon∙kamgipao an∙chingni janggi tanganio Gisik Rongtalgipani kam ka∙anina Paul katchabeaha (Eph. 1:13, 14).

Eph. 1:3-6 rango Jisuni an∙chingna pilakkon dakahanina Isolni an∙chingko niani gimin aganaha. Jisuni a∙gilsakko ong∙atna skang, Isol an∙chingko Jisuni gimin baseaha. Isol “Maina an∙ching ka∙saao Uni mikkango rongtala, aro matnangagri ong∙china...” (Eph. 1:4). Isolni an∙chingko ong∙atanina aro Jisuni an∙chingko jokatanina an∙ching Isolni depanterang aro demechikrang ong∙a (Eph. 1:5). Jisu Kristoni gimin Isol an∙chingko ra∙chakaha jenan Ua namen ka∙saaha (Eph. 1:6). Kan∙dike aganode Isol an∙chingko jokatna skaaha. An∙ching Isolni indin jokataniko an∙chingni pap ka∙na basee ra∙anichi gimaataha.

`“Salgini biaprango an∙chingna pilak gisikni pattianirangko pattiaha” (Eph. 1:3) ine Paul aganaha. “Salgio” ingipa kattara maiko miksonggipa ong∙a? Eph. 1:3, 20; Eph. 3:10 aro Eph. 6:12 rangko aganchakaniko man∙na poraibo. “Salgio” ingipako “Pilak salgirang (askirangni kosako donggipa)” ingipa baksa tosusabo jekon an∙ching Eph. 4:10 o poraiman∙aha. Ia minggni kattarangara maidake dingtanggrikgipa ong∙a?`

Ephesuso “salgio” ba “pilak salgirang” ingipa kattarangara Isolni dongramko miksonggipa ong∙a (Eph. 1:3; Eph. 6:9 rangko poraibo). “Salgio” aro “pilak salgirang” ingipa kattarang gisikni bilrangni dongramkoba miksonggipa ong∙a (Eph. 1:10, 20, 21; Eph. 3:10, 15; Eph. 6:12) aro Isolni jakrachi asonggipa Jisuni biapkoba miksonggipa ong∙a (Eph. 1:20). Jisuni gimin Isol Kristianrangna salgioni pattianiko on∙naha (Eph. 1:3; Eph. 4:10). Apsan somoio salgi namgijagipa bilrangni an∙chingni Gitel Jisuni kosako dakgrikani biapba ong∙engkua (Eph. 3:10; Eph. 6:12).

`Jisuni gimin Isol an∙chingko baseman∙aha (Eph. 1:4). Isol an∙chingko maina baseaha?`