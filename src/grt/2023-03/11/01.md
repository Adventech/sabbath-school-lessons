---
title:  Jisuna Kakket Ong∙ani
date:   02/09/2023
---

### Ia Antini Lessonna Poraiani
Eph. 6:1-9; Mati 18:1-5, 10; Kolosi 3:21;1 Tim. 6:1,2; 1 Pit. 2:18-25.

> <p>Mingani Pod</p>
> Aro, Gitelrang, ka∙mikkenako wate uamangna uandaken dakbo; uamangni aro na∙simangni Gilel salgio gnang, aro uno mikkang nia gri ine u∙ie. (Eph. 6:9).

2018 bilsio, manderang Sastro museumko Washington, DC ona nina re∙angaha. Uamang dingtangmanchagipa ua Sastroko nina re∙baachim. Ua Sastroara bilsi ritchagnina batahachim. Ua Sastroko AD 1808 bilsio chapa ka∙achim. Indiba ua Sastroni bang∙a odhairang chu∙ongjachim. Je manderang ua Sastroko tariachim, 90% Niam Gitchamoni aro 50% Niam Gitaloniko odhaiko ra∙galachim! An∙chingni Sastroo gimik Niam Gitcham aro Niam Gitalo odhai 1,189 dongachim. Indiba 1808 bilsiode Sastroni odhaiara 232 san dongaiachim!

Maina 1808 bilsiora Sastroni odhai chu∙ongjachim? Nokkol itaniko Americao ua somoiode ra∙chakaiachim. Uni gimin, bang∙a manderang Sastroko chapa ka∙on Sastroni mitam odhairangko ra∙galachim, maina ua nokkol itani gimin seako Sastroni odhiako nikode nokkolrangni kosako chakatgenchim. Je manderang nokkol itaniko Sastroni bako nikachim, ukosan watchangachim. Uarangoni mingsade ianchim, jedake nokkolrang, Kristona gita, be∙enni gitelrangko na∙simangni ka∙tongni srongao, kena aro moa gnang, manibo. (Eph. 6:5). Ua Sastroni kattani miksonganiko bang∙a manderangan ma∙sisretachim.

Kristianrang onge, maikai an∙ching indake Eph. 6:5-9 o Paulni gimin seaniko u∙iaha? Ia antio, an∙ching je Paulni nama kattako u∙ina dakchakaniko man∙gen.