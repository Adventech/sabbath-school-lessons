---
title:  Jisu An∙chingko Isolona Sepangata
date:   23/07/2023
---

`Eph. 2:1-3 ko Eph. 2:11, 12 baksa nisusabo. Ia podrango, Paul Jihudi ong∙gijagiparangni gimin aro uamangni batanggimin somoini gimin agana. Uamangni gimin Paul maiko agana?`

Paul Jihudi ong∙gijagiparangna, jemangan da∙ode Kristianrang ong∙tokahachim, uamangna seaha. Uamangara Jisuo bebera∙giparang ong∙a. Uamangara Jisuni mondolini bak ong∙a. Batanggimin somoio, ia apsan manderangan Israeloni aro Isolni jokatna kam ka∙aoni dingtangatako man∙achim. Paul ia gitalgipa Kristianrangko uamangni batanggimin somoiko gisik ra∙ataniko nangnikenga (Eph. 2:11). Batanggimin somoio, ia Jihudi ong∙gijagiparang Jokatgipa Jisu gri janggi tangaha. Ia Jihudi ong∙pagijagiparangara gipin a∙songni manderang ba a∙gitalgiparang ong∙achim. Uamangara Israelni bak ong∙jachim. Uamangara Isolni ku∙monggrikanio bak dongjachim. Uamangara mande jatko jokatna gita Isolni ku∙rachakarangni gimin mamungkoba u∙ijachim. Uamangara mamung ka∙dongani dongjachim aro Isol gri janggi tangachim (Eph. 2:12).

Aroba, batanggimin somoio, ia Jihudi ong∙pagijagiparang saksa sakgipin baksa aro Jihudirang baksa dakgrikachim. Uamangara mitchigrikanian gapaiachim. Uamang Jihudirangni gimin namgija aro mitchinike aganaha. Jihudirangba Jihudi ong∙pagijagiparangni gimin namgija aro mitchinike aganaha (Eph. 2:11).

Eph. 2:13 o, Paul indake an∙chingna mesoka je, obostarang dingtanggipa ong∙aha. Paul Jihudi ong∙gijagipa Kristianrangna indine agana, “Indiba na∙simang skango chel∙beaogiparang, da∙o, Kristo Jisuo, Kristoni an∙chichi sepang ong∙aha. Maina ua an∙chingni nangrimani ong∙a, ua ma∙mal gnikon ma∙malsan dakgipa aro gisepo donggipa dingtangatgipa pakmako pe∙e galgipa” (Eph. 2:13, 14).

“Chel∙ao” ine segipa kattako na∙a nikama? Paul ia kattako Isaia 57:19 oniko ra∙aha, jeon indake agana, “Ku∙chilrangni biteko anga ong∙ata; Tom∙tomani, tom∙tomani chel∙ao donggipana, aro sepango donggipana ine Jihova agana aro uko anga an∙sengatgen.” (Eph. 2:17, 18 ko nisusabo). Jihudi ong∙gijagipa Kristianrangko Jisu Isolona aro saksa sakgipinona sepangataha. Maikai Jisuara ia aiao inmangipa kamko ong∙ataha? Aganchakanide, Uni chisolo sianichi ine ong∙a. Chisolan Jihudi aro Jihudi ong∙gijagiparangni mondolio dingtang ong∙aniko bon∙ataha. Chisolan uamangni neng∙nikanirangko namataha aro uamangni ka∙tongrangko an∙sengataha. Da∙alo, ia aganprakataniara an∙chingna namgipa kobor ong∙a. Jisu an∙chingko Uoniko an∙chingko dingtangatgipa aro mondolio gipin manderangoniko dingtangatgipa pilakni gimin chanchianiko nangnikenga. Ua an∙chingko an∙chingo jedakgipa neng∙nikanikoba Ua namatna man∙a ine ka∙dongchakaniko nangnikenga.

`Jisu nang∙ko jokatna skang nang∙ni batanggimin somoio chagronge nikaniara maiachim? Maini gimin ia chagronge nikaniko gisik ra∙jringna gita nangchongmota? Jisu nang∙ko jokatjaode, da∙o na∙ara maidake janggi tangenggenchim?`