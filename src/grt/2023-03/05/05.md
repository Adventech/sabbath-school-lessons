---
title:  Jisu Tom∙tomani Gimin Skia
date:   26/07/2023
---

`Jisuni ka∙gipa dingtangmanchagipa kamni gimin Paulara maiko agana? Eph. 2:17, 18 ko aganchakanina poraibo.`

Ephesusni manderangna Paulni chitti seanio tom∙tomanian mongsonggipa bak ong∙a. Ia chittiara Pagipa Isoloni aro an∙chingni Gitel Jisuoni tom∙tomani pattiani baksa a∙bachenga aro bon∙a (Eph. 1:2; Eph. 6:23). Eph. 2:11-22 o Paul indine agana je, tom∙tomaniara Mande ong∙a. Ua Mandeara Jisuan ong∙a. Unigimin, Jisu An∙tangan an∙chingni tom∙tomani ong∙a! Chisol an∙chingna tom∙tomaniko on∙a (Eph. 2:14-16). Jisuan tom∙tomani ong∙ani gimin, Uan Jihudi aro Jihudi ong∙gijagiparangni gisepo mitchigrikaniko nisie galaha (Eph. 2:14, 15). Jisu mande jatko gitalba dakata. Ua an∙chingni nangrimani aro ripeng ong∙anirangkoba gital dakata aro uarangko tom∙tomani baksa gapata (Eph. 2:15-17). Jisuni an∙chingna on∙gipa tom∙tomani ortode an∙chingni jegrikaniko dontonganion bon∙aia ong∙ja, una bateba dongkua. Jisuni tom∙tomaniara an∙chingko Isol aro gipin manderang baksa an∙sengata aro kusi ong∙ata (Rom. 5:1).

`Jisuni tom∙tomani kattako Kristianrangni sualani gimin Paul maiko agana? Eph. 4:3; Eph. 6:14, 15 rangko aganchakanina poraibo; Rom. 10:14, 15 ko Eph. 2:17-19; Isaia 52:7; Isaia 57:19 baksa nisusabo.`

Nama Kattara Niam Gitalni skanggipa kingbri ki∙taprangan ong∙a: Mati, Mark, Luk aro Johan. Nama Kattani ki∙taprang Jisuko tom∙tomanina skiprakgipa ine mesoka. Uni sninggiparangna Jisuni bon∙kamgipa skiprakanio, Ua uamangna (aro an∙chingna) tom∙tomaniko ku∙rachaka. “Tom∙tom donganiko Anga na∙simangna donanga, Angni tom∙tom donganiko Anga na∙simangna on∙a” (Johan 14:27). Ia kattarang baksa Jisu Uni skiprakaniko bon∙ata: “Maikai na∙simang Angon tom∙tom donganiko man∙gen, uni gimin Anga iarangko na∙simangna aganaha. A∙gilsako na∙simang duk man∙bea, indiba ka∙dongbo, Angan a∙gilsakko amaha” (Johan 16:33). Jisu siaoni mikrakani ja∙mano, Ua An∙tangko Uni sninggiparangna mesokaha. Pil∙tai, Ua uamangna aganaha, “Na∙simangna tom∙tom ong∙china” (Johan 20:19, 21, 26).

Eph. 2:17, 18 o, Paul indake agana je Jisuni tom∙tomani nama kattara Jihudi aro Jihudi ong∙gijagiparangna apsan ong∙a (Eph. 2:11-13 koba nibo). Jensalo an∙ching Jisuoniko ia tom∙tomani gimin aganprakaniko ra∙chaka, an∙ching aiao inmangipa pattianiko man∙gen.

`An∙chingara tom∙tomani gimin skiprakna gita maikai skie ra∙na man∙gen? Maikai an∙chingara an∙chingni samtangtango donggipa manderangni janggi tanganina an∙senganiko da∙on ra∙bana gita man∙gen?`