---
title:  An∙chingko Ekgrikatgipa Pakmako Pe∙e Galani
date:   25/07/2023
---

`“Dakbewalrango donggipa ge∙etarangni niamko” (Eph. 2:16) Jisu mai dakaha ine Paul agana? Maini gimin Jisu iako dakaha? (Eph. 2:14 koba poraibo).`

Paul chong∙motgipa mikrakatani chin donggipa pakmani gimin aganengnaba gnang jekon an∙ching Sabbath attamo poraiaha. Paul ia pakmako pe∙aniko chanchichipataha jedakode Jihudi ong∙pagijagiparang Jihudirang baksa Isolko olakkina man∙gen (Eph. 2:18). Chisolan Isolni manderangni gisepo donggipa ekgrikani pilak pakmarangko pe∙galaha. Jensalo ekgrikani pakmarang pe∙galako man∙ahaon, Jihudi Kristainrang aro Jihudi ong∙gijagipa Kristianrang apsan manderang ong∙aha.

Mitam manderang indake bebera∙a je, Isol Ge∙eta Mingchikkungko gimaataha ine Eph. 2:15, 16 skia. Indiba Paul an∙chingna ia chanchianiara kakket ong∙ja ine mesoka. Paul Isolni niamko mandera∙a aro indake bebera∙a je,

niamara maikai Jisuko ja∙rikna nangachim uko ma∙sina an∙chingko dakchaka. Paul niamni gimin bang∙en agana. Paul 5-gipa ge∙etani (Eph. 6:2, 3) gimin agana. Ua 7-gipa ge∙etani gimin (Eph. 5:3-14, 21-33), 8-gipa ge∙etani gimin (Eph. 4:28), 9-gipa ge∙etani gimin (Eph. 4:25), aro 10-gipa ge∙etani (Eph. 5:5) gimin agana. Unigimin, an∙ching indake nikna man∙a je, Paul niamko mandera∙a. Rom. 3:31 aro Rom. 7:12 rangba Paulni niamko mandera∙ani gimin agana. Isolan niamko gimaataha ong∙ode, Paulara niamni gimin indakpile bang∙e agangenchima? Neng∙nikanide niamo ong∙ja. Indiba neng∙nikanide naimko ong∙gija dake jakkalgipa manderangosa ong∙a. Indiba uko an∙ching galatna gita uan niamko kakket ong∙gijagipa ba namgijagipa ong∙atja. Paul niamko mandera∙a aro ua jringjrotnan donga ine agana. Uni gimin, je manderangan Eph. 2:15, 16 o Isol Ge∙eta Mingchikkungko bon∙ataha ine agana uamangara Eph. 2:15, 16 o Paul maiko aganengachim uko ma∙sigijagiparangsa ong∙a.

Jihudi Kristianrang aro Jihudi ong∙gijagipa Kristianrangko ekgrikatna gita niamko jakkalenggipa mandeni kosako Paul champenga. Ua ekgrikaniara Isolni niamna miksongani kosako re∙ani ong∙a. Eph. 2:15, 16 o “niam” ingipa kattara Niam Gitchamo matburungko boli on∙ani niamrangkosa miksonga. “Niam” ingipa kattara Niam Gitchamni somoio Israelna on∙gipa olakkiani niamrangkoba miksonga. Jihudi dilgiparang ia niamkon Jihudi aro Jihudi ong∙gijagiparangni gisepo ekgrikaniko ong∙atna jakkalaha.

`Nang∙ni donggipa biapo Seventh-day Adventistrang aro gipin Kristianrangni gisepo ekgrikani a∙selara maia? Maikai nang∙ni mondoli ia ekgrikaniko bon∙atna gita dakchakna man∙gen? Maini gimin an∙chingni Jisuna ka∙saanian ia neng∙nikaniko namatna gita chu∙onggipa dakchakani ong∙na nanga?`