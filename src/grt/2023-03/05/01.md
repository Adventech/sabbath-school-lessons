---
title:  Chisol Aro Mondoli
date:   22/07/2023
---

### Ia Antini Lessonna Poraiani
Eph. 2:1-3; Eph. 2:14-16; Eph. 4:3; Rom. 10:14, 15; Eph. 2:17- 19.

> <p>Mingani Pod</p>
> “Indiba na∙simang skango chel∙beaogiparang, da∙o, Kristo Jisuo, Kristoni an∙chichi sepang ong∙aha. Maina ua an∙chingni nangrimani ong∙a, ua ma∙mal gnikon ma∙mal san dakgipa, aro gisepo donggipa dingtangatgipa pakmako pe∙e galgipa.” (Eph. 2:13, 14).

Sastroni somoirango gitalgipa Kristianrangara maikai janggi tangaha aro chanchiaha uko na∙a chanchichipate niahama? Uamangni chagronge nikaniko nambate ma∙sina gita, ia noksako nang∙ni gisiko donatbo: Niam Gitalni somoio na∙ara Jerusalemo donggipa Jihudi ong∙pagijagipa ong∙a. Na∙ara Greek mande ong∙a. Adita somoina skang na∙a Jihudirangni Isolni gimin skie ra∙ahachim. Na∙a Uko ra∙chakaha aro miterangko olakkianiko dontongaha. Da∙alo, na∙a Jerusalem torom nokni a∙palo nitobegipa biapo re∙engachim. Na∙a Isolko mitele Uko Uni torom nokdringo olakkina skaha. Unikode, na∙a torom nokni mikkango ro∙ongni pakmao seaniko nikaha. Ukora Greek aro Latin ku∙siko seachim. Uano indake seachim: “A∙song gipinni mande napjachina. Je a∙song gipinni mandean napna jotton ka∙a, uade so∙otako man∙gen.” Ua somoion, na∙a Isoloni ekatako aro chipchangako man∙aha.

Eph. 2:11-22 o Paul indine agana je manderangko Isoloniko aro saksa sakgipinoniko dingtangatgipa “pakmako” pe∙e galna gita Jisu chisolo siaha. Chisolan Jihudi aro Jihudi ong∙gijagiparangni gisepo tom∙tomaniko ra∙baaha (Eph. 2:15). Chisolchian Jisu an∙chingna nokdang gitalko ong∙ataha jekon mondoli ine minga. Mondolian gitalgipa “torom nok” ong∙aha jeon Isol donga (Eph. 2:22).

Ia Sastroni bebeara da∙alo an∙chingna maia orto gnang?