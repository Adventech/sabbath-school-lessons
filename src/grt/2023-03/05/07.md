---
title:  Chanchidapanirang
date:   28/07/2023
---

Eph. 2:11-22 ko maina Paul sea? Chong∙motan, Paulni uni chittiko seani somoio mondolio maia ong∙engachim?

Eph. 2:11-22 o, chisolara maikai mande jatni nangrimani aro ripeng ong∙aniko dingtangatahani bidingo Paul agana. Paul Jihudi aro Jihudi ong∙gijagipa Kristianrangni giminba agana jemangan mondolini memborrang ong∙achim. Paul ia dolgni Kristianrangkon indake ma∙sianiko nangnika je, uamang pilakan Isolni nokdangni bakan ong∙a (Eph. 2:19). Jisuni ning∙o pilakkon tom∙tomani aro melianio apsan ong∙atna Isolni miksongani giminba Paul agana (Eph. 1:9, 10). Pilakkon ine inanio salgio Isolni nokdang aro a∙gilsako Uni nokdang gimikkon man∙gopa (Eph. 3:15).

Eph. 3:10 o, maini gimin Isol pilak mondolini memborrangko tom∙tomanio aro melianio apsan ong∙atna nangnika, uni a∙selko an∙chingna agana. “Maikai da∙o, mondolichi, salgirango raja ong∙anirangna aro bilakgiparangna Isolni ma∙manti dakgipa u∙ianiko u∙iatgen” (Eph. 3:10). Jisuni chisolo mesokgipa tom∙tomaniko aro melianiko mondoliara mesokna nangchongmota. Jensalo mondolini memborrang saksa sakgipin baksa tom∙tome donga, an∙ching Isolni sakantina aro pilakna Jisuni ning∙o tom∙tomanio aro melianio janggi tangchina miksonganiko mesoka. Uni gimin, an∙ching Eph. 2:11-22 ko an∙chingoni dingtanggipa manderang baksa maikai melina nanga, uani gimin gamchatgipa niamrangko skie ra∙na gita poraina nangchongmota. Unosa an∙ching ia a∙gilsakni manderangona tom∙tomaniko aro melianiko ra∙bana Uni aiao inmangipa miksonganiko chu∙sokatanio Isolko dakchakna man∙gen.

**Chanchigrikna sing∙anirang**:

`Maia Sastroni niamrangko na∙a Eph. 2:11-22 o poraia? Ia niamrangara maikai an∙ching an∙chingoni dingtanggipa manderang baksa melina nanggenchim, uani gimin an∙chingna maiko skia? Maikai dolsani manderangara dolgipinni manderang baksa melina gita nanga? Ia aganchakaniko ma∙sina gita Jisuara an∙chingna mai niamko on∙a?`

`Eph. 1:9, 10 aro Eph. 2:11-22 rango mande jatni mikkangchina Isolni miksongani gimin an∙ching poraina man∙a. Mondolio jatni neng∙nikaniko namatna gita mondolina baditana nang∙chongmota?`

`Nang∙ni songsalo maia jatni neng∙nikanirangko na∙a nika? Ia neng∙nikanirangko namatna gita maikai mondoliara dakchakna man∙gen? Na∙ara maiko dake dakchakna man∙gen?`