---
title:  Chisoloni Isolni On∙ani
date:   24/07/2023
---

“Maina ua an∙chingni nangrimani ong∙a, ua ma∙mal gnikon ma∙malsan dakgipa aro gisepo donggipa dingtangatgipa pakmako pe∙e galgipa; maina an∙tango nangrimate sakgniko saksan mande gitalko dakna ine aro bobil ong∙ako chisolchi so∙otenba, uachi be∙en sanon Isol baksa sakgniko nangrimatna ine an∙tang be∙eno ua bobil ong∙ako, chong∙motan dakbewalrango donggipa ge∙etarangni niamko gimaataha” (Eph. 2:14-16).

`Eph. 1:7, 8; Eph. 4:32; Eph. 2:13, 14; Eph. 2:16; Eph. 5:2, 25: ia podrangko poraibo. Chisol an∙chingni ripeng ong∙aniko nambatata ine ia podrango Paul maikai agana? Maikai chisolara an∙chingko manderangna ka∙sabatna dakchaka?`

Eph. 2:11-22 o, Paul indine agana je, Kristianrangna Chisol minggittamko daka. (1) Chisol Jihudi ong∙gijagiparangko Isolona sepangata (Eph. 2:13). Batanggimin somoio, Jihudi ong∙gijagiparangara uamangni ka∙tongo Isoloni aro Uni manderangoni chel∙achim. Da∙ode ia Jihudi ong∙gijagiparangara Isolni depante aro demechikrang ong∙aha. Uamang Jihudi Kristianrangni jong-ada no-abirangba ong∙aha (Eph. 2:19). (2) Chisolan Jihudi Kristian aro Jihudi ong∙gijagipa Kristianrangni gisepo mitchigrikaniko gimaata (Eph. 2:16). Ia dolgni manderangni gisepo ka∙onangani aro dakgrikaniko chisol bon∙ataha (Eph. 2:17). (3) Mondolio tom∙tomaniko aro melianiko ong∙atna chisol dakchaka. Ia dolgniko dolsan ong∙atna Jisuni miksongani gnang. “Ia dolgniko Kristo (Jisu) be∙ensan (mondoli) ong∙atani ja∙mano, Ua uamangko Isolona rimbapilna nangnikaha. Kristo uko An∙tangni chisolo sianichi dakaha” (Eph. 2:14-16; Kolosi. 1:19-22 koba nibo). Maikai chisolara Isolko ra∙chakna an∙chingko dakchaka? Maikai chisol an∙chingko ka∙sana aro saksa sakgipinko ra∙chakna dakchaka? Saksa ma∙gipa aro demechikni gisepo meligrikgijaniko nang∙ni gisiko chanchichipatbo. Ia meligrikgijaniara namjabegipa ekgrikaniko ong∙ataha. Ia ekgrikaniara adita bilsirangna ong∙aha. Unikode rang∙san, meligrikgijani bon∙aha. Ua ma∙gipa aro demechik saksa sakgipinko kema ka∙grikaha. Uamangni ru∙ute ekgrikani ja∙mano uamang gronggrikataiaha. Jensalo saksa mondolini membor sakgipin mondolini memborko ka∙onanganiko ba duk on∙aniko dontongna miksongon ia apsan obostan ong∙a. Kema ka∙gipa mondolini membor uko gisik saatgipako uni jong-ada gita nikaha. Ia jong-ada uni gisik saatgipaoniko ba duk ong∙atgipaoniko ka∙sachakaniko aro kema ka∙aniko ra∙chakaha. Chisol an∙chingni be∙gimin nangrimgrikanirangko aro ripeng ong∙anirangko namatna ama. Chisol ekgrikaniko nisie gala aro dakgrikanirangko bon∙ata. Chisol gipin Kristianrang baksa an∙chingni nangrim melianiko namatpilna ama.