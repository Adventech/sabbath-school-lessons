---
title:  Kristian Janggi Tanganio Gisik Rongtalgipa
date:   16/08/2023
---

`Mijalo an∙chingni nikgimin gita, uamang maiko agana aro maikai agana uani gimin simsakchina Paul Kristianrangko mikrakata. Uni skianio, Gisik Rongtalgipani gimin Paul maiko agana? Eph. 4:30 ko aganchakanina poraibo.`

Paul an∙chingna apsan somoion mikrakataniko aro ku∙rachakaniko on∙a. Mondolio saksa sakgipinni kosako an∙chingni pap ka∙anirangara Isolni mikkango chonbegipa ong∙ja. Isol an∙chingna aganna changaniko on∙aha. Jensalo an∙ching ka∙saninggijaniko aro mitchianiko saksa sakgipinna mondolio agana, an∙ching Gisik Rongtalgipako gisik saata (Eph. 4:25-27, 29, 31, 32). Ia podrango Paulni seanirangara Isaia 63:10 o Isaiani mikratani baksa apsan ong∙a. Isaia indake mikrakata, “Indiba uamang bamgija dakaha, aro uni Gisik Rongtalgipako duk ong∙ataha; uni gimin uamangni bobil ong∙na ua pil∙aha, [aro] an∙tangan uamangko dakgrikaha” (Isaia 63:10).

Gisik Rongtalgipa uamangko dingtangmanchagipa chinchi chin daka ine Paul Kristianrangna agana. Ia chinan uamang Isolni ong∙a ine mesoka (Eph. 1:13, 14). Ia chinan indakeba sakkiko on∙a je, Jisuni gnigipa re∙bao Isolni uamangko jakgitel ong∙atkujana kingking Gisik Rongtalgipaan Kristianrangko naljoke rakkigen (Eph. 4:30). Uni gimin, an∙chingara Gisik Rongtalgipako mandera∙na nangchongmota. An∙ching jensalo saksa sakgipinni gimin ka∙saninggijani aro mitchianiko agana, an∙ching an∙chingni kattarangko silchidare gita apsan ong∙ata. An∙ching Gisik Rongtalgipako mandera∙ja ine mesoka. An∙ching Gisik Rongtalgipako duk ong∙ata.

Paul an∙chingko Gisik Rongtalgipani gimin minggipin Sastroni bebeko ma∙sianiko nangnika. Ua Gisikara bimang gnanggipa (Person) ong∙a. Ua Gisikara u∙iani gisik gnang. Uni giminsa jensalo an∙ching saksa sakgipinna ka∙saninggijaniko aganon Gisik Rongtalgipara duk ong∙a. (Gisik Rongtalgipani mandeni dakronga bewal gita dakani bidingo iarangko poraikubo: Rom. 8:16, 26, 27; 1 Kor. 2:10, 13; 1 Kor. 12:11; Gal. 5:17, 18).

Saksano Sakgittamgipa Isolni gimin aganon an∙ching simsakbena gita nangchongmota. Saksano Sakgittamgipa Isolara ning∙tubegipa ong∙a. Gisik Rongtalgipara Pagipa baksa apsan ong∙a ba Un baksa meligrikanio apsangipa ong∙a. Apsan somoion, Gisikara Pagipaoni aro Depanteoni dingtang (separate Person) ong∙skaa. “Gisikara Uni An∙tangni gisik (mind) gnang. Ua An∙tangni baseanirangko daka. An∙ching namgijako dakon aro aganon Gisikko duk ong∙atna man∙a. Mandekosan mangmang duk ong∙atna ba gisik saatna man∙aija. Apsan somoion, Gisikara an∙ching gita apsan ong∙ja. Gisikara bimang gnanggipa (Person) ong∙a ine an∙ching aganon, an∙chingara Isolko ma∙sina gita mandeni kattako jakkalenga. Darang mandeba Gisik Rongtalgipa gita apsan ong∙na man∙ja. Uara an∙chingni kosako ong∙a maina Uara Isol ong∙a.” –Paul Petersen, God in 3 Persons–In The New Testament (Silver Spring, MD: Biblical Research Institude, 2015), jak 20.