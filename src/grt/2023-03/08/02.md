---
title:  Pap An∙chingni Janggiko Nisia
date:   13/08/2023
---

`Eph. 4:17-32 ko Kol. 3:1-17 baksa tosusabo. Mondolio tom∙tomani aro meligrikani jedakode dongna man∙gen uandake Kristianrang janggi tangna nanga ine maikai Paul agana?`

Eph. 4:1-16 o, Paul mondolio tom∙tomani aro meligrikanini gimin agana. Jensalo an∙ching Eph. 4:1 ko Eph. 4:17 baksa tosusaa, an∙ching indake nika je, ia pod minggni namen apsana. Ia pod minggnian Kristianrang ong∙e maikai janggi tangna nangachim, uani gimin agana.

Eph. 4:17-24 o, Paul Kristianrangko Isolo bebera∙gijagipa Jihudi ong∙gijagiparang gita dake janggi tangjachina agana. Paul indake mikrakata je, uandake janggi tanganiara tom∙tomaniko aro meligrikaniko nosto ka∙gen (Eph. 4:17-19). Minggipin dake, Kristianni gita janggi tanganiara tom∙tomani aro meligrikaniko ong∙atskaa (Eph. 4:20-24). Paul an∙chingko indake gisik ra∙aniko nangnika je, Isol Jihudi ong∙gijagiparangko Jisuni a∙sel jokata. Uni gimin, uamangba Isolni manderangni bak ong∙pana man∙a (Eph. 2:11-22; Eph. 3:1-13).

Paulara Jihudi ong∙gijagiparangni paprangni ba namgijagipa dakbewalrangni giminsan jajrengaia ong∙ja. Paulara Jihudi ong∙gijagiparang papo janggi tangon mai ong∙a uani giminba jajrenga. Uamangara pap ka∙aniko bate bate dakangkua. Uamang pap ka∙angkuon uamangni ka∙tongrangnara mai ong∙a? Paul kenbegniko talataha. “Uni gimin anga iako agana, aro Gitelo sakki on∙a, gipin jatrang gisik andale, an∙tango u∙igija, aro an∙tangni ka∙tong rakani gimin Isolni janggioni dingtang ong∙e, jedake an∙tangni gisik ong∙gramaianio re∙ruraa, uandake na∙simang re∙ruranabe” (Eph. 4:17,18). An∙ching pap ka∙ahaon an∙chingni gisik aro ka∙tongrangna mai ong∙a uko Paulni talataniko na∙a nikama? An∙chingni paprang an∙chingko Isoloniko ekata. An∙ching toromnirangko ba Sastroni bebeko ma∙sina amja. Unikode, an∙chingni ka∙tongara rakatako man∙a (Eph. 4:18, 19). Isolna bamgijagipa manderangna mai ong∙a uko Paul an∙chingna agana: “Uamang goka ong∙pile, mikbokao pilak rongtalgijako dakna an∙tangtangko gang∙aona on∙aha” (Eph. 4:19). Papan ia Jihudi ong∙gijagiparangko Isoloniko ekataha. Uamango an∙tangko rakkiani dongja. Uamangara Isolni jokatgipa ka∙sachakaoni ekatako man∙aha. Uni gimin, uamangara bate bate pap ka∙angkuaha.

`Nang∙ni an∙tangni chagronge nikanio, maikai papara nang∙ni janggi tanganiko sason ka∙aha? Papara namen bil gnanggipa ong∙a. Jensalo an∙ching pap ka∙ahaon, an∙ching papko bate bate ka∙angkuna ska. Ba an∙ching namjabatgipa paprangko ka∙na ska. Maini gimin papara an∙chingni janggi tanganio indake kam ka∙a ine na∙a chanchia?`