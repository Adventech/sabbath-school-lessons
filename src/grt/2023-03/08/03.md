---
title:  Gitalgipa “Gandingrang”
date:   14/08/2023
---

`Eph. 4:20-24 o, Ephesusni manderangni janggi tanganiko maikai Jisu dingtangatahachim uani golpoko Paul an∙chingna agana. Uamang paltangtangni Jisu baksa chagronge nikaoniko maia gamchatgipa chanchianiko Paul uni chittiko poraigiparangko ma∙sianiko nangnika?`

Paulnade, bebera∙e janggi tanganiara an∙chingni Jisu baksa chong∙mot ong∙e aro chapchap ong∙e nangrime donganian ong∙a. An∙ching Uni gimin skiakosan man∙aija; an∙ching Uko u∙ia. Jisu siaoni chakatpilaha aro Ua tangenga ine an∙ching bebera∙a. Ua an∙chingni ka∙tongo donga ine an∙ching bebera∙a. An∙ching Uni skianirangko ra∙chaka. Uni dakmesokgipa janggi tangani an∙chingko dingtangata. An∙chingni tanggipa Gitel ine an∙ching Jisuna kakket ong∙a. An∙ching Una bama. An∙ching Gisik Rongtalgipako aro Sastroko an∙chingko dilchina on∙a.

An∙ching Jisuni an∙chingni janggi tanganiko sason ka∙aniko aro an∙chingko dilaniko nangnikode an∙ching maiko dakna nanggen uko Paul an∙chingna agana:

1\. An∙ching an∙chingni gitcham janggi tanganiko jegalna nangchongmotgen (Eph. 4:22).

2\. Isol an∙chingna gitalgipa ka∙tong aro gisikrangko on∙china an∙ching an∙tangtangko on∙na nangchongmotgen (Eph. 4:23). 3. An∙ching rongtalgipa janggi tanganiko tangna gita nangchongmotgen (Eph. 4:24).

Maikai Isol an∙chingko dingtangata uko ma∙sina an∙chingko dakchakna gita Paul dingtangmanchagipa noksako jakkala. Ia noksara an∙chingni gandingrangko gansreanian ong∙a. Niam Gitchamo, gandingrangara namgijagipa dakbewalrangni noksa ong∙a (Git. 73:6; Zek. 3:3, 4; Mal. 2:16). Gandingrangara Isolni jokatgipa ka∙sachakani noksaba ong∙a (Isaia 61:10; Eze. 16:8; Zek. 3:4, 5).

Sastroni somoirango, manderang tunic ingipa ro∙gipa cholako ganachim. Ia tunic-ara ja∙skuona soke ro∙achim. Me∙asa tunic-ko ning∙o gandapani dake ganachim. Unikode sal ding∙aoniko chel∙chakna gita ua tunic-ni kosako coat ba kosako gandapani jraugipa cholako gandapa. Me∙chikrangba tunic-ko aro kosako gandapani jraugipa cholarangko ganachim. Sastroni somoirango, manderang bang∙a gandingrang dongjachim. Gandingrangara damba rakbeachim. Manderang uamangni gandingrangna simsakbeachim. Uamang uamangni gandingrangko ru∙uta somoirangna rakkiachim. Uni gimin, jensalo saoba uni gandingko gansree gital gandingrangko ganon, ia gansreaniara gamchatachim. Uni sambao donggipa pilakan uni gansreaniko niksengachim. Kristian ong∙aniba indaken apsan ong∙a ine Paul agana. Jisu nang∙ni janggi tanganiko inditan dingtangata je uan pilakan nikna man∙na gita mande saksani gital gandingrangko gana baksa apsan ong∙a.

`Na∙a Jisuni GIMIN skie ra∙na man∙a ba Uko U∙INA skie ra∙na man∙a. Maikai ia minggniara dingtanggrika? Badiako dakna nambata ine na∙a chanchia? Maini gimin?`