---
title:  Ka∙sagipa Ong∙ani
date:   17/08/2023
---

`Jisu bakbakan re∙bapilenga. An∙ching tarisogimin ong∙na man∙na gita an∙chingara maidakaniko dontongna nanggen? Maidakgipa chanchianirangko aro dakbewalrangko an∙chingara watgalna nangenga? Maidakgipa kattarangko agananiko an∙chingara dontongna nangenga? Apsan somoion, maidakgipa chanchianirang aro dakbewalrang an∙chingo dongna gita nangenga? Eph. 4:31, 32 ko aganchakanina poraibo.`

Eph. 4:17-32 o, an∙chingni dakna nanggijagipa mingdokni gimin Paul an∙chingna agana (Eph. 4:31). Paul an∙chingko ka∙sagipa aro kema ka∙gipa ong∙chinaba ge∙eta (Eph. 4:32). Unikode Paul maini gimin an∙chingara kema ka∙na nanga uni a∙selko an∙chingna agana. An∙ching saksa sakgipinko kema ka∙na nanga maina Isol an∙chingko kema ka∙a. Isol an∙chingko Jisuni an∙chingna pilakko dakahani gimin kema ka∙a (Eph. 4:32). Paul indine agana, “Pilak ku∙sia, aro ka∙agapa, aro ka∙onanga, aro manenggrika, aro kal∙staparang, pilak miknengan baksa, na∙simangoni chel∙atako man∙china” (Eph. 4:31).

Eph. 4:17-32 o Paulni sulsul see on∙gipako nibo. An∙chingni ka∙onanganiara maikai an∙chingko ka∙onanggipa kattarangko aganatna man∙a uko na∙a nikama? Paul an∙chingko an∙chingni kattarangko silchidare dake jakkalaniko dontonganiko nangnika. Kristianrang uamangni ka∙tongoniko ka∙onanggipa kattarangko ong∙katatgipa namgijagipa chanchianirangko ra∙gale galna gita nanga. Unosa Kristianrangara dal∙rorogen. Mondolio tom∙tomani aro meligrikani donggen (Eph. 4:1-16 ko tosusabo).

Gisik ra∙bo, ua ka∙onanggipa kattarang aro chanchianirang dongja gita dake dakmikaniara an∙chingko ka∙onanggipa kattarang aro chanchianirangoniko chel∙atjawa. An∙ching an∙chingni ka∙onanggipa kattarangko aro chanchianirangko Isol ra∙galchina on∙na gita nanggen. Unikode an∙chingni ka∙tongrango ka∙saanichi Jisu gapatchina an∙chingara on∙na nanggen. Ka∙saani kattarangkosan mangmang aganna gita an∙chingko dakchakchina an∙ching Uo bi∙na nanggen. An∙ching ka∙onanganiko an∙chingni aganani ba dakaniko sason ka∙na gita on∙na nangjawa. An∙chingni ka∙tong aro chanchianirangko Isolni ka∙saanichi aro kema ka∙anichi dingtangatna an∙ching on∙na nanggen. Isol Uni kema ka∙aniko Jisuni a∙sel an∙chingna on∙aha (Eph. 4:32). Uni gimin, an∙chingni saksa sakgipinko kema ka∙aniara Isolni on∙gipa kema ka∙ani a∙sel ong∙a (Kol. 3:13; Mati 6:12, 14, 15).

`Nang∙ni kattarangni gimin aro uarangara maikai manderangko chanchiata uani gimin chanchibo. Manderangko ka∙dongatna dakchakna gita na∙ara maiko aganna man∙gen? Nang∙ni kattarangara manderangko maikai ka∙donganiko ong∙atna man∙gen? Nang∙ni kattarangara maikai uamangko uamangni Isolo bebera∙aniko bilakatna dakchakna man∙gen?`