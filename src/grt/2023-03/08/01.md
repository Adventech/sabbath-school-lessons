---
title:  Jisu an∙chingni Janggi Tanganiko aro Kattarangko Dingtangata
date:   12/08/2023
---

### Ia Antini Lessonna Poraiani
Eph. 4:17-32; Eph. 4:20-24; Eph. 4:25-29; Eph. 4:30.

> <p>Mingani Pod</p>
> “Chong∙motan, na∙simangni skango dakronga ine tol∙napani skarang gita ong∙sienggipa mande gitchamko galna; aro na∙simang na∙simangni gisikko gital ong∙atako man∙na aro bebeni toromo aro rongtalao Isol gita daka mande gitalko ganna sikbebeahaode” (Eph. 4:22-24).

Jose Anotonio-ara nokgrichim. Bang∙a bilsirangna ua Spaino, Palmani ramarango dongaha. Jose-ara kni ro∙a aro bokachim aro mitchigipa ku∙simang gnangchim. Uni gimin, ukora uni bilsi 57 na bate bribate nikachim. Kni ratgipa me∙chik saksa Jose-ko ramao nikaha. Ua me∙chikni bimungara Salva ong∙achim. Salva Jose-ni kniko aro uni ku∙simangko indin rate on∙na am∙aha.

Salvani uko dakchakna am∙aniko Jose namnikaha. Jose Salvani kni ratchakgipa dokani chokio asongaha. Salvani kam ka∙giparang Jose ni kniko rong nongaha aro rataha. Unikode uamang uni ku∙simangko rataha. Uni ja∙mano, Jose gitalgipa ba∙rarangko man∙aha. Pilakkon matchotani ja∙mano Jose janerani mikkango asongaha. Jensalo ua an∙tangko nikaha, uni mikronrango mikchirangan gapaha. Ua indine sing∙aha, “Iara angan ong∙bebeama? Angko namen dingtange nikjok. Angko darangba u∙ijawaha!” Ja∙mano, Jose agandapkuaha, “Salva aro uni manderang angni bimangkosan dingtangataijaha. Uamang angni janggi tanganikoba dingtangaha.”

Eph. 4:17-32 o, Paul indine agana je, Jisu an∙chingni janggi tangani bak mingantikon dingtangata. Kristianrang ong∙e, an∙ching gitalgipa manderang ong∙aha. Indiba Jisu an∙chingni bimangko dingtangatanina baten dakaha. Ua an∙chingna gitalgipa gisik aro ka∙tongko on∙a (Eph. 4:23). Jisu an∙chingni janggi tangani bewalko dingtangata. Ua an∙chingko rongtalata.