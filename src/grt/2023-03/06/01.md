---
title:  Nama Kattana Isolni Miksongani
date:   29/07/2023
---

### Ia Antini Lessonna Poraiani
Eph. 3; Rom. 11:33-36; Rom. 16:25-27; Phil. 4:20; 2 Pit. 3:18.

> <p>Mingani Pod</p>
> “Da∙o an∙chingo kam ka∙gipa bil gita, an∙chingni pilak bi∙ani aro chanchianina bate namen bang∙en dakna amgipana, mondolio aro Kristo Jisuo jringjrotna pilak chasongna rasong ong∙china. Amen.” (Eph. 3:20, 21).

Paul Eph. 3 ko uni skang agangipa chanchiani baksa a∙bachenga: chong∙motan, Nama Kattana Isolni Miksonganichi a∙bachenga. Paul uni seaniko poraigiparangna indake agana je, Isol ia miksonganiko da∙onade donnuao rakkia. “Chong∙motan gipin jatrang nama kattachi Kristo Jisuo an∙ching baksa man∙rikpagipa aro be∙ensanni aro ku∙rachakako man∙pagiparang ong∙a” (Eph. 3:6).

Minggipin, ua baditana Jihudi ong∙gijagiparangna nama kattako aganprakna namnika uani gimin Paul agana. Paul uamangna Jisuni gimin aganna namen namnikbea! An∙ching Paulni duk chakgipa somoirangni giminba skia man∙a. Jihudi ong∙gijagiparangna ua aganprakani gimin Paulko pattoko donataha.

An∙ching Paulni Nama Kattana ka∙saani giminba skia man∙a. Nama Katta indake skia je, Jihudi mondolini memborrang aro Jihudi ong∙gijagipa mondolini memborrangara Isolni nikanio apsan ong∙a. Chong∙motan, Isol Jihudirangna aro Jihudi ong∙gijagiparangna apsan daken ka∙saa. Paulara ia Sastroni bebeni gimin aro Isolna uni kam ka∙ani gimin gisiko ding∙chaotako man∙a. Ia antio, an∙ching Paulni mondolina bi∙anirangni gimin aro uni Isolko de∙mittelani gimin poraigen. Paul an∙chingko Isolni kamko ka∙na gisiko ding∙chaoatna gitaba dakchaka!