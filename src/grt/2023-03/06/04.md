---
title:  Isolni Gisik Seng∙aniko Mondoli Maikai Mesoka
date:   01/08/2023
---

`Isolni gimin aro Uni dakgipa kamrangni gimin Paul maiko agana? Eph. 3:7-13 ko aganchakanina poraibo.`

Paul indake agana je, Isol Uni ka∙sachakanio uko skiprakgipa ong∙ataha (Eph. 3:7; Eph. 3:1, 2 koba nibo). Paul dingtangmanchagipa ong∙ani gimin ia on∙aniko Isol una on∙jaha. Isol Paulko skiprakgipa ong∙ataha maina Isolara ka∙sachakanian gapgipa ong∙a. Indine agane ia Sastroni bebeko Paul an∙chingko u∙ina dakchaka, “Darang rongtalgiparangni gisepo pilakna bate chonbatgipa anga” (Eph. 3:8).

An∙ching Paulni chittirangko poraion, Paul an∙tangko maidake nika uko an∙ching skia man∙a. A∙bachengon, Paul indake agana je, Isol una Jihudi ong∙gijagiparangna ka∙na dingtangmanchagipa kamko on∙aha (Gal. 1:1). Ja∙mano, Paul agana, ua Jisuni skigipa ine mingako man∙na gita kragipa ong∙ja (1 Kor. 15:9). Da∙o mangmang an∙chingni nikgimin gita, Ephesuso Paul agana, uan “darang rongtalgiparangni gisepo pilakna bate chonbatgipa” ong∙a (Eph. 3:8). Bon∙kame, Paul indake agana je, uan namjabatsranggipa papi ong∙a (1 Tim. 1:15).

Ia niksenggipa Ellen G. White-ni seanirang Paulni an∙tangni gimin chanchianiko talatna dakchakgen: “Jensalo na∙a Jisuni sambaona re∙baa, na∙ara sawa ong∙a na∙a an∙tangko nikgen. Badita Uni sambaona na∙a re∙baa, inditan na∙a an∙tangni paprangko nikgen. Na∙a an∙tangni gimin nambate u∙iani donggen. Na∙a indake nikgen je, Uni rongtalgipa janggi tangani baksa tosusaon nang∙ni paprangara namen namjabegipa ong∙a.”–Steps to Christ, jak 64.

Paul aganangkua. Eph. 3:10 o, ua indake sea: “Maikai da∙o, mondolichi, salgirango raja ong∙anirangna aro bilakgiparangna Isolni ma∙manti dakgipa u∙ianiko u∙iatgen.” Maikai a∙gilsakni mondoliara salgini sa∙grerangna Isol gisik seng∙gipa ong∙a ine mesokna man∙gen? Aganchakanide, jensalo memborrang saksa sakgipin baksa tom∙tomanio aro melianio ong∙a, mondoli Isolni gisik seng∙aniko mesoka. Batanggimin somoio, Jihudi ong∙gijagiparang aro Jihudirang bobil ong∙achim. Indiba jensalo uamang Jisuko ra∙chake mondolio chapatako man∙ahaon, aiao inmanani ong∙aha. Batanggimin somoio bobil ong∙grikgipa manderangko Jisu apsan ong∙ataha. Da∙ode, uamang tom∙tome dongengjok. Uamangni tom∙tomanian Isolni miksongani gita kam ka∙engaha ine Satan aro uni sa∙grerangna mesoka. Ka∙sagrikgipa mondolian Satan aro uni sa∙grerangna indake mesoka je uamangni bon∙kamaniara sepangjok.

`Eph. 3:10 o Paul an∙chingna mondolini kamko mesoka. Paulni agananiko dakaniara maikai an∙chingko aro mondoliko dingtangatgen?`