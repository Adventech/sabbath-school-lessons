---
title:  Paul, Jisuni Koedi
date:   30/07/2023
---

`Eph. 3 ko poraibo. Ia odhaio gamchatbatsranggipa chanchianirangara maia?`

Eph. 3 ko Paul gisiko nangatbeani bimango seaha. Skanggipa, Paul ia odhaiko ia kattarang baksa a∙bachengaha: “Iani gimin anga, Paul, na∙simang gipin jatrangni gimin Jisu Kristoni koedi” (Eph. 3:1). Unikode pod gipino, Paul gitalgipa katta bichongni gimin aganna a∙bachengaha. Paul uni Jihudi ong∙gijagiparangna skigipa ong∙e kam ka∙ani gimin an∙chingna agana (Eph. 3:2-13). Ia katta bichongni ja∙mano, Eph. 3:14 o Paul uni pod 1 o aganna a∙bachenggipako, koedi ong∙ani gimin agantaia. “Iani gimin” (Eph. 3:14) ingipa kattako Paul pod 14 ko pod 1 baksa nangrimataina gita jakkalaha. Unikode Paul an∙chingna uni Isolo bi∙ani gimin agana.

Eph. 3:1 o, ua “Kristo Jisuni koedi” ong∙a ine Paul agana. Paulara Rome-ni manderangni jakchi pattoko donatako man∙jachimma? Paulara pattoko ong∙jachimma? Indake ong∙ode, Paulara maikaisa Rome-ni pattok noko chipchangako man∙eba Jisuni koedi ong∙na man∙gnok? Paulara maiko mancha miksonge aganenga? Paul “koedi” ingipa kattako ua Jisuni ong∙a, Rome-ni ong∙ja ine mesokna gita noksa dake jakkalaha. Uni gimin, Paulara Rome-ni pattok noko ong∙genchimoba, uni janggi tanganiara Isolni sasonni ning∙osa ong∙enga (Eph. 4:1). Paul an∙chingko indake nikaniko nangnika je, Isol uko je biapo ong∙aniko nangnika uanon uara ong∙enga.

Eph. 3:13 o uni duk chakani gimin Paul maiko aganachim, na∙a nikama? Ja∙mano uni chittio, Paul uni sildeng tekako man∙ani gimin agana (Eph. 6:20). Ia u∙iatanian indake aganenga je, Paulara dongtogipa noko koedi ong∙e dongjaenga (Wat. 28:16). Paulara pattokosa ong∙a. Rome-ni pattokrangara Niam Gitalni somoio dongna namgipa biap ong∙jachim. Rome-ni songnokara uni koedirangna namgipa cha∙aniko on∙gipa rongtalgipa pattokrang dongjachim. Rome-ni songnokara pattokrangko on∙titisan nangaiachim. Rome-ni dilgiparang manderangko sasti on∙a gita pattokona watatja. Uamang kachariona re∙angna sengmitingosa mangmang ba dos dakani gimin so∙otako man∙na gita sengmitingosa mangmang manderangkora pattokona watataiachim. Rome ni dilgiparang koedirangko uamang an∙tangni nanganirangna an∙tangtangni simsakanikosa nangnika. Uni gimin, koedirang uamangna cha∙aniko aro gipin nanganirangko ra∙bachina gita nokdangni manderango ba ripengrangosa pangchaka.

Paul indake jajrengengnaba gnang je, uni chittiko poraigiparang ua pattoko ong∙enga ine ma∙sion uamang ka∙dongagri ong∙gen. Uamang indake sing∙naba gnang, “Ua pattoko ong∙ode maikai Paulara Jisuoni skigipa ong∙na man∙gen?” Uni gimin, Paul uni chittiko poaraigiparangko indake ma∙sina dakchakaha je, uni pattoko ong∙aniara Isolni miksongani bak ong∙a. Paul uamangna duk chakaha. Bon∙kamaode uni duk chakaniara Isolni bimungna mandera∙aniko ra∙bagen (Eph. 3:13).