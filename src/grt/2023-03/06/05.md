---
title:  Nang∙ni Ka∙tongo Jisu Dongchina
date:   02/08/2023
---

`Eph. 1:16-19 o Paulni bi∙ani baksa Eph. 3:14-19 o uni Kristianrangna bi∙aniko nisusabo. Ia minggni bi∙anio Paul maiko bi∙a? Ia minggni bi∙anirang maikai apsana?`

Paul an∙chingna indake agana je, “Iani gimin, jeoniko salgio donggipa aro a∙ao donggipa pilak ma∙drang bimung man∙a, an∙chingni Gitel Jisu Kristoni Paani mikkango anga ja∙sku dipana” (Eph. 3:14, 15). Greek ku∙siko, “Pagipa” aro “nokdang” kattarangara nangrimani gnang.

“Pagipa” ingipa kattana Greek kattara “pater” ine ong∙a. “Nokdang” ingipa kattana Greek kattara “patria” ine ong∙a. Greek ku∙siko ia kattarangara apsanaia. Paul an∙chingko indake ma∙sianiko nangnika je, Isolni jokatna daksamsoaniara (Eph. 1:9, 10) pilak somoinan aro pilak mandenan ong∙a. Salgio aro a∙gilsako nokdang ge∙antian Pagipani ong∙a. Ia koborara namen nama! Ia Sastroni bebeni gimin chanchibo: nang∙ni nokdang Isolni ong∙a. Beben, nang∙ni nokdang dakgualanirangko daknaba gnang aro chu∙sokgipa ong∙janaba gnang. Indiba je ong∙oba, Isol nang∙ni nokdangna ka∙saara. Nang∙ni nokdango Uni bimung gnang.

Eph. 3:16-19 o, Kristianrangna gisikni gita bilakaniko on∙china Paul Isolo bi∙a. Uamangko bilakatna gita Uni manderangna Uni Gisikko on∙china Paul Isolo bi∙a (Eph. 3:16). Bebera∙achi Kristianrangni ka∙tongrango Jisu dongchinaba Paul bi∙a (Eph. 3:17). Unode, uamang Isolni ka∙saao bilakgen.

Kristianrangna Uni pattianirangko on∙anina Paul Isolko mitela. Uni chittiko poraigiparangna Paul indine agana, “Aro ka∙saaon ja∙dil su∙e aro ja∙pang rake, pilak rongtalgiparang baksa na∙simang maikai apala, aro ro∙a aro ning∙tua aro chuako rim∙na” (Eph. 3:18). Maini gimin Paul “apala,” “ro∙a,” “ning∙tua” aro “chua” ia kattarangko jakkala ine na∙a chanchia? Paul ia mingbri kattarangko an∙chingna indake aganna jakkalaha je, Isolni an∙chingna ka∙saaniara namen dal∙a. Ia u∙iataniara an∙chingnaba namen namgipa kobor ong∙a.