---
title:  “Sichongmotjawa”
date:   04/10/2022
---

`Aba. 3:4 ko poraibo. Maidakgipa bang∙a dingtang dingtang cholrangchi ia tol∙anikoara chasongjol gimikan daktaitaiaha?`

Ia tol∙aniko ge∙sa bil gnangbee nikna man∙gipara uan, janggiara sigijagipa ong∙a ine bebera∙anion ong∙a. Ia chanchichipe bebera∙anian bang∙a gitcham toromrangni aro gisik a∙ningbite chanchie u∙ianirangni (philosophy) ja∙pang ong∙achim. Gitcham Egypto ia bebera∙anian pyramidrango nikgimin gita manggisirangko soatgija donna gita didiataha.

Ia chanchie agananian Greek philosophy-niba mongsonggipa krongrangoni ge∙sa ong∙aha. Mesokna gita, The Republic of Plato ingipao, Socrates Glaucon-ko indine sing∙a: “An∙chingni janggiara sigijagipa ong∙a aro mamung saloba gimajawa ine na∙ara ma∙sijama?” Plato-ni Phaedo-o Socrates apsan dakgipa kattarangon indine agane jera ra∙aha je “janggiara sigijagipa aro gimagijagipa ong∙a aro an∙chingni janggirang a∙ningo dongbebegen.” Ia gisik a∙ningbite chanchie u∙ianian saliram jolni dakbewalrangko bang∙en ong∙atahachim aro Watatarangni ja∙mano donggipa Kristianrangni bewalrangkoba ong∙ataha. Indiba uan skangonin ong∙baaha, Eden barionin Satan an∙tangonin ong∙baaha.

Eden bario dakmajoanio, Satan Hobana indine ka∙donganiko on∙aha, “Sichongmotjawa” (Aba. 3:4). Ia rakgipa kattako agane, Satan an∙tangni kattako Isolni kattani kosako donaha.

`Sigijagipa janggini gimin dingtang ong∙aniko mesokna gita ia podrangara maiko skia aro ia tol∙aniko warachakna gita uarangko maikai jakkalna man∙gen? (Git 115:17; Johan 5:28,29; Git 146:4; Mati 10:28; 1 Kor. 15:51-58).`

Satanni agangipa sigijagipa janggiara an∙chingni chasong gitalni a∙gilsakomangba dongaha. Ki∙taprang, movie-rang aro TV programrango gimikon ia chanchianikon ra∙gataha je, jensalo an∙ching siahaon, an∙chingara dingtang janggionasa sokangskaa. Ian baditan rasonggribeani ong∙a je, ia daksretanikon bang∙a Kristian pulpitrangoba skiprakaha. Science mangba iano bak dongpaaha. United Stateso ge∙sa foundation donga jean sigiminrang baksa an∙chingko golpoatna man∙atgnigipa technologyko tarina jotton ka∙enga, jemangkon uamang tangkuenga ine bebera∙a indiba PMPs, ba “postmaterial persons” dakesa dongenga. Ia daksretaniara inditan manderangni kosako bil man∙aha je, ia tol∙napanian mandeni itihasni bon∙kamgipa somoirango mongsonggipa bakko ra∙gipa ong∙gen.

`Maidakgiparango ia tol∙anikora na∙simangni jatni dakbewalrango nikna gita man∙a? Maini gimin an∙chingara an∙chingni u∙ianina bate Isolni kattao pangchakbatna nangchongmota?`