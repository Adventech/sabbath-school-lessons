---
title:  Papni Biterang
date:   05/10/2022
---

`Aba. 3:7-19 aro Rom. 5:12 rango pangchake, mongsonggipa papni biterangara maiachim?`

Chipuni kattachi muni nangataniko man∙e, Hoba uni basegipa ramani mikkangchi ong∙gnigipa biterangko niksamsojaha. Beng∙gimin bolni biteko ake cha∙anio mangmangde indakpile orto gnanggipa gita nikjachim. Indakgipa katta manigijani kamchi, Hobara Isolna uni kakket ong∙aniko pe∙aha aro Satan baksa gital nangrimaniko dakaha.

Aba. 3 o Adam aro Hobani ga∙akaniko aro uni mitam dukan gapgipa biterangko talata. Isolni bidingo gita niatode, uamang sakgnian Isolna kenanian gapaha aro Uoni uamang an∙tantangko donnuaha (Aba. 3:8). Gisikni gita aro nangrimani gita niatode, uamangara an∙tangtangna kratchaahachim aro saksa sakgipinko matnanggrikahachim (Aba. 3:7, 9-13). Be∙en-bimangni gita niatode, uamang ding∙ol gramchie, saknae aro bon∙chote sina nanggnokchim (Aba. 3:16-19). Aro samtangtango donggiparangni gita niatode, ong∙telaigipa a∙gilsakara namaoni namgijaona tang∙onahachim (Aba. 3:17,18).

Eden Bariara skango gita nitogipa aro dongtogipa biap ong∙jahachim. “Uamang sikrepangenggipa bibalko aro ga∙akenggipa bijakko nikahaon jean soani skanggipa chinrang ong∙achim, Adam aro uni jikgipa da∙ororo manderangni mande siana kalimana baten namen kalimaha. Nom∙gipa aro nosto ong∙ninggipa bibalrangni sianiara beben duk ong∙atgipa ong∙achim; indiba nitogipa bolrangni bijakrang rurongahaon, ua nikaniara gisikona namen namgijagipa bebeko ra∙baaha je, sianiara pilak janggi gnanggiparangni bak ong∙aha.” –Ellen G. White, Patriarchs and Prophets, jak 62.

Adam aro Hoba rang∙sande sijaha, indiba ua salon uamangara uamang sigen ine aganako man∙aha. Jihova Adamna aganaha, “Na∙a a∙a pil∙jaskal, mikkang gramchie cha∙aniko cha∙gen; maina unoniko nang∙ko ra∙aha; na∙a a∙dimu aro a∙dimuan pil∙gen” (Aba. 3:19). Papo ga∙akaniara pilak mande jatnan dukan gapgipa biterangko ra∙babebeaha. Uakon watata Paul indake talata “Uni gimin, jedake mande saksachi pap a∙gilsako napaha aro papchi sia napaha; aro uandake sia pilak manderangona sokaha, maina pilakan pap ka∙aha” (Rom. 5:12).

Duk aro saknaan gapgipa bebeara ian je, jedake mande jatara chasong jol gimikan ong∙aha, da∙alo an∙chingba Edeno mai ong∙ahachim, uani biterangko chakna nangenga. Indake ong∙oba an∙chingara baditan mitelna krabea je, Jisu aro chisolni a∙sel je a∙gilsakon pap pangnaba dongtaijawaha uano an∙chingara jringjrotni janggina ka∙dongani gnang.

`Hobani dukan gapgipa chagrongani gimin an∙ching chanchibewalon, an∙ching an∙tangni paparigipa kamrangni biterangni gimin uoniko maia skianiko man∙a amgen?`