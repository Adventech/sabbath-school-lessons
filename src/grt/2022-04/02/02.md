---
title:  Beng∙gimin Kattarang
date:   02/10/2022
---

A∙gilsakara Gitelni ong∙aton chu∙soksranggipa ong∙achim (Aba. 1:31). Sianiara Adam aro Hobanade u∙igijagipa ong∙achim. Uandakgipa obostao, Isol Eden Bariona re∙baaha aro mikrakataha: “Na∙a ia barini pilak boloni biteko cha∙tokna ama; indiba nama-namgijako u∙iani bolni biteko na∙a cha∙na nangja; maina uni biteko cha∙ani salon na∙a sichongmotgen” (Aba. 2:16,17).

`Maikai Aba. 2:16,17 ara chu∙soksranggipa Edeno jakgitele chanchie dakna man∙ani bebe ong∙aniko mesoka? Uan, uamangara jakgitele basena man∙jagenchimode maini gimin Isolara uamangko mikrakatna nanggenchim?`

Isoloni ia mikrakatani adita somoini ja∙mano, Satan chipuni bimango napaha aro Edenonaba napaha. Beng∙gimin bolni biteko chipuni sigija kusi ong∙e cha∙ako Hoba niaha. “Ua an∙tangan beng∙gimin bolni biteko cha∙aha” (Ellen G. White, Patriarchs and Prophets, jak 54) aro una mamungba ong∙jaha.

`Aba. 3:1-4 ko poraibo. An∙tangko Hobani biapo donate nibo, maini gimin ua kattarangara bebera∙atna man∙gipa ong∙enggenchim?`

Mandeni chanchibewale niatani gitade, chipuni a∙selrangko mesoke talatanian Isolni kattana batede bebera∙na man∙atgipa ong∙bataha. Pilakna skangba, ong∙telaigipa a∙gilsako, pap aro siani donganina mamung sakkian dongjachim. Gnigipa, ua chipuan beng∙gimin bolni biteko kusi ong∙bee cha∙engachim. Uni gimin, Hobara uko cha∙gnioniko an∙tangko maina rakkigen? Isolni ge∙etanikoara agre beng∙dugaa gita aro orto grigipa gita nikatahachim.

Rasong grie, ua minggni bikpilgrikgipa agananirangko baseanio, Hoba minggittam mongsonggipa bebe ong∙ani ja∙pangrangna gisik on∙jaha; (1) mandeni u∙iani aro chanchiani bilde toromni bidingo baseaniode pangnade naljokbatsranggipa ong∙ja; (2) Isolni Katta an∙chingna krae chanchibewalani ong∙gijagipa gita aro orto grigipa gita niknaba gnang, indiba ian pangnan tik ong∙gipa aro ka∙dongchakna man∙gipa ong∙a; aro (3) an∙tangtango namgijani grigipa aro kakket ong∙gija grigipa bosturangba donga, indiba Isol uarangko katta manianiko dake nina gita baseaha.

An∙ching indake u∙ina nanga je Eden Bario Hobani chagronganiara changsasan ong∙aigipa ong∙ja. Salantian aro somoiantian an∙chingara Isolni Katta aro an∙chingni samtangtango donggipa dakbewalni mikmalatgnigiparangni gisepo baseaniko dakna nanga. An∙chingni baseanian jringjrotna nama ba namgijaniko ong∙atna man∙a.

`Maidakgipa Sastroni skianirang a∙gilsakni dakani bewalrang baksa meligrikja?`