---
title:  Skanggipa Ku∙rachakani Nama Katta
date:   06/10/2022
---

`A∙ba. 3:15, 21 ko poraibo. Ia podrango pilak mande jatrangna maia ka∙donganiko nikna gita man∙a?`

A∙bachenga 3 o misilbegipa dukni obostako talata jean papo ga∙akani ja∙mano a∙gilsakko ganggopaha. Pilakan dingtang ong∙aha, aro Adam aro Hoba mangara skango a∙gilsakara maidake ong∙achim aro da∙o papni ja∙mano maia ong∙ahachim uani gisepo dingtang ong∙aniko nikna man∙achim.

Indiba uamangni duk ong∙ani aro ka∙donga gri ong∙ani gisepo, Isol uamangna ua somoio ka∙dongate agananiko aro mikkangchina ka∙donganiko on∙aha. Skanggipa, Ua Jokatgnigipani re∙baani ka∙dongani katta baksa chipuko sao on∙aha. Ua indake parakataha, “Aro Anga nang∙mung aro me∙chikmung aro nang∙ni ma∙chongmung aro me∙chikni ma∙chongmung bobil ong∙grikatgen; unon ua nang∙ni skoko matatgen aro na∙a uni ja∙pa ki∙tikko matatgen” (Aba. 3:15).

“Bobil ong∙grikani” (Ibri ku∙siko ‘eybah) ingipa kattara nama aro namgijani gisepo ru∙utbee a∙gilsak gimiko dakgrikanikosan mesokaia ong∙ja, indiba paltangni papko namnikgija ong∙anikoba mesoka, jekon Isolni ka∙sachakachi mandeni gisiko ja∙dil su∙ataha. Ong∙telaianichi, an∙chingara chu∙gimik ong∙e ga∙akman∙aha (Eph. 2:1,5) aro “papni nokkolrang” (Rom. 6:20) ong∙aha. Indioba, Kristoni mande sakantini janggi tanganio ge∙songgipa ka∙sachakanian an∙chingo Satanni kosako bobil ong∙aniko ong∙ata. Aro ia “bobil ong∙grikanian,” Edenoni Isolni on∙gipa, an∙chingko Uni jokatani ka∙sachakaniko ra∙chakna man∙ata. Ia gisikko pil∙atgipa ka∙sachakani aro gital daktaigipa bil gride, mande jatara Satanni rim∙gittanggimin ong∙e, uni ge∙etaniko dakna gita pangnan tarigimin ong∙e dongkuaigenchim.

Uni ja∙mano Jihova ia Jokatgipani re∙bana ku∙rachakaniko talatna gita matburingko boli on∙aniko jakkalaha (Aba. 3:21). Isolni dingtangmanchagipa ge∙etani gita, jensalo Adam papna boli on∙aha, uan una namen dukni dakbewal ong∙ahachim. Isol mangmangsan on∙a man∙aigipa janggiko so∙otna gita uni jakko de∙na nangahachim aro uandake papna boli on∙a nangahachim. Uan una skanggipa sianiko nikchengani ong∙ahachim. Sina be∙enko sakruene an∙chi ong∙enggipa matburingko ua niengon, uara mikkangchiniko bebera∙achi Isolni Depanteko niatna nanggenchim, jekon ua matburung mesoksoaha, jean mandena boli ong∙e sina gita nanggenchim.” –Ellen G. White, The Story of Redemption, jak 50.

`2 Kor. 5:21 aro Ibri 9:28 rangko poraibo. Ia podrangara maiko Edeno skanggipa changna parakaha uani gimin maiko skia?`

Uamang ja∙mano bon∙kame siaignok ine ma∙sie (Aba. 3:19, 22-24), Adam aro Hoba Eden Bariko wate re∙baaha. Indiba uamang nagande ba uamangni sikritchugipa te∙bil bijak (Aba. 3:7) baksa wate re∙bajaha. Isol An∙tangan uamangna “matbigilko” tariaha aro Ua uamangko ganataha (Aba. 3:21), jean Uni toromi ong∙anichi pindapaniko mesokani ong∙a (Zek. 3:1-5; Luk 15:22). Uandake, ua somoionin, a∙bachengonin, Eden-onin, jokatani nama kattakora mande jatna parakahachim.