---
title:  Chipuchi Tol∙napako Man∙aha
date:   03/10/2022
---

`Aba. 3:1-7 ko poraibo. Isolni Katta aro chipuni kattani giseponiko basena gita maia baseani gadangko Hoba jakkalaha?`

Aba. 3 an dakmajoaniko u∙iani gimin rongtalbatsranggipa mesokanirangoni mingsa ong∙a. Isol Adam aro Hobako indake mikrakatahachim je, uamang beng∙gimin bolni biteko cha∙ode sichongmotgen (A∙ba. 2:16,17). Chipuni bimango nape, Hobako pap ka∙atna gita Satan dingtang dingtang chalaki dake sing∙anirangko jakkalaha.

Skanggipa, Isolni dingtangmancha ma∙teke beng∙aniko ua gimikko man∙gope aganaha. Ua uko indake sing∙aha, “Ia barini mamung bolni bitekoba cha∙nabe ine Isol inbebeahama?” (Aba. 3:1). Indakede ong∙ja ine Hoba aganchake beng∙aniara dingtangmancha ua bolni gimin mangmangsan ine aganaha, maina uamang uko cha∙ode ba dangtapode, uamang sichongmotgenchim.

Unikode, Satan Isolni agananiko bikpilataha. Ua aganaha, “Sichongmotjawa!” (Aba. 3:4).

Aro bon∙kame, Isol miksongmanchaen una aro uni segipana nangchongmotgipa u∙ianiko donnuenga ine matnangaha. Tol∙napgipa indake jeaha, “maina Isol u∙ia, na∙simang uko cha∙ani salon na∙simangni mikron mikaogen, aro na∙simang nama-namgijako u∙ie Isol gita ong∙gen” (Aba. 3:5).

Hobani u∙ina skanian uko Satanni muni nangataniona dilangaha. Uano uara Isolni beng∙gimin ge∙etanina kakket ong∙e donggenma ma Satanni dakmajogipa kimalaniko ra∙chakgenma, uko basena draatako man∙aha. Isolni kattako bebera∙na jajae, ia bikpilgrikgipa minggni agananirangko basena gita ua an∙tangni u∙ianiko jakkalaha.

Skanggipa, cha∙ani gimin niatode, “ua bolko cha∙na namgipa” ine ua nikaha. Gnigipa, nitoani gimin niatode, “mikron mikchaatgipa” ine ua nikaha. Gittamgipa, u∙iani gimin niatode, “budi man∙atna namgipa ong∙a” ine nikaha. Uni gimin, uni gisiktangode, chipuni kattarangko knachakna gita aro ua beng∙gimin bolni biteko cha∙na gita uo namgipa a∙selrang gnangchim. Rasonggrie, indaken ua dakaha.

Mitam manderangde indake jera ra∙a je, jean nama uko an∙ching rakkiode (1 Thess. 5:21) mandeni pilak u∙i-ma∙sianian namgipa aro bebegipa ong∙a. Indiba Eden Bario Adam aro Hobani dukan gapgipa chagronganirangan indake mesoka je, mandeni u∙i-ma∙sianiara an∙tangaride namen nosto ong∙atgnigipa ong∙na man∙a. Beben, mitamrangkode an∙chingara u∙ijaon nambata.

`Ia serikaniara an∙chingni paparigipa baseanirangko kakket ba bebe ong∙a ine mesokna gita baditan altubegipa ong∙a, uani gimin an∙chingna maiko skia?`