---
title:  Patoko Donggipa Gisikrangna Re∙ange Aganprakaha
date:   23/11/2022
---

`1 Pitor 3:13–20 ona poraibo. Maikai Kristoara Noani salo “patoko donggipa gisikrangna re∙ange aganprakaha . . . ?” (Aba. 4:10 koba nibo).`

Ong∙telaigipa janggini sigijanio bebera∙gipa Sastroni kattarangko agan-talatgiparang indine agana je, gopramo ong∙kuengon Kristoara “patoko donggipa gisikrangna re∙ange aganprakaha” (1 Pit. 3:19). Uamangnade, Uni gisikara norokona re∙angaha aro uano donggipa skang chasongni gisikrangna aganprakeaha.

Indiomangba, ia chanchichipe bebera∙aniara Sastroni gita ra∙chakna man∙gijani ong∙a maina sigiminrangnade gnigipa janggi jokani chol dongjaha (Ibri. 9:27, 28). Indide, Jisuara janggi jokani chol donggijagiparangna maina re∙ange aganprakgen?

Iani gisepon, nangchongmotgipa u∙ie ra∙anide, ia indakgipa skianiara, bon∙kamgipa chakatpilani ong∙kujana kingking sigiminrang mamungkoba u∙ija ine Sastroni skia baksade namen bikpilgipa ong∙a. (Job 14:10–12; Git. 146:4; Agan. 9:5, 10; 1 Kor. 15:16–18; 1 Thess. 4:13–15).

Minggipin, Jisuni be∙en bikap gopramo ong∙kuengon, Ua norokona re∙ange skang chasongni denggugipa gisikrangna aganprakahaode, maina uamangsan mangmang Uni skianiko knaaha? Uamang baksa gipin gimagimin manderang noroko kamako man∙jaengachimma? Mainasa skang chasongni gisikrangsan Uni skianiko knaaha?

Noani salrango katta ra∙gijagipa ga∙akgimin sa∙grerangna Kristo aganprakaha ine agannaba ian ortogri ong∙ani ong∙a. “Patoko donggipa” gisikrangko “skango” (1 Pit. 3:19, 20) manigijagiparang ine talataniko dakomangba, da∙aloba manigijagiparang ong∙kuenga ine namgijagipa sa∙grerangni gimin Sastro agana (Eph. 6:12, 1 Pit. 5:8). Agangiminna agreba, ga∙akgimin sa∙grerangkode, janggi jokanina chol donggija “dal∙gipa salni bichalna, andalao jringjrotni kaarango ua rakkiaha” (Juda 6).

An∙ching iako u∙ina nanga je, 1 Pit. 3 o pod 19 ni “patoko donggipa gisikrang” ingipako pod 20 o Noani salrango manigijagiparang ine mesokaha. Gisik (Greek pneuma) ingipa kattako ia podo aro Niam Gitalni mitam bakrango jakkalaha (1 Kor. 16:18, Gal. 6:18), aro ian tanggipa manderangko jemangan knae janggi jokna okamaniko knachakna man∙genchim, uamangkosa miksonga. “Patoko” ingipa kattara patok manchakode miksongjaenga, indiba ian, papni patokkosa miksonga jeon mandeni namgijagipa bewalrangko nikna man∙achim. (Rom. 6:1–23, Rom. 7:7–25).

Skang chasongni manderangna Kristoni aganprakaniara Noachi chu∙sokangaha jenan Isol An∙tangan ge∙etaniko dakahachim (Ibri. 11:7) aro ua an∙tangni chasongo janggi tanggiparangna “toromiko aganprakgipa” (2 Pit. 2:5) ong∙aha. Pitor ia podrangko kakket ong∙e dongani bidingosa seaha, uarang siani bidingo agan-talatgipade ong∙ja.