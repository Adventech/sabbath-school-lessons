---
title:  Ganchini Ka∙mao Janggirang
date:   24/11/2022
---

`Para. 6:9–11 ona poraibo. “Ganchini ka∙mao” sigimin matgrikrangni “janggirang” maikai grapna man∙a?`

Bongagipa mohorko oahaon, ong∙ronggijagipa nikaniko iano paraka. Matgrikrangni janggirangko “ganchini ka∙mao” (Para. 6:9–11) nikaha aro a∙jak sokchina Isolo grapenga. Mitam agan-talatgiparang ia “ganchi” ko snigipa mohoro janapgipa cha∙chat so∙chakani ganchi ong∙a ine talata. (Para. 8:1–6). Indiba iano cha∙chatko janapani pal “an∙chini gimin” ine Para. 6:9-11 o janapanio ian, boli on∙chakgipa ganchikosa miksonga ine an∙chingko nikna dilenga, jeon boli on∙ani an∙chiko rudapachim (Levi. 4:18, 30, 34). Bolirangni an∙chiko ganchini wilwilao satkikia gita ian Isolni kattana aro Jisuni sakkina kakket ong∙e dongkamanio janggirangko gimaatahani gimin matgrikrangni an∙chiko Isolni ganchio satkikiako miksonga. (Para. 6:9, Para. 12:17, aro Para. 14:12 koba nibo).

Ganchini ka∙mao donggipa “janggirang” ara mesokgipa chin ong∙a. Uarangko chong∙mot dake changenchimode, matgrikrang salgio chu∙gimikde kusi ong∙jaenga ine aganna man∙gen maina uamang a∙jak sokchina grapkuenga. Ian uamangni janggi jokanganina kusi ong∙aniko mesokjaenga. A∙jak sokna skanio nang∙ni janggiko duk ong∙atna man∙a. Indiba nang∙ni sianiba ma?

Minggipin, iako gisik ra∙na nangchongmota je, Johanna salgiko chu∙soksrange namedake mesokaniko dakjaha. “Uano gipok, gitchak, gisim aro bokdalgepgipa gurerang aro uarango gakatgiparang dongja. Jisu uano mes bi∙sani bimango an∙chi ong∙e matani pari baksa mikkang pa∙jaha. Matburung mangbriara chong∙motgipa grang gnanggipa matburungni bimangrangko aro uamangni cholonrangko miksongja. . . . Apsandake, salgini ganchini ka∙mao janggirang dongja. Ia pilak nikanirangan mesokani noksa ba chinsa ong∙a.”—The SDA Bible Commentary, vol. 7, jak 778.

George E. Ladd, jean Adventist ong∙jachim, ua indine seaha (changsatai, ua Adventistni bebera∙a gita agananiko dakaha): “Ia ong∙enggipa obostao [Para. 6:9–11], ia ganchiara rongtalbeen boli on∙chakgipa ganchian ong∙a ine mesoka jeon boli on∙ani an∙chiko rudapachim. Ganchini ka∙mao janggirangko Johanni nikaniara mamung dakeba siani ba janggi chiripramni bidingo agan-talatna nanggipa ong∙ja; ian namen rongtalbee iako mesokani ong∙a je, uamangara uamangni Isolni bimungna so∙otako man∙aha.”—A Commentary on the Revelation of John (Grand Rapids, MI: Eerdmans, 1972), jak 103.

`Sawa (mongsongbate, jemangan kraa bichal ka∙aniko man∙gijagiparangoni) kragipa bichalko man∙na grapkuja, je bichalkon da∙onaba man∙kujaengachim? Maina an∙chingara bebera∙achi, ia a∙gilsako man∙gijagipa kragipa bichal sokbatelenga ine ka∙dongsona nanggen? Ia namgipa ku∙rachakaoniko maia ka∙dimeaniko na∙a skie ra∙na man∙gen?`