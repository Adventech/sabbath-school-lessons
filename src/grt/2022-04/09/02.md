---
title:  Man∙e Cha∙gipa Mande aro Lazarus
date:   20/11/2022
---

`Luk 16:19–31 ona poraibo. Ia golpoara maikai siani ja∙mano janggi tangbebekuenganiko talatgipa ong∙ja?`

Mitam u∙igipa manderang indine agana je, Luk 16:19–31 o janapgipa golpoko ong∙chongmotgipa obosta ong∙a ine talatna nanga, chong∙motan, siani bidingo talatgipa ong∙a. Indiba indake bebera∙aniara adita Sastro baksa meligijagipa aganchotaniona dilanga aro an∙chingni nikbagimin adita Sastroni kattarang baksa meligrikjawaha.

Skanggipao, an∙ching iako ku∙rachakchengna nanggen je, salgi aro norok namen sepanggrik ong∙a maina ia biap damgnio donggiparangni gisepo agangrikaniko dakna man∙a. (Luk 16:23–31). An∙ching iakoba chanchichipatna nanggen je, siani ja∙mano, be∙en bikap gopramon dongengon, gisikni gita janggini bimang, “mikron,” “jaksi,” aro ringna sikgipa “sre,” dongkua. (Luk 16:23, 24).

Ia Sastroni kattarangara mandeni siao ong∙gipa obostani bidingo talatgipa ong∙ode, indide, salgiara katchaani aro kusini biapde ong∙chongmotjawa maina jokgiminrang ka∙sagiparangni chotchanggijagipa dukrangko nikatna man∙a aro uamang baksaba agangrikna man∙kua. (Luk 16:23–31). Maikai noroko an∙tangni ka∙sabegipa degipani chotchanggijagipa saknaanirangko nie salgio katchae dongna gita ma∙gipa man∙gen? Indake ong∙genchimode, ian Isolni ku∙rachakanirang, chong∙motan, “kalimani, chrikani, aro saknaani ong∙jawaha” (Para. 21:4) ingipa mamungdakeba chu∙sokgipa ong∙jawa.

Indakgipa bilding bildang ong∙ani aro miligijani a∙sel, bang∙a da∙ororo somoini Sastroko u∙igiparang man∙e cha∙gipa aro Lazarusni golpoko toe agananisa ine chana jeonin ong∙chongmotgipa ong∙a obosta ine pe∙na man∙jawachim. George E. Ladd, Adventist ong∙jaomangba, Adventist gita agananiko daka jeon ua indine agana je, ia golpoara haida “Jihudirangni chanchianiko jakkalgipa toe aganani ong∙a aro ian siani bidingo mamungkoba skina miksonggipa ong∙ja.”—G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), jak 388.

Man∙e cha∙gipa aro Lazarusni toe agananio, uamangni gisepo dingtanggrikaniko namen rongtale mesoka, “Badiaba man∙e cha∙gipa mande gnangchim, ua gitchakprangaro se∙enchipchip nambegipa ba∙rako chinrongachim, aro sal sal raja cha∙e katcharongachim. Aro badiaba bi∙amgipako, pariarigipa, Lazarus minggipako, uni cholramao dongnangrongachim.” (Luk 16:19, 20). Ia serikani iako skia je, (1) da∙o ong∙enggipa janggi tangani gadang aro songsalo ong∙enggipa gadangnikri mikkangchi man∙gnigipa boksisko man∙gen ine ong∙jawa, aro (2) Sakanti sakprakni mikkangchi jringjrotna janggi tanganiko ia janggi tanganio tik ka∙a aro uko siani ja∙mano dingtangatna man∙jaha. (Luk 16:25, 26).

`“Indiba ua una inaha, Mose aro katchinikgiparangko knachakjaode, indide sigiminrangoni saksa tangchapiloba uamang skiako ra∙chakjawa.” (Luk 16:31). Sastroni bil gnangani aro an∙chingni una aganchakani bidingo Jisuni bilakgipa kattarangoniko an∙chingara mai skianiko skie ra∙na man∙gen?`