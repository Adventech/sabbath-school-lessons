---
title:  Re∙ange Kristo Baksa Dongrimna
date:   22/11/2022
---

`Phil. 1:21–24 aro 1 Thess. 4:13–18 rangko poraibo. “Kristo baksa dongrimna” (Phil. 1:23) aro “Gitel baksa” (1 Thess. 4:17) ong∙na Paulara basako ka∙dongsoenga?`

“Kristoo” (2 Kor. 5:17) da∙o ong∙na aro Uni gnigipa re∙baani ja∙mano “Gitel baksa” (1 Thess. 4:17) ong∙na gisiko nanganian Paulko ding∙chaoataha. Ia watatanade, sianimangba an∙tangni Jokatgipa aro Gitel baksa ong∙na ka∙dongsoaniko dimelatna man∙jaha. Romrangna seatgipa chittio uni agangimin gita, “sia ba janggi tanga” “an∙chingni Gitel Jisu Kristoo donggipa Isolni ka∙saaoniko an∙chingko ekatna amja” (Rom. 8:38, 39). “Maina an∙ching tangode, an∙ching Gitelna tanga; aro an∙ching siode, an∙ching Gitelna sia; uni gimin an∙ching tangoba, sioba, Gitelni ong∙a.” (Rom. 14:8).

Gisiko ia bebera∙ani baksa, sigimin bebera∙giparangko Jisuo “tusigiparang”(1 Thess. 4:14) ong∙a aro Kristoni gnigipa re∙baanio uamang jringjrotni janggiko man∙na chakatatako man∙gen ine Paul agana (1 Cor. 15:16–18, 1 Thess. 4:13–18).

Jensalo Paul “re∙ange Kristo baksa dongrimna angni ska gnang” (Phil. 1:23) ine janapon, an∙tangni simano uni janggiara re∙ange Kristo baksa donganiko ua iano miksongengama? Ong∙chongmotja. Ia podo, Paulara ia da∙o uni janggi tanganio neng∙nikgipa obostarangko wate Kristo baksa dongrimaniko kattarangchi aganasan ong∙aia, aro mamungdakeba ia minggni ong∙gnigipa obostarangni gisepo somoini ka∙sne ka∙sne re∙angroroaniko janapgijan aganaha. Siani ja∙mano salgichi re∙angna Paul ka∙dongsoenga ine ia pod skijaenga. Gnigipa Re∙baani ong∙kuja dipetde ua an∙tangni boksisko man∙kujawa ine ua namen rongtalbee u∙ia. (2 Tim. 4:8).

Kan∙dike agangenchimode, “Re∙angani ja∙mano (simano) uni u∙ianide sigiminrangko chakatatna salgini aramrango Kristoni re∙baanikosa u∙iaignok aro unon ua ‘Gitel baksa” (1 Thess. 4:17) ong∙gnok ine Paul aganenga. Iakoba u∙ie ra∙bo je, basakobade Sastroko segiparang minggni obostarangko apsan janapaniko dakronga jean ru∙uta somoirangna chel∙tanggrikaniko janapachim.”—Andrews Study Bible, jak 1555.

Indiba maini a∙sel Paulara janggi tangana batede sianiko nangnikaha? A∙selde, ua uni pilak neng∙nikgipa obostarangoni, an∙tangni be∙eno mamung saknaako chakna nangaoni neng∙takna man∙gnok (1 Kor. 9:27). Aro Gnigipa Re∙baanio ua “toromni mukutko” (2 Tim. 4:6–8) man∙chongmotna ka∙dongsoesa ua dakaba dakgenchim. Beben, Paul sina sikchongmotjaoba, sion una mai ong∙genchim, uko ua u∙iaha.

`Mongsongbate, neng∙nikbegipa somoirango, nang∙ni mikronrangko mikchipe sianiara baditan namgenchim aro minggipin, iani ja∙mano, nang∙ni u∙ianide “Kristo baksa dongrimna” man∙anian ong∙aignok ine sawa chanchikujaenggenchim? Paulni Phillippirangna agananiko u∙ina maikai ia chanchianiara an∙chingko dakchaka?`