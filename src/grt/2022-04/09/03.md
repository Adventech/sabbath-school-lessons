---
title:  “Da∙alon Na∙a Ang Baksa Namgipa Biapo Dongpagen”
date:   21/11/2022
---

Janggini sigijaniko talate mesokna gita jakkalbatsranggipa Sastroni kattarangara Luk 23:43 an ong∙a—“Unon Ua inaha, Anga beben nang∙ma agana, Da∙alo na∙a Ang baksa namgipa biapo dongpagen.” Mitamrangna agre pilak Sastroni dingtang dingtang versionrang ia podko apsandake pe∙aha, indake Kristoni siani salo iako man∙aha ine miksonganiona sokata, chong∙motan, Kristo aro cha∙ugipa ua salon Salgio ong∙aha ine miksonganiona sokata. Ian an∙chingko aiao inmanatna nangjawa maina ua pe∙anirangko janggini sigijanio bebera∙gipa manderangsa pe∙aha. Indiba indake ia podko pe∙anio iara nambatsranggipa ong∙ama?

`Luk 23:43 ko Johan 20:17 aro Johan 14:1–3 baksa nisusabo. Magdalene Mariamna aro An∙tangni sninggiparangna Jisuni agangipa ku∙rachakani kattarang baksa nisusaanio chisolo datkapako man∙gipa gisik pil∙gimin cha∙ugipana ku∙rachakani bidingo maikai ma∙sina nanggen?`

Kristo aro cha∙ugipa apsan salon Salgichi re∙angaha ine chanchichipaniara Jisuni Magdalene Mariamna An∙tangni chakatpilani ja∙mano agangipa kattarang baksade namen dingtanggrikaha, maina Ua An∙tangni Pagipaona salgichina re∙angkuja ine una aganahachim (Johan 20:17). Ia ong∙gija skiani, chong∙motan, Jisu aro gisik pil∙gimin cha∙ugipa apsan salon salgichi re∙angaha ine skianiara Jisuni An∙tang sninggiparangna ku∙rachakgimin baksa namen dingtanggrikaha maina Uni gnigipa re∙baaniosa uamangko salgichina rimanggen ine uamangna aganahachim. (Johan 14:1–3).

Ma∙sie ra∙na nanggnide ian je, Luk 23:43 o adverb katta “da∙alon” (Greek sēmeron) ingipa kattako adverbna skang ba ja∙mano donggipa verbo donna nanganiko u∙ie ra∙anian ong∙a. Wilson Paroschi iako u∙iaha je, “grammarni niam gitade” ong∙ako ma∙sina gitade namen amsokgijani ong∙a. “Luk, ia adverbko verbna skang donata. Luk aro Watatarangni ki∙tapo sēmeron ingipa kattako jakkalanio chang 20 oni chang 14 ode indaken ong∙aha.”—Wilson Paroschi, “The Significance of a Comma: An Analysis of Luke 23:43,” in Ministry, June 2013, jak 7.

Uni gimin, Luk 23:43 ko poraina nanganide indake ong∙na nanga, “Beben, Anga nang∙na da∙alo agana, na∙a Ang baksa namgipa biapo dongpagen.” Iano, “Anga nang∙na da∙alo agana” ingipa kattarang “na∙a Ang baksa namgipa biapo dongpagen” ingipa kattarangna melianiko aro kraaniko mesoka. Kan∙dike agangenchimode, ua jokatani man∙gen ine Jisu una ua somoi chachaon uano, ku∙rachakaniko dakenga.

`Gisik pil∙gipa cha∙ugipa mandeni golpoko poraibo (Luk 23:39–43), jean, papo ong∙genchimoba, Isolna mamungko on∙na uo dongjaomangba, jringjrotni janggiko man∙gen ine Kristoni ku∙rachakaniko man∙aha. Bebera∙achisan mangmang janggi jokaniko man∙gen ine ia golpoara maikai bilakbee parakaniko daka? Maiarango an∙chingba ua cha∙ugipa gita apsan ong∙a? Maiarango an∙chingara dingtanggrika?`