---
title:  “Ua Chakatpilaha!”
date:   07/11/2022
---

Satan aro uni namgijagipa bilrangni kosako Kristoni cheaniara chisolo ka∙donganiko on∙aha aro bangbanggipa gopramo chu∙sokaniko on∙aha. “Jensalo Jisuko gopramo tuatahaon, Satan cheahachim. Jokatgipa An∙tangni janggiko man∙piltaijawa ine Ua ka∙dongaha. Ua Gitelni manggisiko kange ra∙ahachim, aro gopramko nitimna an∙tangni nitimgipako donaha aro Kristoko rakkina ua jotton ka∙aha. Salgini kobor ra∙timgipa sepangbaahaon uni sa∙grerangni wate katahani gimin ua namen ka∙onangaha. Jensalo Kristoni chee ong∙katbaaniko ua nikon, uni songnok bon∙gen aro bon∙chotaode ua sina nanggen ine ua u∙iaha.”—Ellen G. White, The Desire of Ages, jak 782. Kristoni mande ong∙ani siahaomangba, Uni Isol ong∙ani sijaha. Uni Isol ong∙anio, siaoni kaa man∙ako chotomatna Kristoo bil gnang.

`Mati 28:1–6; Johan 10:17, 18; aro Rom. 8:11 rangko poraibo. Jisuni chakatpilanio sawa mongsonggipa bak dongpaaha?`

Samaria-Peraeao Uni dangdike on∙ani somoio, Jisu indine aganaha je, An∙tang janggiko on∙chakna aro uko ra∙pilnaba Uo bil donga (Johan 10:17, 18). Marthana Ua aganaha, “Angan chakatpila aro janggi” (Johan 11:25). Sastroni mitam bakrango Uni chakatpilani gimin janapanio, ian Isolni kam ong∙a ine janapaniko daka (Wat. 2:24, Rom. 8:11, Gal. 1:1, Ibri. 13:20). Jihovani bilakgipa sa∙greba ua rasongarigipa ong∙a obostao bak dongpaaha (Mati 28:1, 2).

Iani gisepon, Mati 28:11–15 rango Jisuni kosako dilgiparangni ong∙gramaigipa aro gisikgriani kam ka∙arangko parakskaa. Romeni sipairang dilgiparangna “pilak ong∙arangko kamal dal∙giparangna aganaha” (Mati 28:11). Ia ong∙a obostao namen rongtale paraka je, sipairang Jisuni chakatpilako nike sakki on∙aha. Ong∙jaode, uamangni kattarangara mai orto gnangani ong∙genchim? Sa∙gre salgioni ong∙onbae, dal∙gipa ro∙ongko jitataha, aro uni kosako asongaha, unon sipairang sibokahachim. Uni ja∙mano uamangni ma∙sianide, gopramara bangbang ong∙ahachimma? Haida, Romeni sipairangni sibokmitingo, sa∙grean Jisuni manggisiko ra∙e katahama? Haida sninggiparangsa ra∙e katskaahama? Ma saobasa cha∙ue katahama? Je a∙sel obosta ong∙ja maina, Jisuni manggisi ua gopramo dongjaha.

Salgini sa∙greni ong∙onbaani, kenani gimin manderangni sibokpilani, aro gopramni bangbang ong∙anian toromni dilgiparangna namen namnikgijani ong∙enggenchim. Indiba uamang “nitimgiparangna tangka bang∙en on∙e” (Mati 28:12) uamangko jripatna jotton ka∙aha. Indioba uamang Jisuni chakatpilanikosa aganaiaha.

`Mitamrang indine kal∙steke agananiko daka je, Kristoni chakatpilaniko nikchenggiparangde Romeni sipairangan ong∙aha. Maina? Nama katta Gipin Jatrangonaba sokanggen ine ia bebeni kattara maikai ong∙nasienggipa obostani gimin ong∙bebea?`