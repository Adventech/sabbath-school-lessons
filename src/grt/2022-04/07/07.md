---
title:  Chanchidapani
date:   11/11/2022
---

Ellen G. Whiteni ki∙tap, The Desire of Ages oniko “In Joseph’s Tomb,” jak 769–778; “The Lord Is Risen,” jak 779-787; “Why Weepest Thou?,” jak 788-794; “The Walk to Emmaus,” jak 795-801; aro “Peace Be Unto You,” jak 802-808 ona poraibo.

Da∙ororo chasongni gisikrang Jisuni chakatpilanio bebera∙ja. Indiba, itihaso serikgiminrang inditan bilake sakki on∙enga je, chakatpilanio bebera∙gijagiparangmangba, chakatpilgimin Jisuko bang∙an nikaha aro bebera∙aha ine ra∙chakna draatako man∙enga. Uni gimin, chakatpilanio bebera∙gijagiparangni warachakaniko dakanian chakatpilgimin Kristoko dingtang dingtang manderangni nikahani bidingo talatani ong∙enga.

Mitamrang indake aganaha je, sninggiparang pilakan Jisuni chakatpilani bidingo chanchichipesa aganaha, aro gipinrangara indine aganskaaha je, Jisu sibebejaha indiba sibokmangmangaiasa aro sibokaoni tangbapilaha aro uni ja∙mano Uko chisoloniko ra∙onbaaha, aro jensalo Ua mikkang pa∙ahaon, siaoni chakatpilahakon ine Uko ja∙rikgiparang chanchiaha. Aro mitamrang indine aganskaaha je, Jisuni jonja ba∙rima donga jekon sninggiparang uko chakatpilgimin Kristo ine chanchisretaha. Minggipin kattarangchi agangenchimode, Kristoni chakatpilani bidingo, itihaso bilakbegipa sakkirang namen donga aro ia indakgipa manderangni agananirangara bebeko gimaatsrangna bringimin agananirangsan ong∙aia. Chakatpilaniara namen gamchata ine u∙iengon, iako bebera∙na on∙gimin bang∙bea namgipa a∙selrangni dongani gimin an∙ching jagokna nangjawa.

“ ‘Matchotjok’ ine chisoloni inwatgipa ku∙rangko sigiminrangni gisepo knaaha. Gopramni pakmarangko napprotaha, aro tusigiparangko chakatchina okamaha. Jensalo Kristoni ku∙rangko salgioni knagenchim, indaken ong∙gen. Ua ku∙rang gopramko napprotgen aro gopramrang oako man∙gen, aro Kristoo sigiminrang chakatgen. Jokatgipani chakatpilanio adita bang∙gija gopramrang oako man∙aha, indiba Uni gnigipa re∙bapilanio, ka∙sabegipa sigiminrang Uni ku∙rangko knagen, aro sigijanio aro rasongo chakatgen. Kristoko siaoni chakatatgipa apsan bilan Uni mondolikoba chakatatgen, aro Un baksa pilak bilni kosako, pilak minggimin bimungni kosako, ia a∙gilsakosan ong∙aijawa indiba re∙bagnigipa a∙gilsakoba rasong chaatako man∙gen.”—Ellen G. White, The Desire of Ages, jak 787.

**Chanchigrikna Sing∙anirang**:

`“Matchotjok” (Johan 19:30) aro “Ua tangchaaha” (Mati 28:6), ian namen orto gnanggipa kattarang ong∙a. Ia minggni kattarangara maikai jokatani kamko chu∙sokata? Ia kattarango an∙chingna maia dal∙bea ka∙dongani donga?`

`A∙bachengode, toromni dilgiparangara gopramo nitimgiparangko done Jisuni manggisiko sninggiparangoni rakkina nangnikaha. Ja∙manode, sninggiparang manggisiko cha∙uangaha ine tol∙e aganchina nitimgiparangna uamang tangka on∙skaaha. Iara maikai Kristoni gopram bangbang ong∙aha ine parakna dakchaka, aro ua bangbanggipa gopramara an∙ching Kristianrangna maina gamchatbea?`