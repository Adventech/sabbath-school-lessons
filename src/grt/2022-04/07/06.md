---
title:  Tusigiparangoni Ong∙chenggipa Ong∙e
date:   10/11/2022
---

`1 Kor. 15:20 ko poraie Deut. 26:1–11 baksa nisusaaniko dakbo. Mai miksonganio Paul chakatpilgimin Kristoko “tusigiparangoni ong∙chenggipa ong∙e sigiminrangoni chakatatako man∙aha” ine aganaha?`

“Minchenggipa biterangko” on∙aniara skang chasongo Israelrangni dakrongbewal ong∙a aro ian toromo namen nangchongmotani gnang. Ian Isol ka∙sachake On∙gipa ong∙a ine bebera∙ani ong∙a, jean An∙tangni nokkol pamongrangna a∙ako gamrokna on∙achi bitchrirangko sate biterangko rachina on∙manahachim. (Reo. 23:19, Reo. 34:26, Levi. 2:11–16, Deut. 26:1–11). Minchenggipa biterangara raani somoi ong∙baengaha inesan mesokjaenga indiba biterangni nama ba namgijanikoba parakenga.

Wayne Grudem indine agana, “Kristoko ‘Minchenggipa Bite’ (Greeko aparchē) ine jakkalanio Paulara a∙a game cha∙ani obostako jakkale, an∙chingba Kristo gitan ong∙gen ine mesokenga. ‘Minchenggipa bite’ ni bangki raagnigipa biterangko mesoka gitan, Kristo, ‘Minchenggipa Bite’ ong∙e Isolni bon∙kamgipa raani somoio, jeon Ua sigiminrangko chakatatgen aro an∙chingko An∙tang baksa ong∙china rimanggenchim, ua somoio, chakatpilani ja∙mano, an∙chingni be∙en bimangrang maidake ong∙genchim, uko mesoka.”—Wayne Grudem, Systematic Theology (Grand Rapids, MI: Zondervan, 1994), jak 615.

Rasongo Jisu gopramoni ong∙katbaaha ine gisik ra∙na namen krabea, indiba Uko chisolo datkapani parirang Uo dongkua (Johan 20:20, 27). Indide chakatpilgipa Isolni dedrangrango apsandake uamang an∙tangtangni dukni chin aro parirang donggenma? Watata Paulni obostao, ua uni rasongarigipa be∙en bimango “be∙eno bu∙suko” (2 Kor. 12:7) aro “Jisuni chinrangko” (Gal. 6:17) ra∙bitkugenma?

Sikuja dipet, Paul “be∙eno an∙tang baksa, an∙tangni mikronchi nikaha gita, Kristoni rasongko ra∙bitkamna nanggenchim, jekon salgini teng∙suanichi mikandalatako man∙aha [Wat. 9:1–9 ona nibo].”—Ellen G. White, The Story of Redemption, jak 275. Indiba ian, ua ba gipinrangba ong∙ja maina, rasongo piokgiminrang an∙tangtangni dukrangni chin aro parirang baksa chakatatako man∙gen inede miksongjaenga (1 Kor. 15:50–54 baksa nisusabo). Kristoni obostaode, “ka∙namgijagipa kamni chinrangko Ua pangnajolnan ra∙bitkamgen. Gojalrangni pari ge∙antian mandeko aiao inamanpile piokani golpoko aro bregimin ka∙sabegipa damko agangen.”—Ellen G. White, Early Writings, jak 179. Uni parirangan an∙chingna ka∙donganiko on∙a je, an∙chingni parirangde pangnajolnan gimagnok.

`Kristo pangnajolnan Uko chisolo datkapani parirangko ra∙bitkamaignok. Isolni an∙chingna ka∙saaniko aro an∙chingko jokatna baditan dam rakbeaniko iara maiko mesokenga? An∙chingko jokatna gita Isolgrimni inditan on∙kanganikoba iara maikai mesoka?`