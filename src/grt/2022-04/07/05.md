---
title:  Chakatpilgimin Kristoni Sakkirang
date:   09/11/2022
---

`Johan 20:11–29 aro 1 Kor. 15:5–8 rangko poraibo. Chakatpilgimin Kristoko grongchengao sninggiparang maiko dakaha?`

Bangbanggipa gopramo dongsogipa sakgni sa∙grerang Magdalene Mariamna aro gipin me∙chikrangna Jisuni chakatpilaniko aganaha (Mati 28:1, 5–7; Mark 16:1–7; Luk 23:55; Luk 24:1–11). Indiba ru∙utgijan Jisu An∙tangan uamangna mikkang pa∙aha aro uamang Uko olakkiaha (Mati 28:1, 9, 10; Johan 20:14–18). Ua Pitornaba mikkang pa∙aha (Luk 24:34, 1 Kor. 15:5) aro Emmausona re∙angenggipa sninggipa sakgninaba mikkang pa∙aha jemangni ka∙tongrangan Uni uamangna aganmitingo ding∙chaoengachim (Mark 16:12, Luk 24:13–35). Jensalo Jisu Kosakgipa Kuturiona re∙baahaon, a∙bachengode sninggiparang jagokaha aro kenaha indiba uamang ia ong∙gimin obostana katchaan gape aiao inmanaha (Luk 24:33–49, Johan 20:19–23). Antisani ja∙mano Jisu changsatai ia apsan kuturiona do∙gacholko ogija napbaaha, unikode, Thomasba Uni chakatpilanio bebera∙aha (Johan 20:24–29).

Uni chakatpilani aro Uni salgichi doangani gisepo sal sotbrini somoio, Jisu “rang∙sano sak ritchabongana bate jongadarangna mikkang pa∙aha” (1 Kor. 15:6) aro Jakobna mikkang pa∙aha (1 Kor. 15:7). Galilini sagal rikamo Jisu mitam sninggiparang baksa dongpae uamang baksa mepringko cha∙aha aro uni ja∙mano Pitor baksa agangrikaha (Johan 21:1–23). Uni salgichi doangna skangskang Jisuni gipin mikkang pa∙anirang dongnaba donga (Wat. 1:3; Luk 24:50–53, Wat. 1:1–11). Paulba an∙tangko chakatpilgimin Kristoko mikrontangchi nikaha ine sakki on∙e chanpaaha, jean una Damaskusni ramao mikkang pa∙ahachim (1 Kor. 15:8; Wat. 9:1–9 baksa nisusabo).

Jensalo gipin sninggiparang chakatpilgimin Gitelko uamang nikaha ine Thomasna aganahaon, ua indine aganchakaha, “Anga Uni jakrango gojalrangni pariko nikjaskal aro ua pario angni jaksiko donjaskal, anga bebera∙jawa” (Johan 20:25). Antisani ja∙mano, jensalo Jisu sninggiparangna changsatai mikkang pa∙ahaon, aro da∙ode Thomasba uamang baksa dongpaachim, Jisu una indine aganaha, “Iachi nang∙ni jaksiko snile angni jakrangko nibo; aro nang∙ni jakko snile angni oksiko donbo, aro bebera∙gijagipa ong∙gija bebera∙gipa ong∙bo” (Johan 20:27). Unon Thomas ku∙rachakaha, “O angni Gitel, aro angni Isol!” Aro Jisu agandapkuaha, “Thomas, Angko nikani gimin na∙a bebera∙aha. Angko nikgijagiparang an∙senga” (Johan 20:28, 29).

`“Nikgijagiparang an∙senga.” Chakatpilgimin Kristoko na∙a an∙tangna nikkujaomangba Jisuo bebera∙na nang∙o gipin a∙selrang maia donga?`