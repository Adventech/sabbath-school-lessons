---
title:  Mohor Su∙gimin Gopram
date:   06/11/2022
---

Chisolo Kristoni sianio Uni kam bon∙chongdikaha gita ong∙pilaha. Jokatgipako togie cha∙na Satanni Judasko didiani chu∙sokaha (Luk 22:3, 4; Johan 13:26, 27) aro kamal dal∙giparang aro me∙aparang Uni sianiko nangnikaha (Mati 26:59, Mati 27:20). Jisuko rim∙ani ja∙mano, “sninggiparang pilakan Uko wate katangaha” (Mati 26:56), aro Pitor Uko changgittamna jechakaha (Mati 26:69–75). Da∙ode ro∙ongoniko kitgimin gopramo Jisu tusie dongengaha, je gopramni cholgugao dal∙begipa ro∙ongko done mohor su∙ahachim, aro Romeni sipairangko dongtimataha (Mati 27:57–66), aro nikna man∙gijagipa diabolni bilrang nie dongaiaha. “Ua [Satan] man∙ode, Kristoko gopramon tekchange dongenchim.”—Ellen G. White, Manuscript Releases, vol. 12, jak 412.

A∙gilsako dangdike on∙mitingo, Kristo An∙tangni chisolo signikosan aganaijaha indiba An∙tangni chakatpilanikoba agansoaha. Salaram jolni agananiko jakkale—jeon salpaksa ong∙aigenchimoba, uko salgimik dake chanaiahachim, indakgipa chananiko jakkale—Jisu indine janapaha je, “Maina Jona maikai sal gittam wal gittam na∙tok nokmani oko dongachim, ua gita Mandeni Depante sal gittam wal gittam a∙ani ning∙o donggen” (Mati 12:39, 40). Changgipin obostao, Jisu indine aganskaaha je, Ua so∙otako man∙gen indiba gittamgipa salo Ua chakatpiltaigen (Mati 16:21; Mati 17:22, 23; Mati 20:17–19). Kamal dal∙giparang aro Pharisirang ia kattarangni gimin u∙ia aro Uni chakapilaniko dingtang dingtang cholrangchi champengna man∙gen ine uamang ka∙dongahachim.

`Mati 27:62–66 ona poraibo. Maikai ia kamrangara a∙gilsakna ja∙mano Jisuni chakatpilanina bang∙bate sakkirangko on∙skaaha?`

Gopramo Jisuko rakkie donna pilak nitimanirang aro simsakanirangara Jisuni siako aro bobilrangni kotokni kosako cheaniko parakanionasa ra∙baskaaha maina uamangni pilak simsakanirangko dakanio ong∙chongmotjachinasa uamang jotton ka∙ahachim.
Aroba, ia manderangara Jisuni aiao inmangipa kamrangni gimin knabebeenggenchim, aro uamang nikaba nikenggenchim. Indiomangba, uamang indake chanchikuaha je, gopramko nitimna sipaiko donode, bang∙bea aiao inmananirangko dakna man∙gipa, chakatpilna man∙jawaha.

Aroba, gopramni cholgugao nitimna sipaiko donaniara mainachim? Sninggiparang cha∙ue siaoni Jisu chakatpilaha ine aganchina ma? Jensalo manderang, Chakatpilgimin Jisuara bao? ine sing∙ode, Uamang indine aganna man∙gen: Chingni agana kattako bebera∙aibo.
Mamungba dongjaode, Uni siani ja∙manomangba, kamal dal∙giparang Jisuna inditan kena ine uamangni kamrangan mesokgnok. Haida, uamangni gisikode Ua siaoni chakatbebegen ine uamang jajrengahachim.