---
title:  Bang∙an Un Baksa Chakataha
date:   08/11/2022
---

`“Aro nibo, torom nokni ba∙ra dongpenggipako kosakoni ning∙ona chitgni grinataha; aro a∙a banggriaha; aro ro∙ongrangko bretataha, aro gopramko oaha; aro skang tusigipa toromirangni manggisirangko bang∙en chakatataha, aro gopramoni ong∙kate, Uni siaoni chakatpilmanoa, torom songona napange bang∙ana mikkang pa∙aha.” (Mati 27:51–53). Jisuni chakatpilani gimin aro uni chu∙sokatgimin kamrangni gimin ia aiao inmangipa ong∙a obosta an∙chingna maiko skia?`

Jisuni siao a∙a banggriaha (Mati 27:50, 51), aro Uni chakatpilaoba a∙a banggriaha (Mati 28:2). Jisuni siani somoio, “a∙a banggriaha, aro ro∙ongrangko bretataha, aro gopramrangko oaha, aro skang tusigipa toromirangni manggisirangko bang∙en chakatataha, aro gopramrangoni ong∙kate, Uni siaoni chakatpilmanoa, torom songona napange bang∙ana mikkang pa∙aha” (Mati 27:51–53). Ia toromirangara Kristoni chakatpilanina sakkirang ong∙na aro bon∙kamgipa chakatpilanio chakatgiparangko mesoksogiparang ong∙china rasongo chakatatako man∙aha. Uni gimin, Jisuni chakatani ja∙man baktapan, Uni chakatpilanio bebera∙china aro Uko Jokatgipa ine ra∙chakchina bilakgipa sakkirangko bang∙a Jihudi manderangna on∙aha, aro bang∙an, kamalrangkoba man∙chape bebera∙tokaha (Wat. 6:7).

“Uni dangdike on∙ani somoio, Jisu sigiminko chakatataha. Ua Nainni segri me∙chikni depanteko aro saksa dilgipani demechikko aro Lazarusko chakatataha. Indiba uamang sigijanio chakatatako man∙jaha. Uamang chakatatako man∙ani ja∙mano, uamang signigipa ong∙aiaha. Indiba jemangan Kristoni chakatpilanio gopramoni chakatatako man∙ahachim, uamang jringjrotni janggiona chakatatako man∙aha. Uamang gopram aro siani kosako chegimin trophy ong∙e Un baksa doangaha. . . . Uamang songjinmaona re∙ange, bang∙ana mikkang pa∙aha aro Kristo siaoni chakataha aro chingaba Un baksa chakatatako man∙aha ine parakeaha. Indake chakatatani bidingo rongtalgipa nama kattako baikamgipa ong∙ataha.”—Ellen G. White, The Desire of Ages, jak 786.

Agangenchimode, kamal dal∙giparang aro me∙aparangna namen dal∙bea namgnirang dongahachim. Uamango a∙songni bilrang gnangchim aro Romeni sason ka∙giparangko aro manderangko bebera∙atnaba bil man∙achim. Indiba uamang iako gualaha je, “manderangni kosako Chubatsranggipa sason ka∙a, aro uko Uni namnikana on∙a” (Dan. 4:32). Chakatpilgimin toromirangni sakkini a∙sel uamangni tol∙anirang baksa melijaha aro bikpil ong∙skaaha.

`Obostarang inditan namjaomangba, ia ga∙akgimin a∙gilsako janggi tangna jotking dakanio maina an∙chingara Isolni chu∙soksranggipa cheanio ka∙dongchakna man∙kua?`