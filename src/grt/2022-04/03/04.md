---
title:  “Janggi An∙tangko On∙gipa Isolona Pil∙anga”
date:   11/10/2022
---

`Aba. 2:7 aro Agan. 12:1-7 rangko poraibo. Ia Sastroni podrangni gisepo maia dingtang ong∙aniko na∙a nikna man∙a? Siahaon mande mai ong∙a uani gimin nambate ma∙sina gita ua podrangara an∙chingko maikai dakchakna man∙gen? Aba. 7:22 koba nibo.`

Nikbagimin gita, Sastro indake skia je mandeara janggi (soul) ong∙a (Aba. 2:7) aro janggiara (soul) bimang siahaon tangjaha (Ezek. 18:4, 20).

Indiba janggiara (spirit) maia? Bimangni siani ja∙manomangba uara gisik u∙iani gnang tange dongjama? Bang∙a Kristianrangan indake bebera∙a aro uamang Agan. 12:7 ko janape uamangni bebera∙aniko ong∙a ine mesoknaba jotton ka∙a jeon indake agana, “Aro a∙dimu skang gitan a∙aona pil∙angkujana aro janggi an∙tangko on∙gipa Isolona pil∙angkujana kingking gisik ra∙bo.” Indiba ia aganani sigimin mandeni janggi (spirit) Isolni mikkango gisik u∙iani gnang tange donga ine janapja.

Aganprakgipa 12:1-7 o bilsi re∙ange ja∙mano bon∙chote sianiko name mesoke talataniko daka. Pod 7 o sianiko Aba. 2:7 o mandeko ong∙atanio janapgipako bikpile aganskaenga. Aganbagimin gita, Ong∙atani dokgipa salo, “Isol Jihova a∙ani a∙dimuko mande dakaha aro Ua baljanggiko uni gingkolo spoataha; unon ua mande janggi gnanggipa ong∙aha” (Aba. 2:7). Indiba daode, Agan. 12:7 o an∙chingna indake agana je, “a∙dimu skang gitan a∙aona pil∙angkujana aro janggi an∙tangko on∙gipa Isolona pil∙angkujana kingking.” Uni gmin, baljanggi (rang∙sitani biba) jekon Isol Adamni gingkolo spoatahachim, aro jekon Ua pilak gipin manderangnaba on∙aha, uasa Isolona re∙angpila ba gipin kattarango agangenchimode, rang∙sitani biba uamango napanga aro ong∙katbaa dongjaha ine agana man∙gen.

An∙ching iako gisiko donna nanga je, Agan. 12:7 ara pilak manderangni sianiara maidake ong∙a ukosa talata aro papi aro toromini sianio mamung dingtangani dongja ine talata. Pilak sianggiparangni bebegipa janggirang (spirits) Isolni mikkango gisik u∙iani gnang tange donga ong∙ode, indide papini janggirangba Isol baksanma? Ia skianide Sastroni skianirang baksa melija. Maina manderangnaba aro matburungrangnaba ia siani rokomara apsan daken ong∙aia (Agan. 3:19,20), sianiara janggi tangani bon∙chongdikanisan ong∙aia. Gitko segipani agana gita, “Nang∙ni mikkangko na∙a donnua, uarang jajrenga; Uarangni rang∙sitani bibako na∙a ra∙anga, uarang sia, aro an∙tangmangni a∙dimuchi pil∙anga” (Git. 104:29).

`An∙ching indake aganronga je, sianiara janggi tangani bakan ong∙a. Maini gimin ia agananiara namen ong∙srangja? Sianiara janggi tangani bikpilgipasa ong∙a, janggi tangani bobil. Indide, ia pod-o maia dal∙begipa ka∙donganiko nikna man∙a: “Chon∙kamani bobil ine sia gimaatako man∙a” (1 Kor. 15:26)?`