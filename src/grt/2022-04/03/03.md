---
title:  “Pap Ka∙gipa Janggi Sigen”
date:   10/10/2022
---

`Ezekiel 18:4, 20 aro Mati 10:28 ko poraibo. Maikai ia podrangara mandeni janggini bewalni gimin an∙chingko ma∙sina dakchakgen?`

Ia paparigipa a∙gilsako mandeni janggi tanganiara bilgrigipa aro baigijagipa ong∙a (Isaia 40:1-8). Papchi ong∙siatgimin mamungba an∙tangari jringjrotna baikamgipa ong∙na man∙ja. “Uni gimin, jedake mande saksachi pap a∙gilsako napaha aro papchi sia napaha; aro uandake sia pilak manderangona sokaha, maina pilakan pap ka∙aha’’ (Rom. 5:12). Sianiara papni ong∙telaigipa bite ong∙a, jean iano pilak janggi tanganikon dingtangata.

Iani bidingo, minggni gamchatgipa Sastroni gita bebera∙anirang gnang. Mingsade uan je manderangba aro matburungrangba sia. Solomon rajani agana gita, “Maina manderangni depanterangna ong∙gni gita, matburungrangna ong∙gni; uamangna ong∙gni mingsan; iani sia gitan gipinba sia; oe, uamang pilakni rang∙sita apsan; aro matburungrangna bate mandeni nambata gri……..Pilakan biap damsaona re∙anga; pilakan a∙dimuoni ong∙a aro pilakan a∙dimu pil∙taia” (Agan. 3:19, 20).

Gnigipa bebera∙aniara ian je, be∙enni gita mandeni sianian uni janggi gnanggipa (Ibri kattao nephesh) ong∙e tanganiko bon∙chongdikatani ong∙a ine miksonga. Aba. 2:16, 17 o Isol Adam aro Hobako indake mikrakataha je, nama aro namgijako u∙iani bolni biteko cha∙e uamang pap ka∙ode, uamang sigen.

Ia mikrakatanikon Gitel Ezekiel 18:4, 20 rango agantaia: “Pap ka∙gipa mande (janggi) sigen.” Ia agananio minggni mongsonggipa kattarangko janapani gnang. Mingsade ian je, pilak mandean papirang ong∙ani gimin, an∙ching pilakan budepa buchuma ong∙e sianiko gelna man∙gijanio ong∙toka (Rom. 3:9-18, 23). Minggipin kattara ian je, ia Sastroni gita u∙ianian janggini sigijagipa ong∙aniko niksenggipa ma∙sisrete skianiko orto grigipa ong∙ata. Janggiara sigijagipa ong∙ode aro siani ja∙mano gipin biapo gisik u∙ie tange dongkua ong∙ode, indide an∙chingara sian ong∙jaenga, ong∙engama?

Ia ma∙siaoni bikpile, siani gimin jajaanina Sastroni gita talatanide indakesa ong∙a je, mande sion bimang grigipa janggi salgichina ba janggi chiripramchina (purgatory) ba norokchinaba re∙anga ong∙ja. Kristoo sianggiparangni chon∙kaman salo chakatpil∙anisa ong∙a. Janggini Cha∙anini gimin Uni skiao Jisuni agana gita, “Depanteko nie Uo bebera∙gipa pilakan maikai jringjrotni janggiko man∙gen; aro uko Anga chon∙kaman salo chakatatgen” (Johan 6:40).

`Maini gimin Jisuni Gnigipa Re∙baani chong∙mot ong∙aniara, jean Kristoni skanggipa re∙baanichi chong∙mot ong∙atako man∙aha, an∙ching bebera∙gipa pilakna namen gamchatgipa ong∙a? Uni re∙bapilna ku∙rachakani gride an∙chingara maia ka∙dongani donggenchim?`