---
title:  “Janggi Gnanggipa”
date:   09/10/2022
---

`Aba. 1:24-27 aro Aba. 2:7, 19 ko poraibo. Isolni matburungrangko and mandeko ong∙atani gisepo maia apsananirangko aro dingtanggrikanirangko na∙a nikna man∙a? Aba. 2:7 mandeni ong∙telaigipa bewalni gimin an∙chingna maiko agana?`

A∙bachengao serikani indake paraka je a∙gilsakko ong∙atani dokgipa salo Isol Jihova a∙ao donggipa matburungrangko aro skanggipa manderangko, jikseko ong∙ataha (Aba. 1:24-27). An∙chingna indake agana je, Ua “a∙aoniko pilak matburungrang aro pilak sakoni dodrangko dakaha” (Aba. 2:19). Ua “a∙ani a∙dimuko mande dakaha” (Aba. 2:7).

Matburungrang aro mandekoara “a∙aoniko” apsandake ong∙atgenchimoba, mandeko dakaniara matburungrangko ong∙ataoni minggnio namen dingtangachim. Skanggipa, Isol mandeni bimangko dakchenge aro uni ja∙manosa “baljanggiko uni gingkolo spoataha; unon ua mande janggi gnanggipa ong∙aha” (Aba. 2:7). Uara janggi gnanggipa ong∙na skangde bimang mangmangsan ong∙kuengachim. Gnigipa, Isol mande jatko, me∙a aro me∙chik sakgnikon, Isolgrimni jagring gita ong∙ataha (Aba. 1:26, 27).

Abachenga 2:7 o indake talata je, “baljanggiko” Adamni bimango spoatanian uko “janggi gnanggipa”(Ibri kattao Nephesh chayyah) ong∙ataha. Iani ortode an∙ching sakantian bimango ong∙gija uoni dingtang ma∙eke tangna man∙gipa janggi an∙chingo dongja. An∙ching sakantian janggi tanggipa ba janggi gnanggipa ong∙a. Ia “janggi” ara (soul) mandeni bimango ong∙gija uoni dingtang ma∙eke tangna man∙a ine bebera∙anide songsarekni bebera∙anisa ong∙a, Sastroni gita ong∙ja. Chong∙motgipa mandeni ong∙telaigipa bewalko u∙ianiara nikna man∙gijagipa janggini gimin mingsinggipa tol∙e bebera∙aniko aro ua bebera∙anio pangchake pilak kenbegnigipa daksretanirangko ra∙chakaniko an∙chingko champengna man∙a.

Mandeoni dingtang ong∙e mandeni bimangni maiaba bak tange gisik u∙ie dongna man∙gipa dongja. Isol an∙chingko kenbegni ong∙e aro aiao inmanbee ong∙ataha aro iani bidingo Sastro maiko agana uani nalsao an∙ching chanchichipe rona gita nangja. Bebeko aganode, janggini ong∙telaigipa bewal mangmangsan u∙isokgijani ong∙aia ong∙ja, una bateba u∙isokgijani ong∙gipara tange miksele dongani bewalan ong∙a. Maikai an∙chingni skorango taning, on∙tisagipa be∙enni bakrang (cells aro chemicals) chanchianirang aro gisikni moanirangko rakkina aro ong∙atna man∙a? Jemangan iani gimin poraia uamang indake ku∙rachaka je chingaba ma∙sija.

`Janggiara mairongpilgipa aiao inmanani ong∙a! Janggiko on∙ani giminsan mangmang ong∙aigija indiba jringjrotni jangginaba, jean dal∙batgipa aiao inmanani ong∙a, an∙chingara maina katchana nanga?`