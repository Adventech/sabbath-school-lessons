---
title:  “Sigiminrang Mamungkoba U∙ija”
date:   12/10/2022
---

`Job 3:11-13; Git. 115:17; Git. 146:4 aro Agan. 9:5, 10 iarangko poraibo. Sianio manderangni obostani gimin ia podrangoniko an∙chingara maiko skie ra∙na man∙gen?`

Mitam Sastroko talate segiparang indake jea je, ia podrangde (Job 3:11-13; Git. 115:17; Git. 146:4 aro Agan. 9:5, 10) poedoni kattarango segiminrangsa, sianio manderangni obostako talatna uarangko jakkalna man∙ja. Beben poedo-de basakobade nengrae u∙ina man∙gijagipa ong∙a aro uko altuen ma∙sisretna man∙a, indiba ia podrangde indake ong∙ja. Uarangni kattarangde rongtala aro uarangni skianirangde ia katta bichongni gimin Niam Gitchamni pilak bakrango skianirang baksa melia.

Skanggipa, Job 3 o, ua pagitcham pilak saknaanirangni a∙sel an∙tangni atchianina kalima. (Indake namen bilongbegipa dukni somoio sawa angara atchijaon namachim ine skimjawa?) Ua indake ma∙sia je, ua atchiani somoio sigenchimode, uara tusie donggenchim aro neng∙take donggenchim (Job 3:11, 13).

Git. 115 ara sigiminrangko dongipa biapko jrip dongani biap ine talata, maina “sigiminrang Jihovako mitelja” (Git. 115:17). Ian kakketgipa aro mitelna skanian gapgipa sianggiminrang salgio Isolko olakkienga gitan nikja.

Git. 146 o janapa gitade, siahaon gisikni kam ka∙anirang aro chanchianirang gimaa: “Uni rang∙sitani biba ong∙katanga, ua an∙tangni a∙aona pil∙anga; ua salon uni chanchianirang gimaa” (Git. 146:4). Ian sianio mai ong∙a uako Sastroni chu∙soksrange nambee talatani ong∙a.

Aro Aganprakgipa 9 indake agandapkua je, “sigiminrang mamungkoba u∙ija” aro gopramo “kam ba chanchiani ba u∙iani ba gisik gnangani dongja” (Agan. 9:5, 10). Ia agananirangan sigiminrang mamung gisikni u∙iani dongja ine Sastroni skianiko kakket ong∙a ine mesoka.

Sianio mamung gisikni u∙iani dongja ine Sastroni skiani Kristianrangko mamung dukko ong∙atna nangja. Pilakna skangba, jokataniko man∙gija sianggiparangna sengsoenggipa jringjrotna kame donggipa norok ba janggi chiripram dongja. Gnigipa, Kristoo sianggiparangnade aiao inmanpil∙gipa boksisko donsoenga. Ian aiao inmanani ong∙ja je “bebera∙gipanade sianiara dal∙a katta ong∙ja. . . . . Kristiannade sianiara tusia gitasa ong∙aia, tom∙tomani aro andalani somoi. Janggiara Kristo baksa Isolo donnuako man∙aha aro ‘Jensalo Kristo an∙chingni janggi, parape∙ako man∙gen, unon un baksa rasongo na∙simang parape∙ako man∙gen.’ Joahn 8:51, 52; Kol. 3:4.” –Ellen G. White, The Desire of Ages, jak 787.

`Kristoo sigiminrangni gimin chanchiatbo. Uamang sianio uamangni mikronrangko mikchipa aro uamang gopramo bilsi 1500 ba ja 5 rang ong∙genchimoba, ian uamangnade apsan ong∙aia. Uamangde Kristoni re∙bapilakosa u∙iaignok. Indide, maikai indake jena man∙gen je, pil∙sa gitara, sigiminrangan an∙ching tangenggiparangna bate nambatani gnang?`