---
title:  Chanchidapani
date:   14/10/2022
---

Ellen G. White-ni ki∙tap The Great Controversy oniko “The First Great Deception” ingipako jak 531-550 rangko poraibo.

Na∙a be∙enko rate nianiko (surgery ka∙ako) man∙e nikaha ong∙ode aro sibokatgipa samko nang∙na on∙aha ong∙ode, sigiminrangna maidake ong∙enggenchim uko na∙a on∙titide ma∙sinaba gnang. Indioba, sibokatgipa samko on∙genchimoba, nang∙ni taningde kam ka∙kuaia. Chanchichipate nibo, sigiminrangna maidake ong∙enggenchim, pilak taningni kam ka∙anirangan, pilakan chu∙gimik dontongahaon, maidake ong∙engenchim. Indide, uamangni sianiko cha∙tote nikanide uamangni mikronrangko mikchipani ja∙manode, uamangni u∙ianide Jisuni gnigipa re∙baaniosa ong∙aignok ba bilsi hajalsani ja∙mano Uni re∙bapil∙osa ong∙aignok (Par. 20:7-15 ko nibo). Ua somoiona kingkingde, pilak sigiminrangan tusie donggen, papi aro toromirang gimikan, jean uamangnade dikdiksa gita ong∙aigenchim. An∙chingnade jemangan tange donga, sianikora ru∙ute donga gita nikgen. Tangenggiparangnade ru∙ute nika indiba sigiminrangnade uara dikdiksa gita ong∙aigen.

“Pilak manderangni janggirangan siani somoion rang∙san salgiona re∙anga ingipa kattara bebe ong∙genchimode, indide an∙chingara janggi tanganina bate sianinan mikbokbatgenchim. Bang∙a manderangan ia bebera∙anichi uamangni janggi tanganiko bon∙ataniona dilako man∙aha. Neng∙nikanichi, jajaanichi aro duk ong∙anichi pindapaniko man∙ahaon, sramgipa janggi tangani buduko chotatna aro jringjrotni a∙gilsakni kusiona napangna gita namen altue nikata.” –Ellen G. White, The Great Controversy, jak 539.
“Rongtalgipa Sastroni je bakrangoba, siahaon toromirang uamangni man∙pilskaaniona re∙anga ba papirang uamangni sastiona re∙anga ine agangipako nikna man∙ja. Pagitchamrang aro katchinikgiparang indakgipa ka∙donganiko donangjaha. Kristo aro Uni watatarang uani gimin mamungkoba aganja. Sastro indake rongtale skia je, sigiminrang salgiona rang∙san re∙angja. Uamangkoara chakatpil∙kujana kingking tusienga inesa mesokaha.” –jak 549, 550.

**Chanchigrikna Sing∙anirang**:

`Maikai Sastroni gita bebera∙ani chu∙gimik mande, jean bak dakatako man∙gija mangmangsa gisik u∙ie dongachim, siani bewalko nambate ma∙sina an∙chingko dakchaka?`

`Janggini sigijagipa ong∙aniko skianichi, uni pilak aganna amsokgijagipa brinbawe ong∙gipa obostarang baksa, a∙gilsakde ganggopako man∙aha. Maini gimin indide sigiminrangni gimin an∙chingni nama kattara namen gamchatgipa ong∙a? Kristianrangni gisepo mangba, maini gimin an∙chingara ia nambegipa skianiko indita bilakgipa jegalgiparangko nikna man∙a?`

`Siani gimin u∙ianiara maikai an∙chingko an∙chingni nikanio ong∙susu nikgipaoniko champengna nanga? Chong∙motan, maini gimin an∙chingara pangnande an∙ching maiko nika uo ka∙dongchakna man∙ja, mongsongbate an∙ching maiko nika ba chanchianiara, sigimin ma∙drangni janggi, ine mitam manderangni nikaniko agana gita ong∙ode?`