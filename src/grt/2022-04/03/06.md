---
title:  Pagiparang Baksa Tusiaha
date:   13/10/2022
---

`Aba. 25:8; 2 Sam. 7:12; 1 Raja. 2:10; aro 1 Raja. 22:40; iarangko poraibo. Sianiko nang∙ni u∙ianina ia podrangara maiko on∙dapa?`

Sianiko aro gopaniko dingtang dingtang cholrangchi Niam Gitcham talataniko daka. Mingsade uan an∙tangni ma∙drangona chimongako man∙aniko bebera∙ani ong∙a. Mesokna gita, Abrahamni gimin an∙chingna indake agana je ua “janggi galaha; chong∙motan name budepae sal chu∙sokoa ua siaha. Aro uko an∙tangni ma∙drangona tom∙ataha” (A∙ba. 25:8). Aaron aro Mose mangba uamangni manderangona tom∙ako man∙ahachim (Deut. 32:50).

`Namgipa aro namgijagipa rajarang pilakan sianio apsan biapona re∙angaha ingipa bebeara an∙chingna siani ong∙telaigipa bewalni gimin maiko skia? (2 Raja. 24:6; 2 Ser. 32:33).`

Sianiko talatani minggipin cholara an∙tang pagiparang baksa tusiaha ine agananian ong∙a. Daud Rajani siani gimin, Sastro indine agana je ua “an∙tang pagiparang baksa tusiaha aro Daudni songjinmao gopako man∙aha” (1 Raja. 2:10). Ia apsan agananikon bang∙a Ibri rajarangni giminba jakkalaha, kakketgipa rajarangnaba aro kakketgijagipa rajarangnaba.

Pagiparang baksa neng∙takani gimin komibeoba minggittam orto gnanggipa chanchianirangko an∙ching nikna man∙gen. Mingsa chanchianide ian je salsaode somoi re∙bagen jensalo an∙ching an∙tangni neng∙begipa kam ka∙anirangoni aro saknaanirangoni neng∙takna gita nanggen. Minggipin chanchianiara ian je ua re∙na sikgijagipa ramako re∙anio an∙chingara skanggipa aro an∙chingsan mangmanggipa ong∙ja, maina an∙chingni pagiparang an∙chingna skangan uko re∙angaha. Gittamgipa chanchianiara ian je uamangni sambao gopaniko man∙e, an∙chingara saksan ong∙ja indiba sianio mamung gisik u∙iani dongja miting somoio mangba uamang baksa apsan ong∙e donga. Ian mitam chasong gitalni dakbewalrangnade indakpile orto gnanggipa ong∙janaba gnang, indiba skangni somoirangode ian namen orto gnanggipa ong∙achim.

Kristoo sigiparangko uamangni ka∙sagipa manderangni sepango gopna man∙a, indiba indake dakgenchimoba uamangni gisepo mamung agangrikani dongja. Uamang mamung gisik u∙iani gri ua rasongarigipa salona kingking tusie donggen, Kristoo sigimin uamangni ka∙sagipa manderang baksa nangrimpil∙taina gita jensalo uamangara uamangni tusiaoniko de∙mesaaniko man∙gen.

`Chanchichipate nibo sigiminrang gisik u∙ie aro ia a∙gilsako janggi tanganiko, mongsongbate uamangni ka∙sagipa manderangni janggi tanganiko nikna man∙genchimode maidake ong∙genchim, jemangan uamangni siangani ja∙mano misilpil∙e neng∙skime janggi tangna nangaha. Indide, maini gimin sigiminrang tusia ingipa bebeara tangenggiparangna inditan ka∙dimeatani ong∙na nanga?`