---
title:  Mandeni Ong∙telaigipa Bewalko U∙ie Ra∙ani
date:   08/10/2022
---

### Ia Antini Lessonna Poraiani
Aba. 1:24-27; Aba. 2:7,19; Mati 10:28; Agan. 12:1-7; 1 Raja. 2:10; 1 Raja. 22:40.

> <p>Mingani Pod</p>
> “Aro Jihova Isol a∙ani a∙dimuko ra∙e mandeko dakaha aro Ua baljanggiko uni gingkolo spoataha; unon ua mande janggi gnanggipa ong∙baaha” (Aba. 2:7).

Isolni katta, “Na∙a sichongmotgen” (Aba. 2:16,17) aro Satanni dakjegipa ku∙rachakani, “Sichongmotjawa” (Aba. 3:4) ingipani gisepo meligrikgijaniara Eden Bario mangmangsan dongaijahachim. Uan itihas jol gimikan dongaha.

Bang∙a manderangan Satanni kattarangko Isolni kattarang baksa meliatna jotton ka∙toka. Uamangnade, “Na∙a sichongmotgen” ine mikrakatgipara gimaigipa be∙en-bimangni giminsan aganaienga, aro “Sichongmotjawa” ine ku∙rachakgipara janggini sigijagipa ong∙ani gimin janapani ong∙a.

Indiba ia u∙ianiara kamo chu∙sokgipa ong∙ja. Mesokna gita, bikpilgrikgipa Isolni aro Satanni kattarangkoara meliatna man∙genma? Be∙enni gita siahaon gisik u∙ie tange dongna man∙gipa bimang grigipa janggi dongkuama? Ia sing∙anirangna aganchakna gita bang∙a gisik a∙ning bite chanchie poraie aro science-ni gita mangba aganchakna jotton ka∙anirang dongaha. Indiba, Sastroo pangchakgipa Kristianrang ong∙e, an∙ching indake ma∙sina nanga je, Bilaksranggipa Isol mangmangsan, jean an∙chingko dakahachim, an∙chingko chu∙soksrangeba ma∙sigipa ong∙a (Git. 139 ko nibo). Uni gimin, Uni Kattao mangmangsan, Sastroosan, an∙ching ia gamchatgipa sing∙anirangna aganchakaniko man∙aigen.

Ia antio an∙ching Niam Gitcham Sastroo mandeni ong∙telaigipa bewalko aro sianio mandena mai ong∙a uko maikai talata, chanchibewalgen.