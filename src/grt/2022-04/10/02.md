---
title:  Sigijagipa Jo∙ongrangma?
date:   27/11/2022
---

`Mark 9:42–48 ko Is. 66:24 baksa nisusabo. “Uamangni jo∙ong sija” (Mark 9:48) ine janapgipa kattarangni bidingo na∙ara maikai chanchia?`

Mitamrang “jo∙ong” (Mark 9:48) ko siani ja∙mano norokona bilanggipa denggugipani janggi ong∙a ine chanchichipe agananiko daka jeon ua janggiara pangnaba sija aro jringjrotna saknaaniko man∙a.

Indiba indakgipa agan-talataniara siani bidingo Sastroni skiani baksa melija; aro Niam Gitchamo ia kattarangni ja∙pang ja∙dil baksaba melija. Beben, “jo∙ong” ingipa katta jo∙ongrangko miksonge jakkalaha—ian jo∙ong mangsakosan miksongjaenga. Iara soangenggipa manggisio donggipa jo∙ongrangko miksonga.”—Robert G. Bratcher and Eugene A. Nida, A Translator’s Handbook on the Gospel of Mark (London: United Bibles Societies, 1961), jak 304.

Mark 9:48 o Jisuara Isaia 66:24 ko quote ka∙enga, jeon indine agana, “Aro uamang re∙ongkate, aro angna niam pe∙gipa manderangni manggisirangko nigen; maina uamangni jo∙ong sijawa, aro uamangni wa∙alko kimitjawa; aro uamang pilak be∙enna an∙skitani ong∙gen.”

Ia kenbegnigipa toe agangipa mesokaniara, a∙ao Isolni bobilrang baksa dakgrikram biapko mesoka jeon uamang so∙otako man∙genchim. Wa∙alchi kamako man∙gijagipa manggisirangko jo∙ongrang bon∙kimitatgen, ba jo∙ongrang cha∙chenggen, uni ja∙mano wa∙alchi bon∙kimitatako man∙gen. Jedakeba ong∙ja maina, janggi sigija norokchi bilanga ine janapani mamungdakeba dongja.

Indiba “jo∙ong sijawa” ingipani bidingoara maidake ong∙gen? Isaia 66:24 (Mark 9:48 o quote ka∙aha) o jakkalgipa toe agangipa kattarang sigijagipa jo∙ongrangko miksongjaenga. (Sigijagipa jo∙ongrangma?) Ma∙sie ra∙na nanganide ian je, ia jo∙ongrangara nisiatani kamko matchotkujaskal uarang watgalja. Minggipin kattarangchi agangenchimode, uarangara manggisiko chu∙gimik bon∙kimitjaskal uamang manggisiko cha∙aniko dontongja. Iaoni bikpilgipade ian je, Isolni kakketgipa dedrangrang katchae “gital salgirang aro gital a∙gilsako” (Isa. 66:22, 23) dongkamgen aro Uni mikkango Isolko olakkiskagen. Ia minggnini gisepo dingtanggrikaniko u∙imano, Jisuni namen aiao inmanpile indine aganani a∙selko nikna man∙a. “Aro je mande Angko bebera∙gipa ia chongiparangoni saksako ja∙gidotatgen, uni gitokko jatani ro∙ong dal∙gipako kabite uko sagalo galatan una nambata. Aro nang∙ni jak nang∙ko ja∙gidotatode, uko sotbo. Jak samgni donge norokona, wa∙al sigijaona, re∙angana bate, jak kora ong∙e janggio napan nang∙na nambata. Aro nang∙ni ja∙a nang∙ko ja∙gidotatode, uko sotbo. Ja∙a samgni donge noroko gala man∙ana bate, ja∙a kora ong∙e janggio napan nang∙na nambata. Aro nang∙ni mikron nang∙ko ja∙gidotatode, uko galatbo; mikron samgni donge, jeo uamangni jo∙ong sija aro wa∙alko kimitja, ua noroko gala man∙ana bate, mikkleng ong∙e Isolni songnoko napan nang∙na nambata.” (Mark 9:42–48).

`Bon∙kamaode, an∙chingara jokgiminrang ba gimagiminrang ong∙gen. Iano bijatchigipa biap dongjawa. An∙ching jringjrotni janggi ba jringjrotnan gimaaniko man∙gen. Da∙alo na∙ara mai baseaniko dakna nanggen? Ia basegiminrangara maikai jringjrotni janggi ba jringjrotnan gimaako ra∙bagen?`