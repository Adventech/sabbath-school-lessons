---
title:  Norokni Wa∙al
date:   26/11/2022
---

### Ia Antini Lessonna Poraiani
Mark 9:42–48; Mal. 4:1; Juda 7; 1 Tim. 2:5; Wat. 2:29, 34, 35; 1 Johan 5:3–12.

> <p>Mingani Pod</p>
> “Indiba pilakkon nie u∙ibo; namako rakkibo.” (1 Thess. 5:21).

Italyni poedo serakgipa Dante Alighieri (1265–1321) an∙tangni mingsingbegipa seaniko seaha, chong∙motan, The Divine Comedy ko seaha jeon siani ja∙mano janggini songreaniko chanchichipe janape segimin ong∙achim. Janggiara norokchi ba janggi chiripramchina re∙anga jeon mandeni janggiara an∙tangko rongtalate salgichina, Isolona, doangna gita kraatna man∙achim.

Poedosan ong∙aigenchimoba, Danteni kattarang Kristianrangni, mongsongbate, Roman Catholicrangni Isolni gimin skie ra∙anio namen gisiko nangatna man∙aha. Sigijagipa janggini norokchi, ba janggi chiripramchi ba salgichina re∙anga ine skianiara ua mondolini ja∙pang ja∙dil skiani ong∙a. Bang∙a Protestant dolrangba janggini sigijanio bebera∙a aro si∙ani ja∙mano, salgichi ba norokchi re∙anga ine bebera∙a. Mandeni janggi sijaode, indide mande siani ja∙mano bachinaba re∙angna nangao ga∙akenga. Kan∙dike agangenchimode, mandeni janggini bidingo kakketgijagipa u∙ianian namen sretgipa skianiona dilangaha.

Ia antio an∙ching iandakgipa adita tol∙e skianirangko chanchirimgen. Aroba, siani ja∙mano mai ong∙achim, Sastroo talatakoba niangjolgen.