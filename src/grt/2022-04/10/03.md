---
title:  Norokni Wa∙al
date:   28/11/2022
---

Bi∙sarangna miksonge segimin ki∙tap, The Sight of Hell (Dublin: James Duffy, [1874], jak 24) o, English Roman Catholic toromni dilgipa John Furniss (1809–1865), salgi aro a∙anaba dal∙batgipa silgrakni robolchi jringjrotna saknaaniko man∙gen ine agana. “Ritcha million bilsirango changsana do∙o re∙bae dal∙gipa silgrakni robolko an∙tangni grangni do∙kimilchi dangtapmangmangaigen.” Ki∙tapko segipa indine agana je, gisep gisepo ua do∙kimilchi silgrakni robolko dangtapachi cham∙angahaoba, noroko papirangko kamaniara una batemangba ru∙ute ong∙angkuaigen!

Duknide, bang∙a Protestantrang da∙alonaba, indake gimagiminrangni bidingo bebera∙enga.

`Malaki 4:1 aro Juda 7 ko poraibo. “Jringjrotni wa∙al” (Mati 18:8) ni bidingo ba Jisuni agangimin gita “wa∙alko kimitja” (Mark 9:48) ingipa kattarangni bidingo ia podrangara an∙chingna maikai nambate ma∙sina dakchakgen?`

“Jringjrotna” (Ibri ku∙siko ‘olam; Greek aion, aionios) ingipa katta obostarangnikri dingtang dingtang ortoko miksonga. Toatna gita, Isolni bidingo agananiko dakon (Deut. 33:27, ”jringjrotni”), Uni jringjrotna ong∙aniko ia kattara miksonga. Jensalo manderangni bidingo agananiko dakon (Reo. 21:6, “jringjrotna”), ia kattara uamangni janggi tangenga dipetsan ong∙aniko miksonga. Jensalo wa∙alni bidingo agananiko dakon (Mati 18:8, Mati 25:41, “jringjrotni”), ia katta iako miksonga je, kamenggipa bostuko chu∙gimik bon∙kimitsrange kamkujaskal wa∙alni sigija kamaniko miksonga. Iani miksonganide ian je, “jringjrotni wa∙al” denggugiparangko chakatpilna man∙pilgija chu∙gimik bon∙kimitsrange kamgen aro “ja∙dil aro cheksikoba” (Mal. 4:1) donpilgija kamchongen.

Denggugiparangko jringjrotnan sasti on∙gen ine skianiara namen mikrakna nanganiko mesoka. Denggugiparangko jringjrotnan sasti on∙na nangode, indide, namgijaniara mamung dakeba bon∙jawa. Aroba, pilak mandeni janggiara Isoloni ong∙baa (Deut. 32:39, Git. 36:9), jean “denggugipani sianio…kusi ong∙ja” (Ezek. 33:11). Indide maina Uara denggugiparangna saknaaniko jringjrotna man∙china janggi tanganiko on∙angkugen? Uamangni janggirangko Ua bon∙kimitaton nambatjawachimma? “Kamtangtang gita” (Para. 20:12) denggurangko sasti on∙genchimode, mainasa dikdiksana ong∙aigipa mandeni janggikoara jringjrotna sasti on∙skagen?

“Jringjrotni wa∙al” ine janapgipa pilak Sastroni kattarangko Parape∙a 20 o bilsi hajalsani ja∙mano “wa∙alni wario” ingipa kattana jakkalgipa agananirang ong∙a ine niatna nanggen. (Lesson 13 ko nibo). Uni gimin, da∙o ong∙enggipa kamenggipa norok ine agannade iara Sastro baksa meligijani ong∙a.

`Norokni wa∙alo ong∙anio rasonggriani ong∙genchimoba, aro jringjrotna saknaaniko man∙ani bidingo skiani namen dingtanggrikengon, Isolni ka∙saani gimin norokara an∙chingna maiko parakenga?`