---
title:  Salgio Be∙en Bimanggrigipa Janggirang
date:   30/11/2022
---

Protestantrang janggi chiripramko ra∙chakjaoba, bang∙an iako bebera∙skaa je, sigimin toromini janggirang salgio Isol baksa katchae dongengaha. Mitamrang indine jerikite agana je, ua janggirangara be∙en bimanggrigipa janggirang ong∙a; mitamrangara indine bebera∙skaa je, uarangara be∙en bimanggrigipa janggirang ong∙a indiba uamangara rasongarigipa gisikni be∙en bimangchi pindapako man∙skaa.

Sigiminrangni tangkuenganiko je chanchichipe agananirang aro skianirang ong∙ja maina, ia skianirangara bon∙kamani salo chakatpilani donggen aro sigiminrangko bichal ka∙gen ine Sastroo skigipako bilgriata. Salgio toromirangni janggirang katchae dongengahaode mainasa chakatpilani aro bichal (Para. 20:12–14) dongkua?

`Wat. 2:29, 34, 35 aro 1 Kor. 15:16–18 rangko poraibo. Siani bidingo aro chakatpilaniko man∙na sengsogiparangni bidingo ia Sastroni kattarangara maikai u∙ina nanganiko mesoke on∙a?`

Sastro indine skia je, pilak manderang jemangan salgio ong∙engahachim, uamangko manggitang dingtangatesa rimdoanga, jekai Enok (Aba. 5:24) aro Elija (2 Raja. 2:9–11), ba siaoni chakatpilako man∙gipa Mose (Juda 9) aro Kristo baksa chakatgiparang (Matt. 27:51–53).

An∙chingni nikbagimin gita, janggirangni “ganchini ka∙mao” (Para. 6:9–11) Isol a∙jak sokchina grapgipara bichalna toe agangipasa ong∙aia aro ian ong∙telaigipa janggini sigijani gimin skianide ong∙ja. Ong∙jaode, ia janggirangara uamangna on∙gipa jringjrotni boksisna kusi ong∙jaenga gita nikaia. Bebeko agangenchimode, gopramara sigiminrangni neng∙takram biap ong∙a, jemangan mamungkoba u∙ija aro uamang bon∙kamgipa chakatpilaninasa sengsoenga jeon uamangna janggi tangpiltaianiko on∙gen. Sigiminrang, toromi ong∙e sigiminrangkoba man∙chape, uarang salgio be∙en bimanggri balboe, bon∙kamgipa chakatpilani somoio uamangni be∙en bimangko man∙piltaina chakchike rojaenga.

Sigiminrang chakatpiljaode “Indide Kristoo tusigiparangba gimaaha” ine Paulni 1 Kor. 15:18 o agangipara maikon miksongenggenchim. Siani ja∙mano uamang salgio dongengahaode maikaisa uamangara gimaaha? Sigimin toromirang siani ja∙mano uamangni jringjrotni boksisko man∙na salgichi doanga ine skianiara Kristoni re∙bapilao chakatpilgen ine Niam Gitalni mongsongbatgipa bebera∙ani aro skianiko bilgriata. Jeba ong∙ja maina, mongsongbate, mande siao agananirangko an∙ching pangnan knaronga.

`Gopramo sigiminrangni tusienganiara “namgipa kobor” ong∙chongmota maina uamang mamung saknaaniko aro dukko ma∙sijaha. Iako manderangna ma∙siatna na∙ara mai cholrangko dakna man∙gen?`