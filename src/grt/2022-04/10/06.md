---
title:  Sastroni Talatani
date:   01/12/2022
---

`1 Johan 5:3–12 ona poraibo. “Jringjrotni janggi” ko Kristoo dongkamgiparangsan man∙aigen ine maina watata Johan agana?`

Janggini sigijani bidingo Sastroo talataniko 1 Johan 5:11, 12 o rongtalbee talata jean ong∙telaigipa janggini sigijani bidingo skiani baksade namen dingtanga. Ia nangchongmotgipa kattarangni ortoko aro miksonganiko u∙inade an∙ching iako gisik ra∙chengna nanggen je, Isolgrimosan mangmang janggini sigijani donga (1 Tim. 6:15, 16) aro Uasan mangmang janggini Chimik ong∙a (Git. 36:9, Kol. 1:15–17, Ibri. 1:2).

Adam aro Hobani ga∙akachi a∙gilsakona pap napbaahaon (Aba. 3), uamang aro uamangni pilak dedrang su∙drang (an∙chingkoba man∙chape) saoko man∙aha aro jringjrotni janggiko gimaataha. Indiba an∙chingni ka∙sabegipa Isol janggi jokani cholko mande jatna donsoaha jedakode jringjrotni janggiko uamang man∙piltaigen, je janggian a∙bachengaonin uamangnin ong∙genchim. Paul indine seaha: “Maina an∙ching ka∙saao Uni mikkango rongtala, aro matnanga gri ong∙china a∙gilsak ong∙chengna skangan Kristoo Ua an∙chingko seaha” (Eph.1:4).

Watata Paul indine talata je, “jedake mande saksachi pap a∙gilsako napaha aro papchi sia napaha,” uandake, “saksachi, chong∙motan, Jisu Kristochi” ka∙sachakbee on∙gipa jringjrotni janggiko pilak mande jatna on∙aha (Rom. 5:12–21). Paul iano rongtalbee Adamni a∙gilsakona ra∙bagipa pap aro sianiko miksongmanchaen aganenga. Sastroo Adamgri talataniko dakgenchimode mamung orto gnanganiko nikjawa maina uasa manigijanichi an∙chingni a∙gilsakona pap aro sianiko ra∙bagipa ong∙aha.

Uni gimin watata Johan indine agandapaniko dakaha, “Isol an∙chingna jringjrotni janggiko on∙aha, aro ua janggi Uni Depanteo gnang. Depanteko man∙gipa janggiko man∙aha, aro Isolni Depanteko man∙gijagipa janggiko man∙ja.” (1 Johan 5:11, 12).

Jisuni agangipa kattarango talatanirang rongtalbatroroa: “Depanteko nie Uo bebera∙gipa pilakan maikai jringjrotni janggiko man∙gen; aro uko Anga chon∙kaman salo chakatatgen” (Johan 6:40), aro “Angan chakatpila aro janggi; Ango bebera∙gipa sioba tanggen” (Johan 11:25).

Iani miksonganide ian je, jringjrotni janggiara Jisuchi Isolni on∙anisa ong∙a jekon da∙o man∙aha indiba chu∙soksrangede toromirangni bon∙kamgipa somoio chakatpilani somoiosa man∙gen. Aganchotanide namen altubea: Kristoo dongkamgiparangsan jringjrotni janggiko man∙aigenode, indide jemangan Uo dongkamjachim, uamangde jringjrotni janggiko man∙jawa (1 Johan 5:11, 12). Ianoni namen bikpile skianiara ian je, ong∙telaigipa janggini sigijania salgioba ba norokoba jringjrotni janggiko pilak manderangan man∙aigen, Kristoo dongkamgijagiparangba man∙gen. Ia skiani jegita mingsingja maina, ian Sastroni gita ong∙chongmotja.