---
title:  Toromirang Janggi Chiripramo
date:   29/11/2022
---

Roman Catholic Mondoli indake bebera∙a je, sigimin mande jean noroko ong∙na nangjachim indiba salgina tarina nangkuengachim, uamang an∙tangtangni paprangko janggi chiripramo rongtalataniko dake, uanoni salgichina re∙angna man∙a. Ka∙sagiparangni bi∙chakachi aro tangka gamanichi uamangni dukrangko janggi chiripramo komiatna man∙a.

The Catechism of the Catholic Church ingipa ki∙tapo janggi chiripramni bidingo indine talataniko daka: “Isolni ka∙sachakanio aro ripeng ong∙anio sigimin pilakan, chu∙gimik rongtalatako man∙kujaode, beben, uamangna jringjrotna janggi jokaniko man∙na ka∙dongani donga; indiba siani ja∙mano uamang rongtalatako man∙na nanga jedakode nangnikgipa rongtalaniko man∙e salgini katchaaniona napena man∙gen.”—Catechism of the Catholic Church, (New York: Doubleday, 1995) jak 291. Indakeba talataniko daka je, uamangni dukrangko uamangni ka∙sagiparangni bi∙chakachi aro sigiminrangni palo gipin kamrangko ka∙achi komiatna man∙a. “Ka∙sae on∙anirangko, salgichina ticket breani, aro nama kamrangko sigimin mandeni palo dakarangko mondoli didia.”—Catechism of the Catholic Church, jak 291.

`Agan. 9:10, Eze. 18:20–22, aro Ibri. 9:27 rangko poraibo. Janggi chiripramni bidingo skianiko ong∙ja ine ia Sastroni kattarangara maikai mesoka?`

Janggi chiripramni bidingo skianiara songsarekni bebera∙ani baksa nangrimaniko mesoka maina noroko wa∙al kamaniko aro sigiminrangna bi∙chakaniko songsarekrang dakronga aro bebera∙aba bebera∙a. Ia skianiara Sastroni skianirangko bebera∙giparangnade ra∙chakgijani ong∙a maina Sastroo indine skianiko daka: (1) Sigiminrang uamangni gopramo u∙iani, ba gisik gnangani dongja (Agan. 9:10); (2) ga∙akgimin mande saksani toromi ong∙aniko sakgipin ga∙akgimin mandena on∙jitna man∙ja (Ezek. 18:20–22); (3) an∙chingna Baltichakgipade Jisu Kristosan mangmang ong∙aia (1 Tim. 2:5); aro (4) Siani ja∙mano ua mandena bon∙kamgipa bichal ong∙gen, jeon ia janggi tangao ga∙akgenchimode simano gisik pil∙na gnigipa chol dongjawaha (Ibri. 9:27).

Aro namen namjabatade, ia skianiara Isolni cholonko namen ma∙sisretata jean Sastro gitade ong∙srangjachim. Beben, “ga∙akaonin Satanni kamde an∙chingni Pagipani cholonko skisretanian ong∙a. Ua janggini sigijani gimin skianiko dakchina ku∙pattianiko daka. . . . noroko jringjrotna kamgen ine skianiba Satanni bikotgipaan ong∙a, janggi chiripramba uni bikotgipa skianian ong∙a. Ia skianirangara Isolni cholonko ma∙sisretata aro Uko namja, a∙jak sokgipa, skatang dakgipa, aro kema ka∙gijagipa ong∙a ine skisretaniko daka.”—Ellen G. White, Manuscript 51 (Dec. 10), 1890. Sigiminrang gopramo tusie Kristoni re∙baaniko sengenga ine skiani pal, ia skianiara indine skiskaa je, uarang janggi chiripramo donge, saoba uamangko uoniko ra∙galjaskal dukko chakenga.

`Janggi chiripram ba jringjrotna noroko wa∙al kamgen ine ong∙gijagipa skianirangara Sastroo pangchakgipa bebera∙arangni gamchataniko an∙chingna maiko skia? “Sako” an∙ching bebera∙a ine u∙ian baksana “maiko” an∙ching bebera∙a ine inaniara maina namen nangchongmotani ong∙a?`