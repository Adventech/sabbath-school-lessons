---
title:  “Nang∙ni Sigiminrang Janggi Tanggen”
date:   19/10/2022
---

`Isaia 26:14 aro 19 ko poraibo. Jringjrotna gimanasienggipa (Isa. 26:14; Mal. 4:1 koba nibo) aro jringjrotni janggiko man∙nasienggiparangni (Isa. 26:19) gisepo maia dingtanggrikani donga?`

Isaiani ki∙tapo Isolni dal∙ani aro mandeni bilgrianini namen dingtanggrikaniko talata. (Isa. 40 ko nibo). An∙ching sikrepgipa sam aro dimelgipa bibal gita ong∙genchimoba, Isolni katta jringjrotna kingking mangrakgen. (Isa. 40:6–8). Mande paparigipa ong∙genoba, pilak mandeko jokatna Isolni ka∙sachakani donga aro Uni niamko manigipa aro Sabbathko rakkigipa Gipin Jatrangnaba apsankon on∙a. (Isa. 56).

Isaiani ki∙tapo, chakatpilanio ka∙dongsoani bidingo namen apale talata. Chakatpilani bidingo nikbagimin Sastroni talatgiminrangko an∙tangtangni chagronggimin ong∙a obostao pangchake talataniko dakahaomangba (Job 19:25–27, Git. 49:15, Git. 71:20), katchinikgipa Isaia iani bidingo an∙tangko aro bebera∙rimskarangkoba man∙chape talatskaaha. (Isa. 26:19).

Isaia 26 o denggugiparangna aro rongtalgiparangna donsogiminko rongtalbee mesoka. Samsachi, “gnigipa siani” (Para. 21:8) ni ja∙mano, pangnaba chakatpiltaiako man∙gija denggugiparang sigen. Uamangko chu∙gimikan nisiatgen aro uamangni pilak gisikni bil jringjrotnan gimagnok. (Isa. 26:14). Ia Sastroni kattarangan, siani ja∙mano dongrikgipa janggirang aro gisikrang dongkua ine skianiko ong∙ja ine mesoka. Denggugiparangko bon∙kame nisiatani bidingo agananio, Jihova gipin Sastroni bako indine aganaha je, denggugiparangko bon∙kimitsrange nisiatgen aro “ja∙dil aro cheksikoba” (Mal. 4:1) dongija uamangko kamgen.

Samgipinchi, toromi ong∙e sigiminrang uamangni katchabegipa boksisko man∙na chakatatako man∙gen. Isaia 25 iako agan-talata je, Gitel Jihova “jringjrotna kingking siako minokaha” aro “pilak mikkangrangoniko mikchirangko usitgen.” (Isa. 25:8). Isaia 26 o an∙ching ia kattarangko nika: “Nang∙ni sigiminrang janggi tanggen; angni manggisirang chakatgen. Mikrakbo aro ring∙bo, a∙dimuo donggipa na∙simang; maina nang∙ni ripamchi me∙su samjakni ripamchi gita ong∙a, aro a∙an sigiminrangko galongkatgen.” (Isa. 26:19). Chakatako man∙gimin toromirang pilakan Jihovani pilak manderangna tarisogipa katchabegipa ale cha∙anio bak ra∙gen. (Isa. 25:6). Bon∙kamgipa chakatpilanian, Kristoo sigimin na∙simangni ka∙sagiparangkoba man∙chape, pilak chasongrangni toromirangko damsan tom∙chimongatgen.

`Ka∙dongagriode, mamung ka∙dongsoani dongjaode, sianian an∙chingnade bon∙kamgipa ong∙aha ine chanchiode, maian ong∙genchim, chichiate nibo. Aro namjabatade, an∙chingko u∙igipa ma∙sigipa siangahaon, uni an∙chingni gimin u∙ianirang aro ma∙sianirang ong∙gramaiaha ine chanchiode, maian ong∙genchim? Indake chanchianiara an∙chingo donggipa ka∙dongani baksa maikai dingtanggrika?`