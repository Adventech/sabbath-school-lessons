---
title:  A∙dimuo Tusigiparang
date:   20/10/2022
---

Niam Gitalo sigiminrangni chakatpilani gimin apale talataniko daka; aro an∙chingni nikbagimin gita, sigiminrangni chakatpilani bidingo Niam Gitchamoba janapaniko dakmanaha. Ia manderang, Niam Gitchamni somoirango, an∙ching gitan, bon∙kamgipa chakatpilanio ka∙dongsoaha. Jisuni somoio janggi tanggipa Marthaoba ia ka∙dongani dongaha (Johan 11:24). Sing∙anigrian, pilakande bebera∙jaoba, bon∙kamani somoio chakatpilani donggen ine u∙iani mitam Jihudirango dongachim. (Wat. 23:8.)

`Daniel 12 ko poraibo. Ia dal∙gipa katchinikgipani seanirango chakatpilani bidingo maia ka∙donganiko nikna man∙a?`

Daniel 12:1 o, “dal∙gipa pamong” Mikaelni gimin agana jeni gimin talatanirango namen jegrikanirang dongaha. Maina Danielni ki∙tapo dal∙gipa nikani mingantirango Kristo aro Uni Songnokko mesokachi bon∙atronga, aro ia Sastroni kattaoba indaken ong∙na nanga. Danielni ki∙tapo Isolko an∙ching apsananggipa talatanirangchi talataniko nikna man∙a jekai “Kotokrangni pamong” (Dan. 8:11), “Pamongrangni pamong” (Dan. 8:25), “Nonggimin” (Dan. 9:25), aro bon∙kame, “Dal∙gipa pamong Mikael” (Dan. 12:1). Uni gimin, Mikaelkoba Kristoan ong∙a ine an∙ching ra∙chakna nanggen.

Niam Gitcham Sastroni kattarango nibagiminrang (Job 19:25–27, Git. 49:15, Git. 71:20, Isa. 26:19) gimikan toromi manderangni chakatpiltaianiko agana. Indiba Daniel 12 o toromirang aro otoromirang, ia dolgnini chakatpilaniko janapskaa. Jensalo Mikael chadengahaon, “a∙ani a∙dimuo tusigiparangoni bang∙an mikrakgen, mitam jringjrotni janggiona, mitama kratcha∙ani aro jringjrotni mitchianiona.” (Dan. 12:2).

Bang∙an ia podko jakkale, Kristoni re∙bapilani somoio, kakketgipa aro kakketgijagipa dolgnian, adita mitam manderangni dingtangmanchagipa chakatpilaniko miksonga ine agana.

“Gopramrang oako man∙aha, aro “a∙ani a∙dimuo tusigiparangoni bang∙an mikrakgen, mitam jringjrotni janggiona, mitama kratcha∙ani aro jringjrotni mitchianiona.” Dan. 12:2. Gittamgipa sa∙greni nama kattao bebera∙e sianggipa pilakan Uni niamko rakkigiparang baksa Isolni tom∙tomatgipa ku∙monggrikaniko knana rasongo gopramoni ong∙katbagen. “Uko su∙giparang” (Par. 1:7) ba Uko nikgen. Jemangan Kristoni sinasio saknaanirango chonnikaha aro kal∙stapahachim, aro Uni bebeni kattarangko jegalahachim aro Uni manderangko namen ka∙namgija bewalo duk on∙ahachim, Uni rasongo Uko nikchina aro kakketgipa aro katta manigipana mandera∙ani gadangko nikchina chakatatako man∙gen.”—Ellen G. White, The Great Controversy, jak 637.