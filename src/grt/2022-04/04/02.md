---
title:  “Anga Isolko Nikgen”
date:   16/10/2022
---

`Job 19:25–27 ko poraibo aro iako Johan 1:18 aro 1 Tim. 6:16 baksa nisusabo. Basako aro mai obostao uara “Isolko nikgen” ine ka∙dongsoenga?`

Janggi tanganio altua ong∙ja. Mongsongbate, “kakketgipa” manderangni dukko man∙on aro “namgija dakgiparang” gamko man∙daproroon an∙ching iako nika. (Git. 73:12–17, Mal. 3:14–18 ko nibo). Toatna gita, Job “namsranggipa, aro sronggipa, aro Isolna kengipa, aro namgijako gelgipa ong∙achim.” (Job 1:1). Indiomangba, uko adita cholrangchi namen saknaatna Isol Satanko on∙aha. Uni be∙en bimang ja∙paoni sko taruona bilongbegipa parirangchi saknaatako man∙aha. (Job 2:1–8). Uni mes jakrang, matchu-materang, aro bang∙a gamrangko ua gimaataha. (Job 1:13–17). Uni nokdangoniko, ua an∙tangni nokkolrangko aro uni dedrangkoba gimaataha. (Job 1:16, 18). Iani gisepon, uko pap ku∙rachakgijani gimin sastiko man∙enga ine matnanggipa ripengrangchi ua duulako man∙aha. (Job 4:1–5:27, Job 8:1–22, Job 11:1–20). Uni jiktangba indine aganaha, “Nang∙ni namsranganiko na∙a rim∙kingkingkuengama? Isolko jechake sibo!” (Job 2:9).

Isol aro Satanni gisepo namen dal∙begipa dakgrikanio Job an∙tangko mongsonggipa dakgrikani ja∙pang ine ua u∙ijaha. Namen saknaaniko man∙e, an∙tangko atchijaon nambatgenchim ine Job ma∙ringaha. (Job 3:1–26). Indiomangba, uni Isolna agansokna ampilgijagipa kakket ong∙aniko ia kattarango mesoka, “Nibo, Ua angko so∙otgenoba anga Uko sengsogen.” (Job 13:15). An∙tangni janggi ru∙utgijan bon∙nasienga ine chanchiengoba, siani una bon∙kamgipa ong∙jawa ine ua ka∙dongaha. Bilakgipa bebera∙ani baksa ua indine aganaha je, ua sigenchimoba, uko Piokgipa salsao chadenge, ua, chong∙motan, Job an∙tangan, an∙tangni be∙en bikap baksa Isolko nikgen. (Job 19:25–27). “Ian chakatpilani bidingo sretna man∙gijagipa agan-mesokani ong∙a.”—The SDA Bible Commentary, vol. 3, jak 549.

Indakgipa dukni somoio mairongpilgipa ka∙dongani! Sabisi aro saknaanichi, gam-jinrangni gimaachi, mandeskarangni matnangachi aro gisikni duk ong∙anichi duulako man∙oba, siaoni chakatpile an∙tangni ka∙sabegipa Piokgipako nikna Job ua salna sengsona man∙kua. Bebeko agangenchimode, chakatpilani gimin Jobni agangipa kattarangara adita ritcha bilsirangni ja∙mano Marthani Jisuna agangipa ka∙dongani kattarang baksa apsan ong∙a: “Anga u∙ia, chon∙kaman salo chakatpilon ua chakatgen.” (Johan 11:24). Bilakgipa sakkiko Martha man∙nasiengoba Jobnade ong∙jaha indiomangba Jobba, Martha gita, ia ku∙rachakaniko bebera∙a gnang kange ra∙na nangaha.

`Janggi tanganio namen ka∙namgijagipa neng∙nikaniko man∙genoba, Isolo ka∙dongna an∙chingara maikai skiako man∙gen?`