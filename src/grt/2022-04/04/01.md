---
title:  Niam Gitchamni Ka∙dongani
date:   15/10/2022
---

### Ia Antini Lessonna Poraiani
Job 19:25–27; 1 Tim. 6:16; Git. 49; Git. 71; Isaia 26:14, 19; Daniel 12.

> <p>Mingani Pod</p>
> “Bebera∙achi Abraham nina dakako man∙on, Isaakko on∙aha; ua ku∙rachakarangko ra∙chakgipan, Isaakko nang∙ni bitchriko mingsinggen ine aganako man∙gipan, ua de saksa kamkam ba∙giminko on∙engachim. Maina Isol sigiminrangonikoba chakatatna ama ine ua chanchia. Uoniko ua uko toanio man∙aba man∙pilaha.” (Ibri. 11:17-19).

Janggini sigijani bidingo Greekrangni bebera∙anio ong∙gija, indiba sigiminrangni bon∙kamgipa chakatpilani bidingo Sastroni skianiosa Niam Gitchamni ka∙donganide pangchaka.

Indiba maikai tappra ong∙pile so∙gimin mandeni manggisiko aro bon∙anggipa ba dingtang cholchi gimaatgipa mandeni bimangko tangchaatpilna man∙gen? Ritcha ritcha bilsirangna sigimin mande maikai an∙tangni bimang ong∙aniko man∙pilna amgen?

Ia sing∙anirangan janggi tanganio aiao inmananiko chanchiatna an∙chingko dilata. An∙ching janggi tangenga aro Isolni salantio an∙chingna on∙gimin janggi tanganiko tange katchaenga. Isolni ong∙bachengani bidingo u∙ichenggijan, an∙ching iako u∙ia je, chengon Isol Uni Kattachi mamungba donggijaonin janggiko ong∙ataha. (Aba. 1; Git. 33:6, 9). Uni gimin, skanggipa changna ong∙atgenchimoba, Isolara mamungba donggijaonin (Latin ku∙siko ex nihilo) a∙gilsako janggiko ong∙atna man∙genchimode, mandeni janggirangko aro mandeko bimang ong∙pilatna Uni bil amaniko an∙chingara maina ka∙dongchakjawa?

Ia antio Niam Gitchamoniko, mongsongbate, Jobni agangipa kattarangoniko, Gitko segiparangoniko aro Isaia aro Daniel katchinikgiparangni aganarangoniko ra∙e, bon∙kamgipa chakatpilani bidingo chanchirimaniko an∙ching dakgen.