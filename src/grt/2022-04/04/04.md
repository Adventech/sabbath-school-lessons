---
title:  “A∙ani Ning∙tuaoniko”
date:   18/10/2022
---

`Git 71 ko poraibo. Isol “A∙ani ning∙tuaoniko chingko rimdobataigen” ine agananio Gitko segipa maiko miksongengachim (Git. 71:20)?`

Git. 49 o, gamtango ka∙dongchakgipa gisikgrigipaonide bikpile, chakatpilanio ka∙dongani gimin talataniko an∙ching nika. Git 71 o, Isol uko watgalaha ine matnanggiparangni aro bobilrangchi duulenganiko ua man∙engon, Gitko segipa Isolni simsake rakkianiko aro ka∙donganiko am∙aha. (Ps. 71:10, 11).

Dake niani somoirango, Gitko segipa Isolni una batanggimin somoirango simsakaniko gisik ra∙atanio ka∙dimeaniko aro ka∙donganiko man∙aha. Skanggipao, ua iako u∙iaha je, Isolan uko atchiaoni rakkiaha aro uni ma∙gipani okoniko bikotgipa ong∙aha. (Git. 71:6). Unikode, Isolan uko uni pante ong∙antaltal uko skiaha ine ua ku∙rachakaha. (Git. 71:17).

Isolan uni rong∙brak aro killa ong∙bebeoba, Gitko segipa Un baksa mol∙molaniko dakaha, “Na∙a angna songdongani rong∙brak ong∙bo jeona anga pangnan re∙angna man∙gen.” (Git. 71:3). “Budepa ong∙an salo angko galatnabe, angni bil bon∙changoa angko watgalnabe.” (Git. 71:9). “O Isol, angoni chel∙e dongnabe, O angni Isol, angko dakchakna bakbakbo!” (Git. 71:12). Unikode, Gitko segipa indine agandapkuaha, “Na∙a, chingna bang∙a aro dal∙begipa dukrangko mesokgipa, chingko tangchaattaigen, aro a∙ani ning∙tuaoniko chingko rimdobataigen.” (Git. 71:20).

“A∙ani ning∙tuaoniko” ingipa kattarangko Gitko segipani mikkangchi ong∙gnigipa be∙en bimangni chakatpilaniko miksonga ine aganna man∙gen. Indiba ia kattarangko seani ja∙pang gitade a∙a uko mi∙nokengaha ingipa gita Gitko segipani gisikni duk obostana krabate nika. (Git. 88:6 aro Git. 130:1 baksa nisusabo). Uni gimin an∙ching indine aganna man∙gen je, “Iara donnumitape agangipa kattarang ong∙a, indiba ian be∙en bimangni chakatpilanikoba miksonge aganna man∙naba donga.”—Andrews Study Bible note on Ps. 71:20.

Bon∙kamaode, gisiko rakkina nangchongmotgipa u∙ianide ian je, an∙chingni je obosta ong∙ja maina, Isol an∙ching sambaon donga, Ua simsakenga, aro beben, an∙chingni ka∙donganide ia janggi tanganio dongjanaba donga indiba re∙bagnigipa janggi tanganiosa ong∙gen, chong∙motan, Jisuni re∙bapilanio an∙ching chakatpilon, an∙ching Jisuo jringjrotni janggiko man∙gen.

`An∙ching pilakan maiaba dukni somoirangko man∙giparang ong∙aha. Indide, Jihovani batanggimin somoio nang∙ko dilbaenganio pangchake Uko chel∙beao ong∙enga gita nikani somoio ka∙donganio aro bebera∙anio nang∙ko maikai re∙mikkangatna man∙gen?`