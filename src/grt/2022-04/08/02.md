---
title:  Ia Janggini Nalsao Ka∙dongani
date:   13/11/2022
---

Itihasko segipa skang chasongni Greek mande Herodotus (5th century BC) jatsani bidingo indine seaha je, atchiani somoio kalimani somoi a∙bachengaha maina bi∙sa bakgitchakni dal∙ahao mikkangchi chagronggnigipa dukko uamang man∙gen ine ka∙dongsoachim. Ia dakbewal an∙chingna ong∙ronggijani ong∙genchimoba, iano maiaba skie ra∙ani dongbebea.

Bilsi hajalsarangni ja∙mano, Americao mingsa advertisement, 20-gipa ritcha bilsirangni a∙bachengachibara indine nakataha, “Dollar chikkungna na∙a gopako man∙ode, maina janggi tangkuna?”

An∙ching u∙ia je, an∙ching Isolo bebera∙genchimoba aro jringjrotona ka∙dongsooba, janggi tanganio namen neng∙beani ong∙a. Iako chanchiate nibo, mamungnaba ka∙dongagri ong∙giparangna baditan neng∙beani ong∙genchim aro iani gisepon iano janggi tangmitingo uamang jringnan neng∙nikaniko chagrongenga. A∙gilsakni ki∙tap serakgiparangoni saksana baten indine aganaha je, mandeni janggi tanganio ong∙gramaiani ong∙a, maina an∙ching pilakan simangmangaijawa, indiba an∙ching an∙tangtangko changsaode sitelgen ine u∙ie janggi tangenga. Aro ia u∙ianian mandeni janggi tangna miksonganirangko pilakkon, ortogrianiko aro ong∙gramaianiko ong∙ata jean neng∙beani aro dukan gapgipa ong∙achim. Saksa chanchirakgipa mande manderangni gimin indine janapaha je, “mandeara be∙gropenggipa grengrangni kosako soangenggipa be∙enrang ong∙a.” Namen misilgnigipa ong∙ani indiba, ian changsatai, ong∙bebeaniko jegalna neng∙beani ong∙a.

Beben, iarang pilakni kosako dingtanggrikanide, Jisuo jringjrotni janggiko man∙na Sastroni ku∙rachakani an∙chingo gnang. Aro ian chabi ong∙a: chong∙motan, Jisuo an∙ching ka∙dongani donga jekon Uni siao aro chakatpilao an∙chingna on∙manahachim. Ong∙jaode, an∙chingoara maia ka∙dongani dongengpiti?

`1 Kor. 15:12–19 rangko poraibo. An∙chingni chakatpilanina ka∙dongsoani aro Kristoni chakatpilani baksa baditan nangrimani gnangchim, uarangni gimin Paul iano maiko aganenga?`

Paul iano mitapani grian aganaha: chong∙motan, an∙chingni chakatpilaniara Kristoni chakatpilani baksa ekgrikatna man∙gija kaako man∙gimin ong∙a. Aro an∙ching chakatjaode, indide, Kristo chakatpilkuja ine miksongani ong∙a, aro Kristo chakatpilkujaode, indide—maia? “Na∙simangni bebera∙a ong∙gramaia, na∙simang na∙simangni paprango dongpiti!” (1 Kor. 15:17). Minggipin kattarangchi agangenchimode, jensalo an∙ching sion, an∙ching sie dongkama, aro uaba jringjrotna ong∙gen, uni gimin, iarang pilakan ong∙gramaiani ong∙a. Paul 1 Kor. 15:32 o indine agana—“Sigiminrang chakatatako man∙jaode, an∙ching cha∙na aro ringna hai, maina knalo an∙ching sigen!”

Karbon gnanggipa manderang ong∙e, da∙ororo an∙chingni janggi tangani somoiara “kolchanggitam chikkung” (Git. 90:10) ong∙aiode (uaba an∙ching rasong gnangode ba biri cigarette opjaode ba dugae McDonald hamburgerrangko cha∙jaode), inditasan an∙ching man∙aigen—an∙ching kraa gitan janggi tangaha ine aganna man∙gen. Uni giminsa Ellen G. Whiteni indine janapaniara aiao inmanani ong∙a, “Pilakni gitan salgiara an∙chingnade namen gamchatbegipa ong∙a, aro an∙ching salgiko gimaatahaode, an∙ching gimikkon gimaatjok.”—Sons and Daughters of God, jak 349.

`An∙chingni bebera∙ani aro ka∙donganini gamchatani bidingo chanchibewalbo. Isolni ka∙sachakachi uko ripingna gita an∙chingara an∙chingni man∙a kakketko maina dakna nanggen?`