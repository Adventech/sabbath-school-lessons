---
title:  Anga Re∙bapilgen
date:   14/11/2022
---

`Johan 14:1–3 ona poraibo. Re∙bapilna gita Jisuni ku∙rachakaonide da∙o bilsi 2,000 mang ong∙pilnasiengaha. Inditan bakrogipa somoi ong∙genchimoba, iako u∙ichina an∙chingara maikai sakgipinrangko dakchakna man∙gen? Iako Jisuni aganaoni, ia ku∙rachakaniara an∙chingni chasongnaba namen melia.`

Parape∙a ki∙tapo changbrina kingking Jisu indine aganaha, “Anga bakbak re∙baenga!” (Para. 3:11; Para. 22:7, 12, 20). Uni bakbak re∙bapilanina nichaksoanian watatarangni somoio donggipa mondoliko nama kattako gipatna dingchaoataha aro ritchani ritcha bilsirangna chansokgijagipa Kristianrangni janggi tanganio ka∙donganiko gapataha. Indiba chasongsani ja∙man chasonggipin siroroangaha, aro ia ku∙rachakani da∙onaba chu∙sokkuja. Uni gimin bang∙an sing∙aniko dakenga: “Jisu bakbak re∙baenga” ine baditana kingking an∙chingara skiprakna nanggkugen? Ia kattarangara chu∙sokna man∙gijagipa nichaksoaniko ong∙atahama? (2 Pit. 3:4 ko nibo).

Bang∙a Kristianrangan ru∙utbaengani (Mati 25:5 ko nibo) gimin matnange agananiko daka. Indiba Ua ru∙utbaenga ine an∙chingara maikai u∙iskaa? Kristoni re∙bapilani somoiara badia somoian namgipa somoi ong∙na nanggenchim? Bilsi 50na skang ma 150 ba 500 ma? Nangchongmotgipa u∙ie ra∙anide ian je, Sastroni ku∙rachakanio “Saniba saniba ka∙sinnika gita, Gitel An∙tang ku∙rachakani gimin ka∙sinja; indiba na∙simangna chakchikgipa, Ua saksani gimaako namnikja, gisik pil∙aona pilakni re∙baaniko namnika” (2 Pit. 3:9).

Jisuni doangani ja∙mano indita ru∙uta ritchani ritcha bilsirang ong∙genchimoba, Uni re∙bapilanina ku∙rachakaniara da∙alona kingkingba ong∙kuenga. Maini gimin? A∙selde, an∙ching pilakan kan∙dikbeesa janggi tangna man∙aia (Git. 90:10), uni ja∙manode gopramo neng∙takna nanga (Agan. 9:5, 10), unikode, bon∙kamgipa chakatpilani ong∙gen, aro an∙chingni mikkangchina tik dongiminko dingtangatna changgipin chol dongjawajok (Ibri. 9:27). Sigiminrangni obostako niate nigenchimode (lesson gittamo janapbagimin gita), pilak sigiminrangan u∙igija tusiengani gimin, Kristoni gnigipa re∙baaniara uamangni siani ja∙mano dikdiksa somoina agre, una batede ong∙jawa. Nang∙nade, obostarangko nang∙ni chagronganio (aro ian Isolni manderangni pilak chasongni chagronganian ong∙gen), Kristoni re∙baaniara nang∙ni siani ja∙mano dikdiksanade batjawa. Ian namen bakbak ong∙genbamo, ong∙jawa ma?

Batanggimin salni salprakprakan salgini aramrango Gitel Jisu Kristoni rasongo re∙baaniona an∙chingko salsa sepangbatatenga. Uni re∙baaniko an∙ching u∙ijaoba, Ua re∙bachongmotgen ine an∙ching bebera∙na nanga, aro uan nangchongmotani ong∙a.

`Pamong saksa uni skiprakanio Kristoni basako re∙bapilgenchim, unade ua gisik on∙ja ine aganaha. Indiba Kristoni re∙bachongmotanio ua bebera∙aha, unasa ua gisiko nangaha. Indake chanchianiara maikai nang∙na meliani donggen, aro Kristoni re∙bakujani gimin nang∙ni duk ong∙anio iara maikai nang∙ko dakchakgen?`