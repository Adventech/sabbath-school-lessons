---
title:  Chanchidapani
date:   18/11/2022
---

Ellen G. Whiteni ki∙tap, The Acts of the Apostles oniko “The Thessalonian Letters,” jak 255–268; aro “Called to Reach a Higher Standard,” jak 319–321 rangko poraibo.

Stephen Cave indine seaha, “Gopramoni salsaode chakatpilgen ine Kristianrangni bebera∙aniko Romeni manderang namen u∙ia aro uamangni ka∙donganiko bilgriatna aro uamangni kosako ka∙dingstekna uamang man∙a kakketko dakronga. Gaulo a∙rik sanalani bidingo 177 CE o indakgipa koborko janapa je, matgrikrangko so∙otchenga, unikode uamangni manggisiko sochina saldokna gopgija dona aro uni ja∙mano wa∙alchi so∙a aro so∙ani ja∙mano tapprako Rhône chibimao galata.—‘Da∙ode, uamang chakatpilama chakatpiljawama, hai nie nina,’ ine Romeni manderangni agananiko serikaha.”—Stephen Cave, Immortality: The Quest to Live Forever and How It Drives Civilization (New York: Crown Publishers, 2012), jak 104, 105.

Ia chonbegipa agananiara, chakatpilani gimin Sastroo ku∙rachakani baksa mamung sakkiko on∙ja. An∙chingni be∙en bimang je bewalo sija maina, siaoni Jisuko chakatatgipa Bil, apsandake an∙chingkoba chakatatna ama. Maina, ua apsan Bilan a∙gilsak salgisak gimikko ong∙atna aro rakkina man∙ode, Ua tanggiparangko aro siaoni chakatpilgiminrangko dingtangatna man∙chongmotgen.

“Maina Jisu siaha aro chakataha ine an∙ching bebera∙ode, uandakeba tusigiparangko Jisuchi Isol Un baksa rimbagen” [1 Thess. 4:14], ine Paul seaha. Bang∙an ia podni bidingo indine talata je, tusigiparangko Kristo baksa salgioniko rimbagen; indiba Paulni miksonganide ian je, Kristoko siaoni chakatataha gita, apsandake Isol tusigipa toromirangko uamangni gopramoniko okamgen aro uamangko An∙tang baksa salgichina rimanggen. Gamchatgipa ka∙dimeani! Rasongarigipa ka∙dongani! Ian Thessalonikani mondolinasan ong∙aijaha indiba je biaprango donggipa Kristianrangnaba ong∙aha.”—Ellen G. White, The Acts of the Apostles, jak 259.

**Chanchigrikna Sing∙anirang**:

`Saoba indine aganaha: “Siani nang∙ko bon∙kimitata. . . . Chu∙gimik bon∙kimitatako man∙anio, janggi tangani miksonganiko gimaatna gitade dongrikgipa chinrang pilakkon gimaatna nanggen” Ua ong∙akon agana. Indide, indakgipa janggi tanganio ka∙dongagri ong∙anio, an∙chingara mai ka∙dongani dongkua?`

`Chu∙soksranganiona janggi tangna gita an∙chingara maikai re∙mikkanggen maina Kristoni gnigipa re∙baosa an∙chingara sigijaniko man∙gen aro papgri ong∙gen (Phil. 3:12–16; 1 Kor. 15:50–55)?`

`“Sruksruk rimdoangani” ko bebera∙gipana ia skianide ong∙ja ine mesokna an∙chingara maikai dakchakna man∙gen?`

`Changsatai 1 Kor. 15:12–19 ona poraitaibo. Sigiminrangara tusienga ine ia podrango maia bilakgipa sakkirang gnang? Sigimin toromirang Jisu baksa salgio ong∙engahaode, ia podrango mai orto gnangani dongkua?`