---
title:  Anga Uko Chakatatgen
date:   15/11/2022
---

Uni mingsa aiao inmanani kamko ka∙anio, Jisu bang∙gijagipa pita aro na∙tokchi sak hajal bonga manderangna alaha (Johan 6:1–14). Manderangni Uko raja songna am∙enganiko ma∙sie (Johan 6:15), Jisu An∙tangni sninggiparang baksa Galili sagalni nalsachi choangaha. Indiba salgipino, mande jinma Uko uchinaba ja∙rikbaaha, jeon Ua Uni bilakbegipa skianiko, chong∙motan, Janggini Pitani bidingo skiahachim, aro jringjrotni janggini giminba dingtangmanchae skianio man∙chapataha (Johan 6:22–59).

`Johan 6:26–51 ona poraibo. Maikai Jisuara jringjrotni janggiko toromirangni bon∙kamgipa chakatani baksa nangrimaniko dakaha?`

Uni skianio, Jisu jringjrotni janggini gimin minggittam skianiko janapaha. Skanggipao, Ua An∙tangko “Salgioni ong∙one a∙gilsakna janggiko on∙gipa” (Johan 6:33, 58) ine aganaha. “Angan [Greek egō eimi] janggini cha∙ani” (Johan 6:35, 48), ine agananio, Jisu An∙tangko Niam Gitchamni Dal∙gipa “ANGAN ONG∙A” (Reo. 3:14) ine talataha. Gnigipao, Jisu indine talataha je, jringjrotni janggiko Uo man∙kamgen: “Angona re∙bagipa okkrijawa aro Ango bebera∙gipa pangnaba ringna sikjawa.” (Johan 6:35). Aro bon∙kame, Jisu janggini sigijaniko bon∙kamgipa chakatpilani baksa nangrimataha, indake changgittamna kingking An∙tangni manderangna ka∙donganiko on∙aha, “uko Anga chon∙kaman salo chakatatgen.” (Johan 6:40, 44, 54).

Jisu ia aiao inmangipa ku∙rachakanikoba on∙aha: “Anga na∙simangna beben agana, bebera∙gipan jringjrotni janggiko man∙aha.” (Johan 6:47). Uni gimin, jringjrotni janggiko man∙aniara da∙ororoni somoio ong∙bebegipa obosta ong∙engaha. Indiba bebera∙gipa sijawa inede miksongjaenga, maina “uko… chakatatgen” (Johan 6:40) ingipa kattarangara siaoni chakatatako man∙gen ine miksongani ong∙a.

Talatani namen rongtalbea. Kristogride, darangba jringjrotni janggiko man∙jawa. Indiba Kristoko ra∙chakmano aro jringjrotni janggina ka∙donganiko man∙oba, da∙onade, an∙ching signigiparang ong∙kuaigen, uni gimin sianiko cha∙totgen. Gnigipa Re∙baanio, Jisu an∙chingko chakatatgen. Ua an∙chingna sigijaniko on∙gen jean an∙chingnin ong∙ahachim. Janggini sigijani bidingo a∙gilsakni skia gita bebera∙ani gimin ong∙ja indiba Jisuni toromi ong∙ani gimin aro an∙chingni Uo bebera∙ani gimin ia on∙aniko man∙na ka∙dongani donga.

`Uo bebera∙ode, na∙a (da∙on, ia somoi chachaon) jringjrotni janggiko man∙aha ine Jisuni agangipa kattarangni bidingo chanchibewalbo. Dikdiksanasan siani ong∙aigenchimoba, ong∙chongmotgipa duk aro saknaaniko chakchikna ia aiao inmangipa ku∙rachakaniara nang∙na maikai dakchakani ong∙gen?`