---
title:  Singgako Gam∙aton
date:   16/11/2022
---

Thessalonikarang indine bebera∙a je, jringjrotni janggiko Gnigipa Re∙baani somoiona kingking tange donggiparangsa man∙aigen. “Uamang simsakbee uamangni ripengrangni janggirangko rakkiaha, jedakode uamang sijawa ong∙jaode uamangni Gitelni re∙baani salo uamangni nichaksoenggipa pattianiko gimaatgenchim. Indiba saksani ja∙man saksa dake uamangni ka∙sabegiparangara uamangoni ra∙angako man∙aha, aro duk ong∙an baksa Thessalonikarangara sigimin mandeni mikkangko bon∙chotgipa changna nirikaha, aro mikkangchi janggi tanganio uamangko grongtaigen ine mamung ka∙dongani dongjaha.”—Ellen G. White, The Acts of the Apostles, jak 258.

`1 Thess. 4:13–18 ona poraibo. Ia ma∙sisretaniko Paulara maikai talataha?`

“Tusigiparangko Jisuchi Isol Un baksa rimbagen” (1 Thess. 4:14) ingipa kattarangko podni miksongana baten itihaschipak nangchape poraiaona sokata. Jemangan janggini sigijaniko a∙gilsakni skiako ra∙chakachim, bang∙an indake agananiko daka je, Kristo, An∙tangni gnigipa re∙baanio, salgioniko Isol baksa dongsoenggipa sigimin toromirangko An∙tang baksa rimbagen. Ua janggirangara uamangni chakatpilgimin be∙en bimangrang baksa nangrimpiltaianiko man∙gen. Indiba indakgipa talataniara ia katta bichongni bidingo Paulni agangipa pilak skianirang baksade melijaenga.

Ia podni bidingo Adventist ong∙gijagipa, sastroko u∙igipa mandeni segimin kattarangko poraie nibo: “Sigimin mondolini memborrangna kalimanio Thessalonika Kristianrango ka∙dongani dongani a∙selde ian je, Isol uamangko, chong∙motan, ia sigimin bebera∙giparangko chakatatgen aro uamangko Kristoni re∙bapilani somoio dongpaatgen, chong∙motan, uamang Un baksa ong∙pagen. Miksonganide ian je, sigimin bebera∙giparangna Kristoni re∙baanio mamung watchanggalani dongjawa indiba tanggiparangni Uni rasongo bak dongpaa gita uamangba apsandake Un baksa ong∙pagen.”—Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), jak 319.

Sigimin toromirangni janggirang salgio ong∙ahaode, indide bon∙kamgipa chakataniko Paul janapna nangjawachim maina Kristianrango ka∙dongani donga; toromirang Gitel baksa ong∙engaha inesa janapna nangskagenchim. Indiba, batesa, ua indine aganaha je, “Jisuo tusigiparang” (1 Thess. 4:14) chon∙kamani salo siaoni chakatatako man∙gen.

Bon∙kamgipa chakatpilanio ka∙donganian kalimgipa Thessalonikarangna ka∙dimeaniko ra∙baaha. Ia apsan ka∙donganian, an∙chingoniko an∙chingni ka∙sabegiparangko gimaatani gimin duk aro saknabegipa obostatarango ka∙donganiko on∙na an∙chingko dakchakgen.