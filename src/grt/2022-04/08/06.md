---
title:  Pangnajolnan Ong∙gipa Mikkanggrikani
date:   17/11/2022
---

`1 Kor. 15:51–55 ona poraibo. Maia “ning∙tuako” (1 Kor. 15:51) Paul talatenga?`

Mitam mingsinggipa skiprakgiparang indine agana je, ia ning∙tuaniara (1 Kor. 15:51) mondoliko “sruksruk rimdoangani” ong∙a, jean Kristoni rasongarigipa gnigipa re∙baanina bilsi snina skang ong∙genchim. Ia “sruksruk rimdoanganio” kakketgipa Kristianrang rang∙san, gitik gitak, darangni u∙ianio ong∙gija sruk sruksa salgichi rimdoanganiko man∙gen aro je dongrikgiparangde aiao inmane dongtokgen. Manderang rang∙sanan an∙tangtangko drivergrigipa gario nikgen maina driverko salgichi rimdoangaha aro dongrikgipa sakkide uamangni gangipa ba∙ra cholarangsanjok! Volume 16 ong∙pilgipa, palnangbatsranggipa ki∙tap Left Behind seriesko mingbri movieona tariaha jean ong∙gijagipa skianiko didiate millionrangko jajaatenga.

Beben, Gnigipa Re∙baani aro salgichina rimdoangani bidingo Sastroni kattarango indakgipa mamung skianiko dakja. Paulni iano “ning∙tuaniko” ine janapgipara Kristoni gnigipa re∙baanio tanggipa toromirangni dingtangataniko man∙e siaoni chakatpilgimin toromirang baksa damsan ong∙anikosa miksongenga. Indakesa salgichina rimdoanganiko man∙gen. Iano mamung sruksruk rimdoangani dongjawa maina Gnigipa Re∙baaniko pilak manderang nikgen (Para. 1:7), aro sigiminrangni chakatpilani aro tanggiparangni dingtanganiara Kristoni re∙bapilao singgako gam∙atani somoio ong∙gen. (1 Kor. 15:51, 52).

Kristoni gnigipa re∙baanian pangnaba ong∙kugijagipa aiao inmangipa mikkanggrikaniko ra∙bagen. Tanggipa toromirang “dikdiksano, mikjipsao pilakan dingtang dakako man∙gen.” (1 Kor. 15:51, 52). Isolni ku∙rangna, uamang rasongarigipa dingtanganiko man∙gen; da∙ode uamang sigijaniona dingtangatako man∙aha aro chakatpilgimin toromirang baksa Gitelko grongna bangbango rimdoako man∙gen. Sa∙grerang “balwa dambrioni, chong∙motan, salgini chon∙kamaoni chon∙kamaona, Uni segiminrangko rimchimonggen.” (Mati 24:31).

“Chonchongipa bi∙sarangko rongtalgipa sa∙grerang uamangni ma∙gipani jakpongrangona rimbagen. Siachi ru∙utbea somoina ekgrikgimin ripengrang gronggriktaigen aro ekgriktaiani dongjawaha, aro katchaani gitrang baksa damsan Isolni Songjinmaona re∙angtokgen.”—Ellen G. White, The Great Controversy, jak 645.

`Ian namen aiao inmanbegipa ku∙rachakani ong∙a, an∙chingni chagronggiminmung namen dingtanggrika aro iani bidingo u∙isokna gita neng∙beani ong∙a. Indiba a∙gilsakni apalani gimin chanchiate nibo, iano janggi tanganiara namen ma∙sisokgijani ong∙a. A∙gilsakko ong∙atanian Isolni aiao inmangipa bilko paraka. Jisuni gnigipa re∙baanio, tanggiparangko aro siaoni chakatgiparangko Isolni dingtangatna man∙ani bilni gimin iarangara an∙chingna maiko skia?`