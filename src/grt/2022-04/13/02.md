---
title:  Bon∙kamgipa Bichal Ka∙ani
date:   18/12/2022
---

Bang∙anan, bichal ka∙aniara matnanganiko dakani ine chanchia. Ian bichal ka∙ani bewalni bang∙gijagipa bak ong∙genchimoba, an∙ching iakoba gualna nangja je, bichal ka∙anio kakketko parakaniba donga, ua bichal ka∙anio, toromina chakaniko man∙chapa. Danielni ki∙tapo chon∙kamanio bichal ka∙aniko mesoka, “…Chubatsranggipani rongtalgiparangna bichalko on∙kuja, aro songnokko rongtalgiparangni man∙kamani sal sokkujana kingking.” (Dan. 7:22). Isolni bichalara Niam Gitchamo nikgimin niamrangkoba man∙chapa: “Indide na∙a salgio knachakbo, aro dakbo, aro re∙arangko skotango ga∙akatna denggugipako rae on∙e, aro uni kakket ong∙ani kri una on∙skana kakketgipako nama ine inate, na∙a nang∙ni nokkolrangko bichal ka∙bo.” (1 Raja. 8:32).

`Mati 25:31–46 aro Johan 5:21–29 rangko poraibo. Bon∙kamgipa bichal ka∙anio dengguna matnanganiko aro namgipana chakpae rae on∙aniko Kristoara maikai mesoka?`

Mitam manderang “bichal ka∙ja” (Johan 3:18) aro “bichal ka∙aona re∙baja” (Johan 5:24) ingipa kattarangni bidingo indake chanchia je, Kristoo dongkamgiparangkode bichalan ka∙srangja. Indiba ia kattarangara indinesa miksonga je, bebera∙giparangko bichalo matnangja. Uni gimin is Sastroni kattarangko indinesa ma∙sie ra∙na nanggen, “matnangja” (Johan 3:18) aro “matnangaona re∙baja.” (Johan 5:24).

Kan∙dike agangenchimode, an∙chingni mikkangchi ong∙gniko an∙chingni da∙o janggi tanganion miksongmanaha. Jemangan Kristoo ong∙ahachim, uamangna bichalo man∙gnigipa chakpaaniko man∙na ka∙dongani dongaha, aro jemangan Kristoo dongkamjahachim, uamang matnanganiko man∙gen. Bichal ka∙aniko talatanio (Mati 25:31–46), Kristo do∙bokrang (denggugiparang) dongpaa inesan janapaijaha indiba mesrangni (toromirangni) dongpaanikoba janapaha. Aro watata Paul rongtalbee indine janapaha, “Maina an∙ching pilakan Kristoni bichal ka∙ramni mikkango parape∙atako man∙na nanga; sakanti maikai, uni daka gita, be∙enchi dakanirangko man∙gen, ua nama ong∙bo, ba namgija ong∙bo.” (2 Kor. 5:10).

Bichal ka∙ani gimin gisik ra∙atpiltaianiko dakengon, an∙ching iako gisiko donkamna nanggen je, an∙chingara ka∙sachakachi jokatako man∙aha (Isa. 55:1, Eph. 2:8–10), bebera∙achi toromi ine chanako man∙aha (Aba. 15:6, Rom. 5:1), aro kamrangchi bichal ka∙ako man∙aha. (Agan. 12:14, Mati 25:31–46, Para. 20:11–13). Bichal ka∙aniko dakna Isolni niamo pangchaka jekon Niam Mingchikkungo talatahachim (Agan. 12:13, 14; Jakob 1:25; Jakob 2:8–17). An∙chingni kamrangara an∙chingko jokatanina parakgimin sakkirang ong∙a aro beben, bichalni somoio iarangko togen.

Iako gisik ra∙bo: mitamko jokatna aro gipinrangko gimaatna agangimin parakani Isoloni mamung dakeba dongja. Sakanti sakprakprakan niamko an∙tangtangni ja∙rikanio pangchake an∙tangtangna mikkangchi ong∙gnigipa obostana daito gnanggiparang ong∙a.
Bon∙kamanio, bichal ka∙anide Isolni an∙chingko ra∙chakani ba jegalani somoi ong∙ja, indiba ia somoio Isol an∙chingni basegiminrangko parakatgen. An∙chingni kamrangchin Uko an∙chingara baseahama basejahachim, uko ma∙sigen.