---
title:  Sandirikite Bichal Ka∙ani
date:   19/12/2022
---

Kristoni re∙bana skang, sandirikite bichal ka∙ani gimin Sastroo bang∙bee nikna man∙a.

`Dan. 7:9–14; Mati 22:1–14; Para. 11:1, 18, 19; aro Para. 14:6, 7 rangko poraibo. Ia kattarangara salgio sandirikite bichal ka∙ani bidingo u∙ianiko maikai paraka? Indakgipa bichal ka∙anini gamchataniara maia?`

Isolni manderangko sandirikite bichal ka∙aniko dakanio Sastroni minggittam skianio pangchaka.

Skanggipa skianiara ian je, sigimin pilakan—toromi ba denggugiparangba ong∙ja maina—uamangni gopramtangtango mamungkoba u∙igija ua bon∙kamgipa chakatpilaona kingking dongkuenga. (Johan 5:25–29).

Gnigipa skianiara ian je, pilak manderangna bichal donga (2 Kor. 5:10, Para. 20:11–13).

Gittamgipa skianiara ian je, skanggipa chakatpilaniara toromirangna pattigimin boksis ong∙a, aro gnigipa chakatpilaniara denggugiparangna jringjrotna siani ong∙skagen (Johan 5:28, 29; Para. 20:4–6, 12–15).

Iani miksonganide ian je, pilak manderangan bichal ka∙ako man∙gen, aro uamangko uamangni chakatpilana skangan bichal ka∙aniko dakgen, maina chakatpilani somoiode uamang an∙tangtangni bon∙kamgipa boksiskosa man∙aignok.

Danielni ki∙tap sandirikite bichal ka∙ani somoi aro bewalko u∙ina an∙chingko dakchaka. 2,300 salrangni bon∙ao—1844 bilsio—salgini torom nokdring rongtalatako man∙gen (Dan. 8:14 ko Ibri. 9:23 baksa nisusabo) aro sandirikite bichal ka∙ani a∙bachenggnok (Dan. 7:9–14), ian apsan obostako minggni bewalo talatani ong∙a. Aro bichalo rai on∙aniara “…Chubatsranggipani rontalgiparangna bichalko on∙kuja, aro songnokko rongtalatgiparangni man∙kamani sal sokkujana kingking” (Dan. 7:22) ine ong∙gen. Uan, Isolni manderangnade namgipa kobor ong∙a.

Mati 22:1–14 o, bia ka∙ani ongbebena skang bia ka∙aniona sokbagiparangko sandirikite niani bidingo Jisu aganaha.

Aro Parape∙ani ki∙tapo, sandirikite bichal ka∙aniko indine janapaha, “Aro gol∙dik gita tiluko angna on∙e inaha, chakatbo, Isolni torom nokdringko aro ganchiko aro uno olakkigiparangko tobo (Para. 11:1) aro “…Uni bichalni konta sokbaaha.” (Para. 14:6, 7; Para. 14:14–16).

`Salgio bichal ka∙ani gimin u∙ianiara an∙chingni ia a∙gilsako janggi tanganiko maikai dingtangatna man∙gen?`