---
title:  Gnigipa Siani
date:   22/12/2022
---

Isol mandeni itihasko bon∙kamani somoiona dilbaengaha. Bilsi hajalsani bon∙ao, pilak sigimin denggurangko uamangni gopramoniko chakatatgen aro uamang an∙tangtangna sastiko man∙gen (Para. 20:5, 11–15). Unikode, jensalo pilak bichal ka∙ani bewalrangko matchotani ja∙mano aro mamungkoba on∙dapna nangani dongjahaon, denggugiparang Isolni kakket bichal ka∙aniko ku∙rachakgen. “Dal∙begipa dakgrikanina pilak sakkirang baksa, a∙gilsak salgisak, kakketgipa aro bobil dakgipa gimikan, damsan indine parakgen: Torom aro bebe Nang∙ni kamrang, O jringjrotni Raja.” Aro Satan an∙tangan “bamgope kakket bichal ka∙aha ine ku∙rachakgen.”—Ellen G. White, The Great Controversy, jak 670, 671.

`Mal. 4:1; Para. 20:14, 15; aro Para. 21:8 ko poraibo. “Wa∙alni wari” aro “gnigipa siani” ara maikai chu∙sokgen?`

Satan aro uni sa∙grerangko aro pilak denggugiparangko bon∙kimitanian ia a∙gilsakko pap aro uni namgijaoniko rongtalatgen. Indake ong∙omangba, denggugiparangko Isolni bon∙kimitanimangba Isolni ka∙saani kam ong∙a, toromirangnasan ong∙aija indiba denggugiparangnaba iara ong∙a. Uamang tangana batede Isolni mikkango sion namkugen maina Uan “kamgipa wa∙al ong∙a” (Ibri. 12:29).

“Uamang [gimagiminrang] rongtalgipa biaponi kate chakna sikbegenchim. Uamang nisiataniko rimchaksogenchim, jedakode uamang Uni mikkangoni donnuna gita man∙gen jean uamangko piokna sichakahachim. Denggugiparangni man∙gipa sastiara uamangni basegiminni a∙sel tik ka∙ako man∙aha. Salgioniko rikgalatania uamangni jakgitele basee ra∙ahani gimin ong∙aha, aro ian Isolni kakket dakani aro ka∙sachakani kam ong∙aha.”—Ellen G. White, The Great Controversy, jak 543.

Indake, papko aro papirangko bon∙chote bon∙kimitataniara denggugipa manderangni dakmangimin kamna kragipa sasti ong∙a. Iako dakanian papni bon∙aniko mesokbebeenga. Unikode, a∙gilsak gimikan skango gita gital daktaiako man∙gen, maina papni a∙sel namgijani aro katta manigijani aiao inmane napbaahachim.

Jihovako mitelbo maina Uan an∙chingni “toromi bichal ka∙gipa” (2 Tim. 4:8) ong∙a, aro toromirangna janggini sigijaniko kakket bichal ka∙e on∙gen aro denggugiparangko nisiatskagen.

`Bon∙kamao Isol pilakkon jokataigen ine chanchianio maia gualani ong∙a? Iara maikai namgijagipa chanchiani ong∙a?`