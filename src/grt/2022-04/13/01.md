---
title:  Bichal Ka∙ani Bewal
date:   17/12/2022
---

### Ia Antini Lessonna Poraiani
Mati 25:31–46; Dan. 7:9–14; 1 Kor. 6:2, 3; 2 Pit. 2:4–6; Mal. 4:1; Para. 21:8.

> <p>Mingani Pod</p>
> “Maina an∙ching pilakan Kristoni bichal ka∙ramni mikkango parape∙atako man∙na nanga; sakanti maikai, uni daka gita, be∙enchi dakanirangko man∙gen, ua nama ong∙bo, ba namgija ong∙bo.” (2 Kor. 5:10).

Sastroo maiaba mingsao rongtalbeode, uan ong∙bebegipa bichal ka∙ani giminan ong∙a. Isol a∙gilsakko bichal ka∙gen. Donnumitapagrian, Niam Gitcham aro Niam Gitalo Sastroni kattarang bang∙en donga. Kragipa bichal ka∙ani, jekon da∙ororo somoio man∙jaengachim, ua salsao sokbagen.

Sastro indine agana je, Isol “u∙ianio chu∙soksranggipa” (Job 37:16) ong∙a aro “Ua pilakkon u∙ia” (1 Johan 3:20), aro an∙chingni gisikni ning∙tugipa miksonganirangkoba u∙ia. (Agan. 12:14, Jer. 17:10). An∙ching pilak manderangoni jekoba donnuna man∙naba donga, indiba Isolonide mamungkoba donnuna man∙jawa.

Iani ong∙bebeani miksonganide ian je, sakanti sakprakni janggi tanganiko u∙ina gitade Ua An∙tangna bichalko nangja. Isolni bichalrangara An∙tangni ong∙atgiminrangna, salgio aro a∙gilsako donggiparangni nambatroroanina Uni dakgimin ong∙a. Ia kamara a∙gilsak salgisak gimikko manchapgipa kam ong∙a maina Lucifer an∙tangni bobil dake chakataniko salgio a∙bachengataha aro uko ia a∙gilsakonaba gipataha. (Para. 12:7–9).

Ia antio an∙ching chon∙kamani somoio bichal ka∙ani bewalrangko nigen jean minggittam dake bak dakgiminrang ong∙achim: sandirikite bichal ka∙ani, bilsi hajalsani somoio bichal ka∙ani, aro bon∙kamgipa bichal ka∙ani. Iarangni gimik bewalrangan toromina chakaniko mesoka aro denggugiparangni gnigipa sianiko man∙ani gimin talataniko daka.