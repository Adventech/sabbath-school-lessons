---
title:  Bilsi Hajalsani Somoio Bichal Ka∙ani
date:   20/12/2022
---

Sastro an∙chingna indine agana je, Gnigipa Re∙baanio (1) tange dongsogipa toromirang aro chakatpilgimin toromirang “bangbango Gitelko grongna aramrango uamang baksa damsan rimdoako man∙gen” (1 Thess. 4:16, 17); (2) pilak toromirang salgichi rimdoako man∙gen aro uamang Uni daksogimin noko dongna man∙gen. (Johan 14:1–3); aro (3) bilsi hajalsani ja∙manosa Gital Jerusalemko ia a∙gilsakona ra∙onbagen aro ian jringjrotnan toromirangni dongram ong∙gen. (Para. 21:1–3, 9–11). Uni gimin, bilsi hajalsani somoio, chong∙motan, ia a∙gilsak sikdikdik ong∙ani somoio, toromirang Kristo baksa salgio sason ka∙gen (Jer. 4:23, Para. 20:4).

`1 Kor. 6:2, 3 aro Para. 20:4–6, 11–13 rangko poraibo. Bilsi hajalsani somoio bichal ka∙anio maina toromirang bichal ka∙pana nanga?`

Gimik bichal ka∙ani miksonganiara (1) An∙tangni ong∙atgiminrangna ka∙saja ine Satanni matnanganirangna Isolni cholonko parakna; (2) toromirangna boksisko on∙anio mikkang nia dongja ine parakna; (3) denggugiparangna sasti on∙anio kamnikri krae on∙a ine mesokna; aro (4) a∙gilsako minggipin bobil dake chakataniko ong∙atna man∙gipa jajaanirangko gimaatna. Toromirangko sandirikite bichal ka∙anio salgini kotokrangsan bichal ka∙aia. (Dan. 7:9, 10). Indiba bilsi hajalsani somoio bichal ka∙aniode, denggugiparangko aro ga∙akgimin sa∙grerangko toromirang an∙tangtangan bichal ka∙tokgen (1 Kor. 6:3, Juda 6, Para. 20:4–6).

Sandirikite bichal ka∙aniko 1844 bilsio a∙bachengaha jeon “singhasonrangko donaha. . . . bichal ka∙ani ong∙aha, aro ki∙taprangko oaha” (Dan. 7:9, 10). Indiba bilsi hajalsana bichal ka∙anikode toromirangko salgichina rimdoangani ja∙manosa ong∙gen jeon uamang singhasonrango asonggen, aro uamangna tikgiminrangko bichal ka∙gen. Unikode, changsatai, salgini ki∙taprangko oaha, aro sigiminrang “kamtangtang gita bichal ka∙ako man∙aha” (Para. 20:4, 12). Indake bichal ka∙ani bewalan, salgini serikaniko nipiltaina aro pilak obostaon Isolni kakket ong∙aniko nichina toromirangna namgipa cholko on∙a. Pilak manderangnan uamangni basee ra∙anikri kamtangtang gita bichal ka∙akosan on∙aijaha, indiba maini gimin ua bichalko on∙ahachim, uarangkoba Ua uamangna talataniko daka.

`Gnigipa chakatpilaniko gimagiparang man∙na skang, jokgiminrang bichal ka∙anio bak ra∙pagen, aro Isolni kakket ong∙aniko nikkujaskal darangba sastiko man∙kujawa. Ia u∙ianiara Isolni cholonni gimin an∙chingna maiko skia? Na∙simangni aganchakaniko Sabbath salo klasso sualbo.`