---
title:  Siani aro Mikchi Ong∙ani Dongjawaha
date:   28/12/2022
---

Janggini sigijani gimin skianio, jringjrotna kamgipa noroko jringjrotnan saknaani donggen ine skiani, Sastroni skiani baksade namen bikpila, chong∙motan, gital salgio aro gital a∙gilsako “siani ong∙jawaha, aro kalimani, aro chrikani, aro saknaani ong∙jawaha” (Para. 21:4). Noroko jringjrotna kamgen ine skiani bebe ong∙ode, indide, “gnigipa siani” papko aro papirangko a∙gilsakoniko bon∙kimitatkujawa indiba uamangko jringjrotni kalimani aro chrikanionasa donatako man∙aigen. Aroba: indakgipa obosta ong∙ode, a∙gilsak mamung dakeba skango gita gital daktaiako man∙jawa. Indiba Jihovako mitelbo maina Sastroo dingtangesa aganskaaha!

`Is. 25:8, Para. 7:17, aro Para. 21:4 rangko poraibo. Ia a∙gilsakni so∙sojengjeng aro dukni obostarangchi duulaniko man∙engon, ia Sastroni kattarang an∙chingna maia ka∙dimeaniko aro ka∙donganiko ra∙bana man∙gen?`

Janggi tanganio namen neng∙beani, mikkang niani, aro ka∙namgijani ong∙naba donga. An∙chingni ka∙sabegipa mitam manderang, siachi ka∙namgija bewalo ra∙angako man∙aha. Ba mitam manderang an∙chingni janggi tanganiona an∙chingni u∙ina man∙gijagipa bewalo re∙baa, unikode, mamungba ong∙ja ingipa gita wate re∙anga. An∙chingni ka∙sagipa aro ka∙dongchakgipa mandechi togiako man∙na baditan saknabeani ong∙a.

Janggi tangna namgni dongkuengama ine chanchianiko man∙e basakobade ka∙beani somoirangba donga. An∙chingni dukrang je bewalo ong∙ja maina, Isol mikchirangko an∙chingni peoniko ipakna pangnan dongkama. Indiba an∙chingni mitam jrimbatsranggipa mikchirang ua rasongarigipa salona kingking ong∙angkugen, jensalo siani, duk kalimani, aro grapani dongjawaha (Para. 21:1–5).

Isol mande sakantikon bon∙kamgipa bichalo mikkang nigija ka∙saao bichal ka∙gen ine an∙ching ka∙dongchakna man∙a. Kristoo sianggimin an∙chingni ka∙sagiparang pilakan an∙ching baksa jringjrotonan dongkamna siaoni chakatatako man∙gen. Jringjrotni janggina kragijagipa janggirang bon∙chote nisiataniko aro bon∙kimitatako man∙gen. An∙chingni dal∙batsranggipa ka∙dimeanide Isolni sakantiko mikkang nigija kam ka∙aoni ong∙baa. Jensalo siani bon∙kimitatako man∙ahaon, piokgiminrang katchae indine inwatgen, “O sia, nang∙ni ama bao? O sia, nang∙ni beri bao?” (1 Kor. 15:54, 55).

Jihova indine ku∙rachakaha je, gital salgi aro gital a∙gilsako “skanggipa ong∙anirangko gisik ra∙jawa, aro gisik najawa” (Isa. 65:17). Indine agananio, salgio gisikni gisik ra∙na man∙gijani biap inede miksongjaenga, indiba batanggimin obostarang salgini katchaaniko bilgriatjawa inesa miksongenga.

`Mandeni iano janggi tanganio, kragijagipa namgija kamrangko sawa chagronge nikkuja? Namjabegipa somoio, Isolni namanio aro ka∙saanio ka∙dongchakna aro katchana maikai an∙chingara skiako man∙gen?`