---
title:  Gital Salgi aro Gital A∙gilsak
date:   25/12/2022
---

Greekni chanchibewalanirangko ja∙rikgipa mitam manderangnade, maiaba chanchiani ba skiani nikna aro dangtapna man∙gipa bostu ong∙ode, ian namgijani ong∙a. Uni giminsa uamangnade, mikkangchi ong∙gnigipa chong∙motgipa salgi aro a∙gilsakni bidingo chanchiatnade ra∙chakna man∙gijani ong∙a. Ia chanchianio, salgi ong∙na inode aro namgipa ong∙nade, uan gisikni gitasa ong∙na nanggen, a∙gilsako nikgipa pilak ong∙siani grigipa ong∙na nanggen. Uamang indine agana je, maiaba bostuko gita nikna ba dangtapna man∙gipa ong∙ode, uan gisikni gita ong∙na man∙jawa; aro maiaba gisikni gita ong∙ode, uan bostuko gita nikna ba dangtapna man∙gipa ong∙na man∙ja. Ianoni bikpile, Sastroo chong∙motgipa salgini gimin agananiko daka jean papgrigipa biap ong∙gen.

`Is. 65:17–25; Is. 66:22, 23; 2 Pit. 3:13; aro Para. 21:1–5 rangko poraibo. Ia Sastroni kattarangni mongsonggipa miksonganiara maia?`

Isol baksa ku∙monggrikaniko Israel rakkiode a∙gilsakara maidakgipa biap ong∙genchim, uarangni gimin Isaiani ki∙tapo aiao inmangipa talataniko on∙a. (Isa. 65:17–25; Isa. 66:22, 23; Deut. 28 baksa nisusabo). A∙gilsak gimikan, dingtang dingtang janggi gnanggiparang, pap napna skang Isolni chong∙motgipa miksonganiona sepangbate nambatrorogenchim.

Indiba, miksonga gita chu∙sokna man∙jaha. Unikode, gitalgipa miksonganiko dakaha, indiba da∙ode Jihudi aro Gipin Jatmung bringimin mondolio miksonganiko chu∙sokatna dakskaaha (Mati 28:18–20, 1 Pit. 2:9). Uni gimin Isaiani katchinike agananirangko poraianio ia bringimin mondolina meliate poraiskana nanggen (2 Pit. 3:13, Para. 21:1–5).

“Sastroo jokgiminrangni man∙rikaniko ‘song’ (Ibri. 11:14–16) ine agana. Uano salgini Mes Nirikgipa An∙tangni jakrangko janggini chimikrangona dilanga. Bol janggi japrakon biteko nange on∙a, aro bolni bijakrang jatrangko an∙sengatanina ong∙a. Uano jringnan jokkame donggipa chiringrang, krystal gita grika, aro uarangni samtangtango moenggipa bolrang an∙tangtangni jagringko Jihovani piokgiminrangna tarisogipa ramao ga∙akdapata. Uano apalgipa a∙kawerang nitobegipa a∙timboona dakdoanga, aro Isolni a∙brirango chubegipa ku∙chotrang donga. Ua tom∙tomgipa a∙kawerango, ua tanggipa chiringrango, Isolni manderang, jemangan ru∙utbea somoina re∙jojogiparang ong∙ahachim, uamang uano dongani biapko man∙gen.”—Ellen G. White, The Great Controversy, jak 675.

`A∙gilsakni ki∙tap serakgipa bang∙a manderangan, Sastroo janapgipa ka∙dongani, chong∙motan, jringjrotona ka∙donganigrian mandeni janggi tanganio ong∙gramaianina kalimbeaha. Uamang mikkangchina ong∙gnini bidingo chanchianio ong∙jahaoba, mikkangchina ka∙dongagri ong∙e janggi tanganio ong∙gramaiani bidingo jerikitaniko dakna maina namen rakbeani ong∙a? Nang∙ni aganchakaniko klasso Sabbatho sualbo.`