---
title:  Isolni Mikkango
date:   27/12/2022
---

Sastro indine agana je, Isolara “sepangona re∙bana man∙gijagipa seng∙ao donggipa” (1 Tim. 6:16) ong∙a, aro “darangba Isolko mamung saloba nikkuja” (Johan 1:18, 1 Johan 4:12). Iani miksonganiara toromirang Pagipa Isolko mamung saloba nikjawa ine ong∙ama? Indakede ong∙chongmotja. Ian namen rongtalbea je, Isolko nikja ine agananio pap napbaani ja∙mano donggipa manderangkosa miksongenga, maina salgio toromirang Uko nikgen ine adita Sastroni bakrango janapaniko daka.

`Mati 5:8; 1 Johan 3:2, 3; aro Para. 22:3, 4 rangko poraibo. Isolko nikani bidingo nambatsranggipa cholni gimin ia Sastroni kattarang an∙chingna maiko agana?`

“Darangba Isolko mamung saloba nikkuja” (Johan 1:18, 1 Johan 4:12) ine agangipa apsan watata Johan indineba parakaha je, “Aro Ua janggiko parape∙aha, aro chinga nikaha, aro sakki on∙a, aro Pagipa baksa gnangchimgipa, aro chingna parape∙gimin jringjrotni janggiko na∙simangna aganata, jeko chinga nikaha aro knaaha, uko na∙simangnaba chinga aganata, maikai na∙simangba ching baksa bak man∙pagen; aro chingni bak man∙paade Pagipa baksa, aro Uni Depante Jisu Kristo baksa gnang.” (1 Johan 3:2, 3) aro “Uni mikkangko nikgen” (Par. 22:3, 4). Ia Sastroni kattarangara Pagipa Isolko ma Kristoko miksongachim, iani bidingo jegrikani ong∙naba donga. Indiba pilak jajaanirangko Kristo An∙tangni agangipa kattarango chel∙ataha, “Ka∙tong rongtalgiparang an∙senga; maina uamang Isolko nikgen.” (Mati 5:8). Isolko Uni torom nokdringo olakkina gita piokgiminrangna baditan namgipa chol ong∙gen! Indiba pilaknaba bate, nambatsranggipa cholde Uni mikkangko nikanian ong∙gen.

“Isolni manderangni Pagipa aro Depante baksa jakgitele agangrikna man∙aniara rasong gnangani ong∙a. ‘Maina da∙o an∙chinga janerachi, aganmitapao, nika; indiba unon mikkangchakgrike nikgen.’ 1 Kor. 13:12. Janerao gita, an∙ching Uni ong∙atgiminrango aro Uni manderangna kamko ka∙anio Isolni teng∙chakgipa jagringko nika; indiba an∙ching mamung dongpenganigrian, Uko mikkangchakgrike nikgen. An∙ching Uni mikkango chadenggen aro Uni mikkangni rasongko nikna man∙gen.”—Ellen G. White, The Great Controversy, jak 676, 677.

Da∙alni podrango, rongtalani aro Isolko nikani gisepo nangrimaniko, nipilate nibo. “Ka∙tong rongtalgiparang” Isolko nikgen; jean Isolko nikgenchim, “Uni rongtala gita chacha, an∙tangko rongtalata” (1 Johan 3:3). Ia podrangni miksongania ian je, Isol da∙o an∙chingo kam ka∙na nanggen jedakode an∙ching salgina tarigiminrang ong∙gen.
Bon∙chotao, an∙chingni salgichi re∙anide, Jisuni sichakanichi mangrakdapataha, aro an∙chingko rongtalatna kamko ka∙anio da∙o aro iano an∙ching re∙pakna nanggen jean an∙chingni jringjrotna ong∙gnigipa biapna an∙chingko tarisona dakchakgenchim. Aro ia rongtalatani kamko ka∙anio mongsonggipa bakde Uni kattako manianian ong∙a.

`1 Pit. 1:22 ko poraibo. Katta maniani aro rongtalani, ia minggnini gisepo nangrimaniko ia podara maikai an∙chingna paraka? Katta manianichi an∙ching rongtalatako man∙a ine inaniara maiko miksonga? Mai bewalo an∙chingni katta manianiko parakatgen ine Pitor aganaha?`