---
title:  Isolni Torom Nokdringo
date:   26/12/2022
---

Mitam manderang salgiko Isolni torom nokdring ine agana. Indiba Parape∙a ki∙tapo Gital Jerusalemni ning∙o donggipa torom nokdringko miksonga, jeon Isolni singhason aro janerani sagal donga (Para. 4:2–6, Para. 7:9–15, Para. 15:5–8). Uano channa amgijagipa jinma bang∙bea pilak jat, ma∙chong, mande aro ku∙sikrang Isolko jringjrotna olakkigen (Para. 7:9–17).

`Para. 7:9–15 ko Para. 21:3, 22 baksa nisusabo. Piokgimin manderang jinma “Torom nokdringo sal wal Uko olakkia” (Para. 7:15) ine janapgipa kattarangko Gital Jerusalemo “torom nokdringko nikjaha” (Para. 21:22) ine janapgipamung maikai talataniko dakgen?`

Salgini torom nokdringan salgini kotokrangni Isolko olakkiram biap ong∙kamaha. Indiba a∙gilsakona papni napbaa dipet, ua torom nokdringara mande jatna jokataniko on∙chakgipa biapba ong∙aha. “Jensalo papko bon∙kimitatahaon, changsatai torom nokdring skango gitan ong∙piltaigen. Parape∙a 21:22 o, Johan Parape∙gipa indine talata je, uano ua torom nokdringko nikjaha, maina Gitel Isol Bilakgipa, aro Mes Bi∙sa uni torom nokdring ong∙a. Indiba iara Jihovani nokdring dongjaha ine miksongengama jeonan Uni ong∙atgiminrang Un baksa dingtangmanchagipa bak-rengsi ong∙pana re∙batokachim? Indakede ong∙chongmotja!”—Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), jak 31.

Parape∙ani ki∙tap dingtangmanchagipa gisik nanganiko Una on∙aha jean olakkiako man∙achim aro Uko olakkiengachim. Ia salgini olakkiani bewalara Isol aro Mes Bi∙sako mongsonggipa dake done olakkianian ong∙a. (Para.. 5:13, Para. 7:10). Pangnan ong∙jringa gitan, aro ong∙jringnan nanga je, Kristoan olakkianio mongsonggipa ong∙na nanga.

Olakkigiparangara “bang∙a dukoni ong∙katbagiparang, aro uamang cholatangtangko su∙aha, aro Mes Bi∙sani an∙chio uarangko bokataha” (Para. 7:14). Uamangan Isolni piokani aro dingtangatna amgipa bilna aro Uni uamangna dakgimin kamrangna tanggipa sakkirang ong∙a.

`Para. 21:3 indine agana: “Nibo, manderang baksa Isolni dongchakani, aro Ua uamang baksa donggen, aro uamang Uni manderang ong∙gen, aro Isol An∙tangan uamang baksa ong∙gen aro uamangni Isol ong∙gen.” Ia pod adita gipin Sastroni kattarang baksa melianiko mesoka (Jer. 32:38, Ezek. 37:27, Zek. 8:8, Ibri. 8:10). A∙gilsako da∙o an∙ching ong∙kuengon, Isol an∙chingni Isol ong∙gen aro an∙ching Uni manderang ong∙gen ine agananio iara da∙o an∙chingna maiko miksongenga? Ia aiao inmanbegipa bebeni katta gita an∙chingara da∙o maikai janggi tangna nanggen?`