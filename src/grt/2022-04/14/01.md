---
title:  Pilakkon Gital Daka
date:   24/12/2022
---

### Ia Antini Lessonna Poraiani
2 Pit. 3:13; Para. 21:3, 22; 1 Johan 3:2, 3; 1 Pit. 1:22; Isa. 25:8; Para. 22:3–5.

> <p>Mingani Pod</p>
> “Aro singhasono asonggipa inaha, nibo, Anga pilakkon gital daka. Aro Ua aganaha, sebo; maina ia kattarang kakket aro bebe ong∙a.” (Para. 21:5).

Sastro an∙chingna ka∙donganiko on∙a: “Indiba Uni ku∙rachaka gita, an∙ching gital salgirang aro gital a∙ako nichaksoenga, jeo torom dongkama” (2 Pit. 3:13).

Mitamrangnade, “salgi gitalko aro a∙a gitalko” (Para. 21:1) on∙na ku∙rachakaniara bil man∙giparangni siani ja∙mano janggi tangkua ine ka∙dongate manderangko bebera∙atna jakkalgipa banaigipa golposan ong∙aia. Miksonganide: Na∙a da∙o neng∙skime janggi tangoba, salsao salgio ba uandakgipa namgipa biapo, nang∙ni boksisko man∙gen.

Aro mitam manderang Sastroo on∙gipa mikkangchina ka∙donganiko indaken jakkalaha, uamangni srete skiani ba jakkalani, gital salgi aro gital a∙gilsakni bidingo an∙chingna on∙gimin ku∙rachakanirangko bebeoni dingtangatna man∙ja.

Bon∙kamani salrango, ka∙dingstekgiparang an∙chingni katchabegipa ka∙donganiko chonnike ka∙dingstekgen (2 Pit. 3:3–7). Indiba, agansoa gita, uamangni ka∙dingstekaniara Sastroni bebena sakki ong∙aha, maina Sastroo agansoaha gita uamang ka∙dingstekenga.

Ia antio an∙ching gital salgi aro gital a∙gilsakko an∙chingna on∙na gita rasongarigipa ku∙rachakani bidingo chanchigen, iano an∙ching salgini torom nokdring, Isolni dongpaani, siani aro mikchini bon∙ani aro bon∙kame, Isolni ka∙saanini chu∙soksranggipa cheanikoba man∙chapgen.