---
title:  Chon∙kamani Somoio Tol∙napanirang
date:   03/12/2022
---

### Ia Antini Lessonna Poraiani
Mati 7:21–27, Johan 11:40–44, 1 Pit. 3:18, 1 Sam. 28:3–25, Eph. 6:10–18.

> <p>Mingani Pod</p>
> “Aro aiao inani ong∙ja; maina Satan an·tanga an∙tangko seng∙ani sa∙gre dake bimang dakjea. Uni gimin uni dangdike on∙giparang toromni dangdike on∙giparang gita an∙tangko bimang dakjeode, maiba dal∙beani ong∙ja; uamangni chon∙kamara uamangni kamrang gita ong∙gen.” (2 Kor. 11:14, 15).

An∙chingni da∙ororo ong∙enggipa a∙gilsakde, Hollywoodni dakchakachi, ong∙ronggijagipa bil aro ong∙gijagipa gisikni dilaniko jrongchakatgipa me∙dik ong∙aha aro toromni bimungo aro ong∙ronggijagipa bewalo movierangko tarie skisretaniko dakna mamung neng∙nikani dongja. Gitcham tol∙napani, chong∙motan, “Sichongmotjawa” (Aba. 3:4) ingipara bang∙a poraigimin ki∙tapko, bang∙a nikgimin movierangko aro mingsinggipa video gamerangko seanio, tarianio aro kal∙anio gisiko nangatahaha. Satanni muni nangatachi an∙ching dakmajoaniko man∙aha ine ku∙rachakna man∙gen jerangan channa amsokgijagipa bimango sokbaa aro basakobade scienceni bimungo donnumitapa gnang an∙chingona sokbaa.

Mingsa ong∙ronggijagipa tol∙napaniara “signigipa chagronganirang” ong∙a jeon sigiminrang janggi tangpiltaia aro uamango siani ja∙mano golporang gnang. Bang∙an ia obostarangko nike janggini sigijanina sakki on∙aha!

Ia antio an∙ching chon∙kamani somoio tol∙naparangni bidingo chanchirimgen. Ia tol∙naparangara ong∙gijagipa gisikchi dilaniko man∙ani, sina skang chagronganirang, dingtang bimango atchitaiani, me∙mang muni piani aro una agreba bang∙arangko man∙chapa. Iarangara namen kenbeanirang ong∙a je, an∙ching simsakna nanggen, ong∙jaode an∙ching salangako man∙gen.