---
title:  An∙tangko Sakgipin Gita Dakjee Mikkangpa∙anirang
date:   08/12/2022
---

Sigimin baksa agangrikani ba me∙mang muni piani baksa apsananggipa kamara, sigimin mandeni bimango diabolni mikkang pa∙anirangan ong∙a. An∙tangko sakgipin gita dakjee mikkangpa∙anirangara nokdangoni sigimin mandeni bimango, ripengtang, ba je mandeni bimangoba ong∙na man∙a. Be∙en bimangrang aro ku∙rangba sigimin mande gitan apsan ong∙gen. Isolni kattao kimkime ja∙dil su∙gimin ong∙gijagiparangna ia pilak Satanni tol∙napanirangko tol∙napna jakkalgen. Ellen G. White indine mikrakataniko daka, “Ia tol∙gipa gisikrang, an∙tangtangko watatarang gita mikkangpa∙aha aro a∙gilsako dongmitingo uamang Rongtalgipa Gisikchi dilako man∙e segiminrangko bikpile aganaha.”—The Great Controversy, jak 557. Aro iana batemangba, “Tol∙napani dal∙begipa dakmesokanio, Satan an∙tangko Kristo gita dakjee mikkangpa∙gen.”—The Great Controversy, jak 624.

`2 Kor. 11:14, 15 aro Eph. 6:10–18 rangko poraibo. Indakgipa diabolni tol∙naparangoni warachakna an∙chingara mairangko jakkalna nanggen?`

Watata Paul an∙chingko mikrakata je, “Maina be∙en aro an∙chi baksade an∙chingni dakgrika ong∙ja, indiba raja ong∙anirang, bilrang, ia andalani a∙gilsak pamongrang, salgirango namgijani gisik kotokrang baksa.” (Eph. 6:12). An∙ching indakgipa tol∙naparangoni naljoke dongnade “Isolni pilak tarianiko” (Eph. 6:13) ganachisan mangmang man∙aigen jekon Eph. 6:13–18 rango janapahachim.

Satanni dakjee mikkangpa∙anirang namen kenbeani aro tol∙napani ong∙na man∙a, indiba uarang Isolni simsakaniko man∙giparang aro Isolni Kattao ja∙dil su∙giminrangkode dilsretna man∙jawa. Sastroni skiani gitade, indake mikkangpa∙ani ba agangrikanirangara Satanoni ong∙a aro iako Isolni bilakgipa ka∙sachakachi jegalna nanga. Jegitaba tol∙napanirang bilakja maina ba chong∙mot ong∙susu dake nikja maina, sigiminrang gopramo tusienga ine skianio an∙ching pangnan kimkime chadengna nanggen.

Chanchichipate nibo je, na∙a ka∙sagipako gimaataha, aro ia apsan mandean nang∙na mikkangpa∙aha aro agangrike nang∙na ka∙saaniko parakaha aro nang∙na ka∙pakenga ine aganaha. Aro da∙ode nambata biapo ong∙engaha ine nang∙na aganaha. Na∙a Sastroni skianirango ja∙dil su∙gimin ong∙jaode, baditan altue ia tol∙napanio ga∙akaigenchim!

`“Isolni pilak tarianiko ra∙bo” ine agananio iara maiko miksongenga? Salantio janggi tanganio, an∙chingara maikai chon∙kamani somoio tol∙napaniosan ong∙aigija, an∙chingni salantio janggi tanganioba iako dakna man∙gen?`