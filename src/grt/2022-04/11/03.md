---
title:  Sina Skang Chagronganirang
date:   05/12/2022
---

Ong∙telaigipa janggini sigijani bidingo skianiko ong∙a ine mesokna da∙ororo manderangni jakkalbatsranggipa jerikitanirangara sina skang chagronganirangan ong∙a. Raymond A. Moody, Jr., an∙tangni ki∙tap Life After Life: The Investigation of a Phenomenon—Survival of Bodily Death (Atlanta, GA: Mockingbird, 1975) o an∙tangni bilsi bongana am∙sandianio man∙gipako talataha jeon sigimin sak ritchasa manderangni tangpiltaianiko janapahachim. Ia manderang chakatpilaniko man∙na skang, uamangara ka∙sagipa aro rinokgipa seng∙ani bimangko nikaha ine uamang kange ra∙aha. Ian “siani ja∙mano tangkuenga ine aiao inmangipa sakki” ong∙a ine ia ki∙tapni bon∙kamgipa jako (back cover) janapaniko daka. Bang∙a bilsirang badiangaha, apsananggipa gipin ki∙taprangkoba chapa ka∙aha aro indakgipa skianiko gipataha.

`1 Raja. 17:22–24, 2 Raja. 4:34–37, Mark 5:41–43, Luk 7:14–17, aro Johan 11:40–44 oniko chakatpilani gimin seanirangko poraibo. Ia Sastroni kattarangoni badia bako mande siani ja∙mano janggi tangkua ine janapaniko daka, aro ia aganchakania maina gamchatani ong∙a?`

Sina skang chagronganirang pilakan, da∙ororo man∙gipa lekka ki∙taprango janapani gitade, manderangara sibebeade ong∙ja ine agana. Ian Lazarus baksade namen bikpila, jean siaoni salbri ong∙pilaha aro uni manggisi soangengahachim (Johan 11:39). Lazarus ba Sastroni somoio siaoni chakatatako man∙gipa gipin manderang saksamangba siani ja∙mano janggi tangkua, ba salgichi re∙anga, ba janggi chiripramo dongna nanga ba noroko ong∙enga ine janapaniko dakja. Iara jrip jrip jegrikani ong∙a, indiba ian siani ja∙mano janggi tangja ine siani bidingo Sastroni skia baksade chu∙gimikan melia!

Indiba sina skang chagronganirangara mai ong∙skaaha jekon da∙ororo somoio agantaitaianiko daka? Siani ja∙mano janggi tangjaha ine Sastroni skianiko an∙ching bebera∙ode (Job 3:11–13, Git. 115:17, Git. 146:4, Agan. 9:10), indide an∙chingna chol minggni gnang: ian ong∙telaigipa gisikni chanchiani ong∙a jeon donggijako nika ine chanchia, ba ian ong∙ronggijagipa Satanni tol∙napani bilko chagrongani (2 Kor. 11:14) ong∙na man∙a. Satanni tol∙napanian ong∙na man∙a, maina mitam manderang indine kange agananiko dakaha je, uamang sigimin ma∙drang baksa agangrikaniko dakaha! Indiba ian ia minggni a∙selrangni gimin ong∙naba donga.

Indakgipa tol∙napani da∙ororo somoi ong∙engon, bang∙an bebera∙tokenga, uni gimin jegita an∙ching ba gipinrang Sastroni skiani kosako skisretgipa chagronganirangko man∙on, Isolni Kattao aro skianio kimkime rim∙kingkingna namen nangchongmotani ong∙enga.

`Sina skang chagronganirangara baditan “science” ni namnikpaaniko man∙aha. Scienceni chanchichipe ong∙a ine mesoke on∙anirangna an∙chingni simsakna nanganiko iara an∙chingna maiko skienga?`