---
title:  Chanchidapani
date:   09/12/2022
---

Ellen G. Whiteni ki∙tap, Evangelism oniko “Dealing With False Science, Cults, Isms, and Secret Societies,” jak 602–609; aro Confrontation oniko “Spiritism,” jak 86–93 rangko poraibo.

Sigiminrang baksa “text, phone aro video conferencing ka∙achi” man∙gen ine a∙kange ra∙gipa rokomsa aganani donga. Ia website indake kanganiko daka je, jensalo manderang sion, uamang “minggipin janggi tanganiona jringjrotnan re∙anga” indiba uamangni “u∙iani bil aro uamangni monsonggipa be∙en bimangrang dongkua” Indiba u∙ina nangchongmotaniara, agangrikaniko dakna man∙gipa ostrorangko rokom gittam gadango tarienga jechin tanggiparangni sigiminrang baksa agangrikaniko dakna man∙genchim.

Skanggipa gadango, sigimin nokdangni manderang, ripengrang aro pilakni gitan changgipa sapgiparang baksa “text aro type ka∙na man∙gen.” Gnigipa gadango “jringjrotna dingtang biapo ong∙enggipa ka∙sagiparang baksa agangrikna man∙gipa ong∙gen. Aro gittamgipa gadangode, “dingtang dingtang chagronganiko man∙giparangko nikna aro knana man∙gipa ong∙gen.”

Namen kenbeanide ian je, agangrikmitingo sigimin mandeara uamangni kange ra∙a gitan ong∙bebeama ine porika ka∙e nianian ong∙a. Toatna gita, ia websiteo indine agana je, kalimenggipa ma∙a paa dingtanggipa biapo ong∙gipa depante aro demechikko indine sing∙naba donga, “Nang∙ni bi∙samitingo Snoopy minggipa achak nang∙o dongama? Nang∙ni chikkunggipa atchiani salo, chingara nang∙na churi bi∙sako on∙ahachimma?” Ia mikrakatanio gisiko rakna nanganiara baditan aiao inmanani ong∙a: “Gisikni bimangrang basakobade manderangna uamangni sigimin ripengrangni bimango mikkangpa∙a, aro uamangni janggi tanganio ong∙gipa obostarang baksa melianiko mesoke janapaniko dakmikgen aro uamangni daka kamrangkoba dake mesokmikgen.”—Ellen G. White, Patriarchs and Prophets, jak 684.

**Chanchigrikna Sing∙anirang**:

`Jatni dakbewalo ra∙chakani ong∙a ine agananiko dake bang∙a Kristianrang mediao mesokgipa aro agangipa pilakkon ra∙chakaia. Mongsongbate, jensalo uamang paraken ong∙gijagipa aro tol∙napgimin skianirangko dakon, mediako ra∙chakna ba ra∙chakjana badia Sastroni niamrang an∙chingko dilna nanggen? (Git. 101:1–8, Toe Skia. 4:23, Phil. 4:8 rangko nibo).`

`An∙ching an∙tangtangan tol∙napanirango ga∙akgija, Satanni chon∙kamanio ra∙bagipa tol∙napanirangko chena an∙chingara maikai sakgipinrangko dakchakna man∙gen?`

`Sigiminrang simanoba tangkuenga ine sakkiko mesokna bang∙a Kristianrang Samuelko gopramoni okamataniko Sastrooniko nikaha. Podsa ba golpo mingsa mangmango an∙ching pangchakna nangja ine ia obostaoniko an∙chingna maiko skia? Indiba an∙ching je katta bichongni bidingoba Sastroo donga gimikko nina nanga.`