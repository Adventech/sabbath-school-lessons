---
title:  Dingtang Bimango Atchitaiani
date:   06/12/2022
---

Janggini sigijani bidingo songsarek toromni bebera∙anian dingtang bimango atchitaia ine Sastro gita ong∙gijagipa skianina ja∙pang ja∙dil ong∙a. Ia skianiko a∙gilsakni mongsonggipa toromrang ra∙gataha. Siani ja∙mano jringjrotnan salgio ba noroko janggi donga aro janggi sija ine bang∙a Kristianrang bebera∙a, indiba jemangan mandeara dingtang bimango atchitaia ine bebera∙achim, uamang indake bebera∙skaa je, sigijagipa janggi siani aro atchiani dingtang dingtang gadangko ia a∙gilsako re∙pakna nanga.

Mitamnade, dingtang bimango atchitaianiara gisikni gita namdaproroani ba silroroani ong∙a ine chanchia jean gisikni u∙ianio aro cholono chubata gadangona sokna gisikko dakchake chu∙soksranganiona sokatgenchim. Hindurang indake bebera∙a je, janggiara sigija nambatroroaona ba “samsara” ona rokom dok gadangrangko re∙pakna nanga: chini jo∙ong ba na∙tok, sam bolrang, a∙ao malgipa jo∙ongrang, do∙orang, matburungrang, aro manderang, aro salgio donggiparangkoba man∙chapa.

`Ibri. 9:25–28 aro 1 Pit. 3:18 rangko poraibo. Jisu changsasan siaha ong∙ode (Ibri. 9:28, 1 Pit. 3:18), apsandake pilak manderangba changsasan sina nangaia (Ibri. 9:27), indide mainasa mitam Kristianrang dingtang bimango atchitaianiko bebera∙toka?`

Bang∙a manderangan uamangni bebera∙na nanganikode bebera∙tokja indiba uamangni bebera∙na sikgipakosa bebera∙toka. Maiaba skiani uamangna tom∙tomani aro ka∙dimeaniko ra∙bagenchimode, uan uamangnade chu∙ongaiaha. Indiba jemangnan Sastrona bimchipa, indakgipa skianiko, chong∙motan, dingtang bimango atchitaianiko, mamungdakeba ra∙chakna man∙ja.

Skanggipa, ia skianiara janggini siani aro be∙enni chakatpilaniko Sastroo skiani baksa bikpila (1 Thess. 4:13–18).

Gnigipa, Jisu Kristoni piokani kamo ka∙sachakachi jokataniko man∙gen (Eph. 2:8–10) ine skianiko jegale mandeni kamko donsreskaa.

Gittamgipa, ia janggi tanganio mandeni baseanichi jringjrotna donsoaniko dakaha ine Sastroni skiani baksa ia skianiara dingtanggrika. (Mati 22:1–14, Mati 25:31–46).
Brigipa, Kristoni gnigipa re∙bapilaniko (Johan 14:1–3), ia skianiara kal∙ake ba kal∙steke roa gita ong∙a.

Aro bongagipa, siani ja∙mano mande an∙tangni dakgualanirangko namatpilna gita chol dongkuenga ine ia skianiara skia, ian Sastro gitade ong∙chongmotja. (Ibri. 9:27).

Kan∙dike agangenchimode, Kristian bebera∙anio, dingtang bimango atchitaiani ine skianina mamung biap dongja.