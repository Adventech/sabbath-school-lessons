---
title:  Ja∙panggri Bebera∙ani
date:   04/12/2022
---

Ja∙panggri bebera∙anini bilakgipa chipakkorechi an∙chingni a∙gilsak dubianiko man∙aha. Ia katta namen u∙ina altubeani ong∙ja, dingtang dingtang chanchianirang gnang. Toromni gita niatgenchimode, ia kattara mandeni Isol ba maiaba bil baksa nangrimanio chagronganiko miksonga. Mitam mondolirangni olakkianirango indakgipa chagronganirangko nikna man∙a. Obostani kri chagronganirang ong∙naba donga, indiba miksonganide, Isolni Kattani palo an∙tangni chagronganikosa donskana miksongbata. Je obostao ong∙ja maina, Sastroni skianiko aro kamko gimaata, aro Kristian mande an∙tangni changronganio pangchakna uko altuata. Indakgipa torom, mongsongbate, chon∙kamani somoio, je tol∙napaonikoba chel∙chakaniko on∙ja.

`Mati 7:21–27 ona poraibo. Jisuni agana kattarango, gisikni nokko rong∙brako rikani aro an∙chengo rikaniara maiko miksonga?`

Da∙ororo ong∙enggipa a∙gilsako Kristianrang Sastroni skianirangko skisretna namen altubea, aro uarangko gitchamgipa toromni skianirang ine chana. Iako dakanio, Kristoni skianirangko Kristoni bimang ong∙ani baksa donsreskae indake jerikita je, mitam Sastroni golporang ong∙chongmotgipa obostarang ong∙ja maina serikgimin gitade Jisu ua ong∙a obostako chu∙sokna on∙jawachim. An∙tangtangni chanchianirangko Sastroko pe∙na jakkalaha ba basakobade Sastroni skianikon jegalsranga, mongsongbate, Isolna katta manianiko jegala jean Jisuni agangimin gitade rong∙brako nokko rikna ian namen nangchongmotani ong∙achim.

Sastroni skianio bebera∙jaoba, Jisu Kristoo bebera∙ahaode ong∙aia ine chanchigiparangde namen kenbegipa obostao ong∙enga. Romeni sing∙rikigiparang, jemangan chansokgijagipa Protestantrangko so∙otahachim, uamangba Jisu Kristoko bebera∙aha. Kristoni bimungo “korerangko” (Mati 7:22) a∙rikgiparangba Uo bebera∙a. “Manderangni bebera∙anio mamung gamchatani dongja ine agananian Satanni chu∙sokbatsranggipa tol∙naparangoni mingsa ong∙a. Ua u∙ia je, bebeko ka∙saao ra∙chakode, ra∙chakgipa mandeni janggiko rongtalata; uni gimin ua chotchanggijan tol∙a skianirang, golporang, ba gipin kattachi donsreatna jotton ka∙enga.”—Ellen G. White, The Great Controversy, jak 520.

`Isolni Kattaoni bikpile kam ka∙na didiatgipa an∙chingni chanchianirang aro skanirangko dakgrikna an∙chingara maikai man∙gen?`