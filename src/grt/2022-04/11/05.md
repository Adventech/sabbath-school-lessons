---
title:  Sigimin Baksa Agangrikani aro Pagitchamko Olakkiani
date:   07/12/2022
---

English katta “necromancy” ba “sigimin baksa agangrikani” ingipako Greek katta nekros (sigimin) aro manteia (sima niani) oni ra∙aha. Skang salrangonin iako ja∙rikbaenga, aro sigimin baksa agangrikaniara sigimin mandeko okame, bang∙a changon, mikkangchina ong∙gnigipa obostarangko u∙ina ba ma∙sina agangrikanian ong∙a. Pagitchamko olakkianiara rokomsa olakkiani bewal ong∙a jeon sigimin pagitchamko mandera∙e olakkianiko daka maina uamangko nokdangni bak ong∙kuenga ine chana aro uamangni janggirang, tanggiparangni daka-rikanio dakchakna man∙kua ine bebera∙a. Ia songsarekni olakkiani bewalrangara janggini sigijanio bebera∙giparangnade namen gisikko salna man∙gipa bewal ong∙a maina uamang uamangni ka∙sagiparangna namen ka∙paka.

`1 Sam. 28:3–25 ona poraibo. En Dorni me∙chik baksa Saulni chagrongarangoniko sigiminrang baksa agangrikani bidingo maia gisikni skianirangko man∙na amgen?`

Sastro rongtalbee talata je, Israelni somoio me∙mang muni pigiparang, montol dakgiparang, aro sigiminrang baksa agangrikgiparang, Jihovana mitchiani ong∙a aro uamangko ro∙ongchi gotate siatna nanga (Levi. 19:31; Levi. 20:6, 27; Deut. 18:9–14). Ia niamo pangchake, Saul pilak me∙mang muni pigiparang, montol dakgiparang, aro sigiminrang baksa agangrikgiparangko Israel a∙songoniko chel∙ataha (1 Sam. 28:3,9).

Indiba, jensalo Jihovani jegalako man∙mano, Saul an∙tangan Kanaanni songjinma En Dorona re∙ange me∙mang muni pigipa me∙chikko sandiangaha (1 Sam. 28:6, 7, 15; Josh. 17:11, aro Git. 83:10 baksa nisusabo). Sigimin Samuel katchinikgipako rimbachina ua uko aganaha, jean re∙bae Saul baksa agangrikahachim (1 Sam. 28:13–19). Tol∙napgipa gisik, jean Samuel gita dakjeahachim, Saulna indine aganaha, “Knalo na∙a aro nang∙ni depanterang ang baksa donggen.” (1 Sam. 28:19). Saulni signiko agansoanichi, ua tol∙napgipa gisik, jean Samuelni bimango dakjee re∙baahachim, ong∙telaigipa janggini sigijani bidingo skianiko paraken mesokaha. Ian Sastro baksa meliani dongjachim. Iara bilakbegipa tol∙napani ong∙aha, aro Saul iani bidingode u∙ibatna nangachim indiba ua ia tol∙napanio salangako man∙aha jekon ua batanggimin somoio jegalahachim.

Ritchagni bilsirang batangani ja∙mano, katchinikgipa Isaia indine seaha, “Aro do∙o chongipa gita mikogipa aro aganmitugipa me∙mang muni pigiparangko aro montol dalgiparangko am∙bo ine uamang na∙simangna aganoa, [indine aganchakbo], manderang an∙tangmangni Isolko am∙na nangjama? Janggi tangenggiparangna sigiminrangko am∙na nangama? Niam aro sakkichina hai! Ia katta gita uamang aganjaode, beben uamangna mamung seng∙baa dongja.” (Isa. 8:19, 20; Isa. 19:3 koba nibo).

`Gisikni dongtogijanio, badita changna, an∙ching ma∙sieba, ong∙gijagipa kamrangko an∙chingara daka? Maina bebera∙ani, Isolo bi∙ani, aro Isolni Kattako manianiara an∙tangtangko warachakna chong∙motgipa ka·dongani ong∙a?`