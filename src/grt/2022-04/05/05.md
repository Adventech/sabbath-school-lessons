---
title:  Jairusni Demechik
date:   26/10/2022
---

Jisuni siaoni chakatpilna skang siaoni gipin chakatpilanirangara seokgimin jat ba dolsanasan ong∙aijaha. Mosean haida, Isolni manderangko dilgiparangoni dal∙batsranggipa dilgipa ong∙aha (Deut. 34:10–12). Ia Phonekiani kangalgipa segri me∙chikde Israel jatba ong∙jachim. (1 Raja. 17:9). Songsalode ia Shunamni me∙chikko ma∙sigiparang bang∙achim (2 Raja. 4:8) indiomangba ua Ibri mandede ong∙jachim. Nainni segri me∙chiko depante saksasan dongaia, jeon ua janggi tanganina panchakna nangengachim. (Luk 7:12). Jairus Capernaumni synagogueo saksa dilgipa ong∙achim (Mark 5:22). Jat ba janggi tangani gadangrang dingtanggenchimoba, uamang pilakan janggiko on∙na man∙gipa Isolni bilchi pattiako man∙tokaha.

`Mark 5:21–24, 35–43 rangko poraibo. Siani bidingo Kristoni indine agangipa kattarang, “Bi∙sa sikuja, indiba tusienga” (Mark 5:39) oniko an∙chingara mai skianiko man∙gen?`

Jairusni bilsi 12 ong∙gipa demechik namen saaniko man∙e tue dongengachim. Uni gimin ua Jisuona re∙ange an∙tangni nokona re∙bae jakrangko uo dondape an∙sengatchina mol∙molaha. Indiba uni sokna skangan, saoba dukni koborko ra∙baaha, “Nang∙ni demechik siaha. Skigipako maina neng∙atkugen?” (Mark 5:35). Unon duk man∙enggipa pagipana Jisu indine aganaha, “Da∙ken, bebera∙aibo.” (Mark 5:36). Beben, pagipani dakna nanganide Isolo chu∙gimik ka∙dongchakanian ong∙aiaha.

Nokona sokbaahaon, uano tom∙dakgipa manderangna Jisu indine aganaha, “Na∙simang maina jikjaka aro maina grapa? Bi∙sa sikuja, indiba tusienga.” (Mark 5:39). Uamang Una ka∙dingstekaha maina (1) siaha ine uamang u∙iachim, aro (2) Uni agangipa kattarangko uamang ma∙sirikjaha. “Ka∙dimeatna jakkalgipa katta ‘tusia’ jekon ‘siaha’ ine miksongachim, indakgipa obostarangko janapanio Kristoni jakkalaniko nikna man∙aha. (Mati 9:24; Luk 8:52; Johan 11:11–15 koba nibo). Sianiara tusia ong∙a, indiba ian namen tusimepekako miksonga jeonikon Janggiko On∙gipani bilsan de∙mesana man∙aia, maina Uosan mangmang gopramni chabirang gnang. (Para. 1:18; Johan 3:16; Rom. 6:23).”—The SDA Bible Commentary, vol. 5, jak 609.

Ia me∙chik bi∙sani chakatani ja∙mano, nikgiparang “namen dil∙dil ong∙aha.” (Mark 5:42). Uni giminan da∙onade, sianiara bon∙kamgipa, aro chakatani dongjaha ingipa gita ong∙enga. Mikrontangchi indakgipa obostako nikna man∙ode, beben, aiao inmanani aro janggi tanganiko dingtangatgipa chagrongani ong∙bebegen.

`Jisuni kattarang, “Da∙ken, bebera∙aibo” (Mark 5:36), an∙chingna da∙alo gamchatkueanga. Kenbegnigipa obostarango indake ong∙na an∙chingara maikai skiako man∙na amgen?`