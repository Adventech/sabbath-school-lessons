---
title:  Chisolna Skang Chakatpilanirang
date:   22/10/2022
---

### Ia Antini Lessonna Poraiani
Juda 9, Luk 9:28–36, 1 Raja. 17:8–24, Luk 7:11–17, Mark 5:35–43, Johan 11:1–44.

> <p>Mingani Pod</p>
> “Jisu una aganaha, Angan chakatpila aro janggi; Ango bebera∙gipa sioba tanggen; aro pilak janggi tange Ango bebera∙gipa jringjrotnaba sijawa. Iako na∙a bebera∙ama?” (Johan 11:25, 26).

Niam Gitchamo chakatpilani bidingo da∙ona kingking an∙chingni nikbagiminrangara dingtang dingtang manderangni an∙tangtangni chagronggipa obostarango (Job 19:25–27, Ibri. 11:17–19, Git. 49:15, Git. 71:20) aro mikkangchina on∙gimin ku∙rachakanirango (Dan. 12:1, 2, 13) pangchakaha. Iani gisepon, siaoni chakatpilgipa manderangni gimin serikanirangko an∙ching nikna man∙a.

Skanggipara, Moseni chakatpilanian ong∙a (Juda 9, Luk 9:28–36). Israelko rajarangni sason ka∙miting somoio, Zarephatni segri me∙chikni depante (1 Raja. 17:8–24) aro Shunam me∙chikni depanteko (2 Raja. 4:18–37) siaoni chakatataha. Mande ong∙e ia a∙gilsako dongmitingo, Nainni segri me∙chikni depanteko (Luk 7:11–17), Jairusni demechikko (Luk 8:40–56), aro Lazarusko (Johan 11) Kristo siaoni chakatataha. Mosena agre, ia pilak manderang chakatatako man∙ahaoba, uamang signigipa ong∙e sitaiaha. Ia obostarangan sigiminrangni mamungkoba u∙igijaniko Sastroni skianina sakki on∙giparang ong∙a. (Job 3:11–13; Git. 115:17; Git. 146:4; Agan. 9:5, 10). Ia Sastroni kattarango ba chakatpilani bidingo gipin Sastroo serikgimin golporango siani ja∙mano janggi tangkua ine janapaniko dakja.

Ia antio an∙ching Kristoni siani aro chakatpilani ong∙a obosta ong∙na skang gipin chakatpilanirangko ning∙tue nianggen.