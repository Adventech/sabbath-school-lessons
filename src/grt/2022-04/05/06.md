---
title:  Lazarus
date:   27/10/2022
---

`Johan 11:1–44 ona poraibo. Lazarusni saani aro sianichi maikai Jisuara “rasong” (Johan 11:4) man∙aha?`

Ianoba, siani gimin agananio tusia ine Jisu aganaha. “An∙chingni ripeng Lazarus tusiaha, indiba Anga uko de∙mesana re∙naka.” (Johan 11:11). Mitamrang tusibebeanikosa aganenga ine chanchion (Johan 11:11–13), Jisu rongtalbee An∙tangni miksonganiko aganaha: “Lazarus siaha.” (Johan 11:12–14). Jensalo Jisu Bethanyona sokbaahaon, Lazarus siaoni sal bri ong∙pilahachim; uni manggisi da∙ode seenggnok (Johan 11:17, 39). Manggisi sona a∙bachengon, namen senga, iano mamung sing∙ani dongna nanjawa: mande siahachim.

“Nang∙ni jonggipa chakatgen” (Johan 11:23) ine Jisuni Marthana aganon, chon∙kamao chakatpilanio bebera∙aniko ua ka∙donga ine aganchakaha. Indiba Jisu indine aganaha, “Angan chakatpila aro janggi; Ango bebera∙gipa sioba tanggen; aro pilak janggi tango Ango bebera∙gipa jringjrotnaba sijawa. Iako na∙a bebera∙ama?” (Johan 11:23–26). Aro Jisu agandapkuaha, “Na∙a bebera∙ode, indide Isolni rasongko nikgen.” (Johan 11:40). Martha bebera∙aha aro ua jonggipani chakatpilaniko nike Isolni rasongko nikaha.

Sastro indine agana je, janggiko Isolni kattachi dakaha (Git. 33:6), aro Lazarusni obostao gita Uni kattachi janggiko gital daktainaba man∙a. Kan∙dike bi∙ani ja∙mano, Jisu indine ge∙etaha, “Lazarus, a∙palona re∙babo.” (Johan 11:43). Ua somoichachaon, uano, ia manderang Isolni bilko nikaha, je apsan bilan ia a∙gilsakko ong∙atahachim aro je apsan bilan chon∙kamani salo sigiminrangko chakatatgenchim.
Lazarusko chakatatachi, siako chena Uo bil gnang ine Jisu parakaha. Ian an∙ching signigiparangnade iana batede Isolni rasongko parakna man∙gipa dal∙bata mesokani maia gnangpiti?

`Johan 11:25, 26 ko poraibo. Skanggipa ritingo, bebera∙giparangni siani gimin Jisu agana, aro riting gipino bebera∙giparangni sigijaniko Jisu aganskaa. Jisuara an∙chingna iano maiko skienga? Aro Kristoni agangipa kattarangko chu∙gimik ma∙sina gita sianiara tusiasa ine u∙ina maina nangchongmotani ong∙a? Aro Uni kattarangara gopramon gopako man∙nasigiparangna maikai namen ka∙donganiko on∙a?`