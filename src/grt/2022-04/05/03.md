---
title:  Niam Gitchamni Minggni Obostarang
date:   24/10/2022
---

`1 Raja. 17:8–24 aro 2 Raja. 4:18–37 rangko poraibo. Ia minggni chakatpilanio maia melianirangko aro dingtanggrikanirangko na∙a nika?`

Ibri. 11 o, an∙ching iako poraia je, bebera∙achi “me∙chikrang an∙tangtangni sigiminrangko chakatpilachi man∙aha.” (Ibri. 11:35). Ian da∙alni podrango chakatpila minggnio donggipa obostarangko mesokgipa ong∙a.

Skanggipara (1 Raja. 17:8–24 ko nibo) Israelo bebeko dal∙begipa jegalani somoio ong∙aha, jean Ahab raja aro uni miteko olakkigipa jikgipa Jezebelni somoio ong∙ahachim. Bilongbegipa akal karap a∙songona sokbaon, Israelni a∙palo donggipa jilla Zarephatchina re∙angchina Isol Elijako ge∙etaha. Uano ua kangalbegipa Phonekiani segri me∙chikko grongeaha jean an∙tangna aro depantena bon∙kamgipa cha∙aniko song∙e cha∙e sina tariengachim. Indiba uamangni janggirangko aiao inmanpile ginde aro toko pattiachi ripingaha, jean akal karap bon∙kujaona kingking bon∙changjahachim. Adita somoini ja∙mano, uni depante be∙enni saako man∙e siaha. Ka∙dongagri ong∙e, ma∙gipa Elijao mol∙molaha aro ua Jihovao grapaha. “Jihova Elijani ku∙rangko knachakaha; aro ua bi∙sani janggi uona re∙bapilaha aro ua tangpilaha.” (1 Raja. 17:22).

Gnigipa chakatpilani (2 Raja. 4:18–37 ko nibo) Shunem songo jean Gilboa A∙brini salgipenchipak ong∙achim, uano ong∙aha. Elisha saksa kangalbegipa segri me∙chikna an∙tangni grorangko bang∙bea ra∙chakanirango toko aiao inmane gapatachi chotna dakchakaha. (2 Raja. 4:1–7). Uni ja∙mano, Shunemo, ua saksa bia ka∙gimin me∙chikko grongeaha jeon dedrang dongjachim. Depanteko man∙gen ine katchinikgipa una aganaha aro agangimin gitan chu∙sokbebeaha. Bi∙sa be∙en bimang an∙senge dal∙baaha, indiba salsao ua saako man∙e siaha. Shunamni me∙chik Karmel A∙briona re∙ange uni depanteko niechina Elishako mol∙molaha. Elisha gisik nangbee Jihovao bi∙aha aro ia bi∙sa chakatpilaha.

Ia ma∙gipa sakgni dingtang dingtang obostao ong∙aha indiba uamangni bebera∙ania apsan ong∙a. Phonekiani segri me∙chik Elijako namen neng∙nikbeani somoio sokachakaha. Shunamni me∙chik aro uni segipa Elisha katchinikgipana dingtangmanchagipa kuturiko tariaha jeon ua biapko re∙pakangani somoirango ua dongna man∙genchim. Jensalo ia depante sakgni siahaon, uamangni kakketgipa ma∙giparang Isolni katchinikgiparango mol∙molaniko dakaha aro uamangni degipani chakatpiltaiako nikna uamang katchaaniko man∙aha.

`Iarang namgipa golporang ong∙a, indiba ia golpo mingprakoni serikgijagipa badita sakna namen aiao inmananirang ong∙jaha? Bon∙kamani somoio ku∙rachakgimin chakatpilanio bebera∙na nanganiko ia dukni obosta maiko an∙chingna skia?`