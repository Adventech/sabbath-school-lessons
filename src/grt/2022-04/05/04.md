---
title:  Nainni Segri Me∙chikni Depante
date:   25/10/2022
---

Sastro indine agana je, Jisu “namako dake, aro Diaboloni duk on∙ako man∙giparangko an∙sengate re∙roroachim; maina Isol Un baksanchim.” (Wat. 10:38). Agangenchimode, Sastro jol gimikon kangal cholgrirangna aro saknaenggipa janggirangna Jisuni dakchakani golpoan gapchipaia. Iani giminan, ja∙mano, bang∙a Jihudirang Jisuko ku∙rachakgimin Messaia ine bebera∙aha.

“Songgimikrangon be∙en saani ma∙amaniko noksaoba knajaha, maina Ua uamangko re∙pakange pilak saanirangko an∙sengataha. Uni kaman Uni Isol ong∙aniko sakki on∙aha. Ka∙saani, ka∙sachakani aro ka∙saani kamrangko Uni janggi tangani kam mingantion parakaha; manderangni dedrangna Uni ka∙tang ka∙sachakaha. Ua mandeni bimangko ra∙aha jedakode Ua mandeni nanganirangko chu∙sokatna man∙gen. Kangalbatsranggipa aro sontolbatsranggiparang Uona re∙bana kenjachim. Bi∙sarangmangba Uona re∙bana namnikachim.”—Ellen G. White, Steps to Christ, jak 11, 12.

`Luk 7:11–17 ko poraibo. Iano janapgipa chakatpilani aro an∙chingni mejalo nikbagipa chakatpilani gisepo maia dingtangmanchagipa dingtanggrikani donga?`

Galileeo Uni dangdike on∙ani somoio, Jisu sagiparangko an∙sengataha aro korerangko a∙rikaha. Changsaode Ua An∙tangni sninggiparang baksa Nainni cholgugarangona sepangbaahaon, ua cholgugarang gita sigipa mande saksako ripee mande jinma re∙angengachim. Sigipa mandeko donchakgipa bakoso segri me∙chikni depante dongachim, ua namen ka∙siksikbee grapengachim. Ka∙beenggipa ma∙gipana ka∙sachakan gape, Jisu una aganaha, “Da∙grap.” Unikode Jisu sigimin depantechipak mikkange uko ge∙etaha, “O pante, anga nangko agana, chakatbo.” Depante tangchapilaha aro Jisu “uko ma∙ana on∙aha.” (Luk 7:13–15). Jisuni dongpaanichi, obostako chu∙gimikan dingtangataha, aro bang∙a manderang jemangan ia aiao inmanani kamko nikahachim, ia obostani giminsan u∙iaijaha, indiba iakoba u∙iaha je, uamangni gisepo saoba dingtangmanchagipa mande donga jekon uamang “dal∙gipa katchinikgipa” ine mingahachim.

Phonekiani segri me∙chik (1 Raja. 17:8–24) aro Shunamni me∙chik (2 Raja. 4:18–37) katchinikgipa Elija aro Elishaoniko dakchakaniko bi∙aha. Indiba Nainni segri me∙chikde uni mol∙molaniko dakgijaan dakchakaniko man∙aha. Iani miksonganide ian je, Uoniko dakchakaniko bi∙na an∙ching an∙tangtangko krae nikjaoba Isol an∙chingna simsaka. Jisu neng∙nikaniko nikaha aro ia neng∙nikaniko namataha—ian Uni kam ka∙e dangdike on∙anio Jisuni dakrongbewal ong∙a.

`Kakketgipa toromde samtangtango donggipa ma∙gri paagri ong∙gipa bi∙sarangna aro segrirangna simsakanian ong∙a. (Jakob 1:27). Beben, an∙ching Jisuni aiao inmanani kamrangko ka∙a gita dakna man∙jaoba, samtangtango donggipa saknaenggipa manderangna an∙chingara maiko dakna man∙gen?`