---
title:  Moseni Chakatpilani
date:   23/10/2022
---

`Juda 9 aro Luk 9:28–36 ko poraibo. Ia podrango Moseni chakatpilani gimin maia sakkirangko na∙a nika?`

Alexandriani mitam Greekni toromni dilgiparang indine jerikite agana je, jensalo Mose sion, Mose sakgniko nika: saksara gisik tangkuenga, aro sakgipin Moseara be∙en bimango siaha; saksa Moseara sa∙grerang baksa salgichina doangaha, sakgipin Moseara a∙ao gopako man∙aha. (Origen, Homilies on Joshua 2.1; Clement of Alexandria, Stromata 6.15). Janggini sigijani aro be∙en bimango siani bidingo Greekrangni skianiko bebera∙giparangnade ia talatani orto gnanggipa ong∙naba donga, indiba ia skiani Sastroode dongskaja. Juda 9 Moseni be∙en bimango chakatpilani bidingo Sastroni skianina sakki on∙gipa ong∙a maina “Mikael Moseni bikapni gimin Diabol baksa” jegrikaha aro ian chanchichipgipa tangkuenggipa janggi ba gisikni bidingode ong∙ja.

Deut. 34:5–7 o an∙chingna indine agana je, Mose bilsi 120 ong∙ahao siaha, aro Jihova uko Moab a∙songni a∙kaweo gopaha. Indiba Moses gopramo ru∙uta somoina dongjaha. “Kristo An∙tangan, Moseko gopgipa sa∙grerang baksa, salgioni ong∙onbae tusienggipa toromiko okamna re∙baaha. . . . Skanggipa changna Kristo sigiminna janggiko on∙pilnasiengachim. Janggini Pamong aro ching∙giparang gopramona sepangbaahaon, Satan Uni bilgnangani gimin mikrakatako man∙aha. . . . Satan baksa jegrikna Kristo bamgopjaha. . . . Indiba Kristo pilakkon An∙tangni Pagipana pakwate indine aganaha, “Gitel nang∙ko manengchina.” Juda 9. . . . Chakatpilaniko jringjrontnan ong∙china miksonganiko dakaha. Satanni kange ra∙ani gimaaha, sigimin toromi tangpiltaigen.”—Ellen G. White, Patriarchs and Prophets, jak 478, 479.

Mose chakatpilaha ine mesokgipa sakkiko Jisuni a∙brio rasongo bimang dingtangatako man∙ani somoio rongtalbee nikaha. Uano Mose katchinikgipa Elija baksa mikkang pa∙aha, jean sigija salgichi rimdoangako man∙ahachim (2 Raja. 2:1–11). Mose and Elija Jisu baks agangrikaha (Luk 9:28–36 ko nibo). “Aro nibo, mande sakgni Un baksa agangrikengachim; uamang Mose aro Elija; uamang rasongo mikkang pa∙e Uni re∙anggniko, chong∙motan Jerusalemo chu∙sokatnasiako aganaha.” (Luk 9:30, 31). Moseni mikkang pa∙anian, pap aro siani kosako Kristoni cheani sakkiko iano mamung sretgijaan mesokaha. Iano Mose aro Elijaan ong∙bebea, uamangni gisikrangde ong∙ja maina Elijade siaba sikujachim, ua Jisuna mikkang pa∙aha.

`Moseko a∙gilsakni Kanaanona napena on∙jaha (Deut. 34:1–4) indiba uko salgini Kanaanona rimangskaaha. “Da∙o an∙chingo kam ka∙gipa bil gita, an∙chingni pilak bi∙ani aro chanchianina bate namen bang∙en dakna” (Eph. 3:20) amgipa Isolni gimin iara an∙chingna maiko skie on∙a?`