---
title:  Sastroni Skianio Bebera∙ani
date:   10/12/2022
---

### Ia Antini Lessonna Poraiani
Luk 2:52; Mati 4:23; 1 Kor. 6:19, 20; Git. 24:3, 4; Wat. 8:4–24; 1 Johan 3:1–3.

> <p>Mingani Pod</p>
> “Aro tom∙tomani Isol An∙tangan na∙simangko chu∙sokae rongtalatchina; aro an∙chingni Gitel Jisu Kristoni re∙bao na∙simangni gisik aro janggi aro be∙en jemangija chu∙gimik rakkia man∙china.” (1 Thess. 5:23).

Parape∙a ki∙tapo Kristoni Gnigipa Re∙bana skang minggni mongsonggipa ong∙a obostarangko janapa. Parape∙a 13 o a∙gimiko gualaniko dakaniko janapa, jekon “a∙gilsak gimik” aiao inmana gnang sagaloni ong∙katbagipa matburungko ja∙rikgenchim. (Par. 13:3, 7, 8, 12, 16). Parape∙a 14 o a∙gimiko bebeko gipataniko janapskaa, jekon “jringjrotni nama kattako” “pilak jat aro ma∙chong aro ku∙sik aro mandena” (Par. 14:6, 7) aganprakgenchim. Ua “dukni salrang” (2 Tim. 3:1) o, “skianirangni pokpeka nangtinggipa aro balwao balpakgipa” (Eph. 4:14) ong∙gen aro manderang “bebeoni nachilko pil∙ate, banaia kattachi ekanggen.” (2 Tim. 4:4). “Minggni dal∙gipa ong∙gijagipa kamrangchi, janggini sigijani aro Robibarko rongtala ine chanachi, Satan manderangna an∙tangni tol∙napaniko ra∙bagen. Janggini sigijani ine skianian me∙mang muni pianina mongsonggipa pangchakaniko dona aro Robibarko rongtala ine chananian Rome baksa ka∙sachakgipa nangrim melianiko ong∙atskaa.”—Ellen G. White, The Great Controversy, jak 588.

Ia bon∙kamgipa obostarangko parakjaskal, Gisik Rongtalgipachi dilaniko man∙e, Kristoni rasongo re∙baanina tarisoanio, an∙ching an∙chingni bebera∙anio kimkime dongkamna nanggen jean an∙chingo dongachim. Ia bebera∙anio, mandeni siao ong∙a obostani bidingoba man∙chapa.