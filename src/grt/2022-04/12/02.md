---
title:  Jisuni Dakmesokani
date:   11/12/2022
---

`Luk 2:52 ko poraibo. Ia podo Jisuni dal∙roro silroroanio maia mingbri rokomrang gnang?`

Jisuara namen chu∙soksranggipa mande ong∙achim, aro Uni dal∙roro silroroanio mandeni janggi tanganio nangchongmotgipa mingbri rokomo janggi tanganirangko man∙chapa. Luk 2:52 o indine agana, “Aro Jisu u∙ianio aro bilsio, aro Una Isolni aro mandeni ka∙saao batroroaha. “Uni gisik namen matsramgipa ong∙achim aro gisikni u∙iani aro chanchianirang Uni bilsinikride namen badeachim. Indiba Uni cholon pilakni gitan nitoaha. Gisikni aro be∙en bimangni bilrang bi∙sani salrangni niamrango pangchake dal∙roroaha. Bi∙saonin, Jisu dingtangmanchagipa ka∙saani gunko mesokaha. Uni dakchakna sikgipa jakrang sakgipinrangna dangdike on∙na pangnan tarigimin ong∙e dongkama. Mamungchiba golmal ka∙aniko man∙gijagipa chakchikaniko, aro kakket ong∙aoni chel∙atako man∙gijagipa bebe ong∙aniko Ua mesokaha. Niamo rong∙brak gita kimkimaha, aro Uni janggi tanganio, An∙tangna chanchigijagipa ka∙saaniko Ua parakaha.”—Ellen G. White, The Desire of Ages, jak 68, 69.

`Mati 4:23 ko poraibo. Maikai Jisuni dangdike on∙ani bewalko, chong∙motan, skia, aganpraka aro an∙sengatani kamrangko an∙chingba da∙ororo somoio chu∙soksrange dakna man∙gen?`

Mandeara nangrimgimin aro bak dakna man∙gijagipa bimang ong∙a ine an∙ching ra∙chakode, indide, an∙chingni toromko gisikni kamrangnasan dakna nangaijawa. Bebede an∙ching chu∙gimik ong∙aniko, an∙chingni janggi tanga gimikko, aro pilak janggi tangani bakrangko man∙chapa. An∙chingni be∙en bimang aro gisikni bakrang namen bilake nangrimaniko man∙aha aro uarangko ma∙ekatna man∙ja. Ga∙akgimin manderang ong∙e, kosako Jisuni gimin janapgipa gita, an∙ching mamungdakeba apsan ong∙na man∙jawa, an∙chingara Isolni ka∙sachakachi Uko ja∙riknasa man∙aia, maina mandeko Ong∙atgipa gita ong∙atpiltaina, chu∙soksranganiona ra∙bapiltaina, be∙en bimang, gisik aro janggiko namroro silroroatna—ian piokani kam ong∙a. Iakosa Isol An∙tangni manderango Uni re∙bapilanina tarisoaniko dakna skenga.

`An∙tangtangko Jisuonide namen bikpila ine nikanio, an∙ching altubeen duk ong∙na man∙a. Indide Chisolko nie aro uni miksonganiko u∙ie, an∙tangtangko Jisu baksa dingtanggrikani gimin duk ong∙aoni an∙chingara an∙tangtangko maikai ka∙dimeatna man∙gen?`