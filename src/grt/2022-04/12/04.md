---
title:  Kristoni Gisik
date:   13/12/2022
---

Mitam manderang indake bebera∙a je, dongani obostarangko dingtangatachi, mande dingtangna man∙a. Beben, dakmajoaona dilangipa biaprangko aro obostarangko an∙ching gelna nangchongmota (Git. 1:1, Toe Skia. 5:1-8). Indiba dakmajoachi aro papchi ong∙atgipa neng∙nikanirangko namatnade an∙chingni ka∙tongrangko (gisikrangko) dingtangatachisan mangmang man∙aigen. Kristo ia nangchongmotgipa bakko indine janapaha, “Maina ning∙oni, manderangni ka∙tongoni, namgija chanchiarang, til∙ekarang, cha∙uarang, mande so∙otarang, mikbokarang, namgijarang, tol∙napa, ganga, miknenga, kal∙stapa, gaora de∙a, sel∙gija, iarang ong∙kata.” (Mark 7:21, 22). Iani miksonganide ian je, an∙chingni cholonko dingtangatnade an∙chingni gisikrangko dingtangatna nanggen.

`Ia Sastroni kattarangko poraibo: 1 Kor. 2:16; Git. 24:3, 4; Rom. 12:2; Philippi. 4:8; and Kol. 3:2. “Kristoni gisik” an∙chingo dongna nangani miksonganiara maia?`

Jihova indine ku∙rachakaniko dakaha je, “Ku∙monggrikani niam gitalko” Ua An∙tangni manderangni gisikrango dongen aro uamangni ka∙tongrango segen. (Jer. 31:31–33 ko Ibri. 8:8–10, aro Ibri. 10:16 baksa nisusabo). Indide iara mamung aiao inmanani ong∙ja je, A∙brio Skianio, Kristo Isolni niamrangni bidingo apalbate aro ning∙tubate taldapataniko dakaha (Mati 5:17–48 ko nibo). Uni gimin, an∙ching dakmajoaniko chena gitade Isolni ka∙sachakachisan mangmang man∙aigen aro an∙ching Isolni ku∙rachakaniko dabina nanggen jedakode an∙ching paparigipa chanchianirangko dontongna man∙gen.

Ia janggi tanganio, jegitaba an∙ching kakket ong∙ja maina, an∙ching mamungdakeba papgri ong∙na man∙jawa. Indiba an∙ching Kristoo ong∙ode, an∙chingara Uni toromi ong∙anichi chu∙gimik ganggopaniko man∙a. An∙ching chu∙soksranggipa ong∙kujaoba, Uo an∙ching chu∙soksranggipa ong∙aha ine chanako man∙aha (Phil. 3:12–15). “Jensalo an∙ching Kristo baksa nangrimahaon, Kristoni gisik an∙chingo donga. Rongtalani aro ka∙saani cholono teng∙suchaka, sontol ong∙ani aro kakket ong∙ani janggiko sason ka∙a. Mikkang dingtangatako man∙aha. Kristo janggio donge dingtangatna man∙gipa bilko ong∙atna man∙a aro Uo donggipa tom∙tomani aro katchaani uarangna sakkiko on∙a.”—Ellen G. White, Selected Messages, book 1, jak 337.

Salantio an∙tangko on∙kangachisan mangmang, aro salantio jotton ka∙achi, bebera∙e Jisuna katta maniachi an∙chingni janggi tanganio dingtangataniko man∙gen.

`Papona dilanggipa chanchianirangko na∙a dontongatna man∙ode, nang∙ni janggi tanganiara maidaken ong∙genchim, chanchiate nibo. Nang∙ni janggi tanganiara baditan dingtanggenchim? Indakgipa chagronganiko man∙na maiasan mangmang bilakgipa chol ong∙gen?`