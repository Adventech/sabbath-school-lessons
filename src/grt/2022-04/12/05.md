---
title:  Gisikni Dilani
date:   14/12/2022
---

Gisik Rongtalgipaan Isolni bilakgipa kam ka∙gipa ong∙a jean Isolni ka∙saaniko an∙chingni ka∙tongrango rudape (Rom. 5:5), an∙chingko kakketgipa janggi jokaniona dilanga (Johan 16:7–11), pilak bebeona an∙chingko dila (Johan 16:13), aro nama kattako aganprakanio an∙chingko bil gnangata (Wat. 1:8). Gisik Rongtalgipasa Satanni kamko champenggipa ong∙ani gimin, Gisik Rongtalgipani kam aro cholonko an∙chingna tol∙e sakki on∙na uni jotton ka∙aniara aiao inmanani ong∙ja. Mitamrang Uni bimang ong∙ani bewalko jegalengon, gipinrang Uni dingtangatna man∙ani bilni kosako Gisikni on∙anirangko ra∙chaksaa.

`Wat. 8:4–24 ona poraibo. Samariani montol dakgipa mande Simon, Gisik Rongtalgipagrian Gisik Rongtalgipani on∙anirangko man∙na skaaha. Iandakgipa apsan bewal an∙chingni somoirangoba maikai dongkuenga?`

Pilak Isolni kattani bebeona Gisik Rongtalgipachi dilako man∙giparangsa Isolni dedrangrang ong∙a (Rom. 8:14, Johan 16:13, Johan 17:17). Jisu rongtalbee indine mikrakataniko daka, “Angko Gitel, Gitel, ingipa pilakan salgini songnoko napna man∙gen, ia ong∙ja; indiba salgio donggipa Angni Paani namnikako dakgipasa. Un salo bang∙en Angna ingen, O Gitel, Gitel, chinga Nang∙ni bimungchi katchinike aganjachimma? Aro Nang∙ni bimungchi korerangko a∙rikjachimma? Aro Nang∙ni bimungchi bang∙en bilakani kamrangko ka∙jachimma? Un salo Anga uamangko agangen, Na∙simangko Anga pangnaba u∙ikuja; Ang mikkangoni na∙simang re∙angbo, namgija dakgiparang.” (Mati. 7:21–23). Iani miksonganide ian je, Gisik Rongtalgipa mamung dakeba Isolni kattaoni bikpile darangkoba dilja—je kattarangko Ua An∙tangan Gisikchi dilahachim—indiba pangnan ua Katta baksa nangrimanionasa dilronga.

Ia apsan Gisik Rongtalgipa jean an∙chingko pilak bebeona dilange an∙chingko bilakatachim, Uan ua aiao inmangipa bebeona gipinrangkoba dilchina an∙chingko bilakata (Mati 28:18–20, Wat. 1:8). Rongtalgipa kamko chu∙sokatanio, an∙ching Uni dingtangmanchagipa dakchakaniko man∙a. Uni gimin, pringantian, an∙ching Jihovani mikkango ja∙sku dipane an∙chingni ku∙mikchetanirangko gital daktaie Una on∙kangjringna nanggen. An∙ching iako dakgenchimode, Ua Uni gital dakna man∙gipa, rongtalgipa bilchi, Uni Gisikko an∙chingna on∙gen.

An∙ching Uni dilanina nama baseanirangko salantio dakanichi aro namgijaniko gelanichi gisikko oe dongna nanggen. Ian, Isolni on∙gimin bilchisan mangmang janggi tangna nanga gita janggi tangna jotton ka∙anichi, Isolni ku∙rachakgimin Gisik Rongtalgipani bilko man∙na amgen.

`An∙chingni janggi tanganio Gisik Rongtalgipani dilaniko man∙na maina pringantian bi∙na nangchongmotani ong∙a?`