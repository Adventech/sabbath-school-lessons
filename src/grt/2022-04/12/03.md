---
title:  Be∙en Bimang Torom Nokdring Ong∙a
date:   12/12/2022
---

Mandeni be∙en bimangni bidingo dingtang dingtang skianirang nakataha. Toatna gita, gisik seng∙gipa skangni Greek manderangnade, mandeni be∙en bimangara janggini patok gita ong∙a, jean siachi jakgitelaniko man∙achim. Ia songsarekni skianiko daksningachi, bang∙a Kristianrang da∙alo indake bebera∙a je, be∙en bimangara sigijagipa janggiko dikdiksana nokchakgipasan ong∙aia, jean chakatpilani somoio be∙en bimang baksa nangrimpiltaigenchim. Ianoni bikpile skianiara ian je, pilakon isol donga ine bebera∙giparang mandeni be∙en bimango isol donga ine aganskaa; Isol aro a∙gilsak-salgisak apsan ong∙a ine uamang bebera∙a. Uamangnade, pilak bosturangan isol ong∙aia aro mandeni be∙enara ia bako ong∙a aro isol ong∙a. Iarangni gimin dingtang dingtang skianiranchi duulengon, mandeni bidingo Sastroo skianirango an∙ching kimkime chadengna nanggen.

`1 Kor. 6:19, 20 aro 1 Kor. 10:31 rangko poraibo. An∙chingni be∙en bimangara “Isolni torom nokdring” aro “Gisik Rongtalgipani torom nokdring” ong∙a ine u∙ianio, an∙chingni janggi tangani bewalrangko maikai srongao dilna gita man∙gen?`

Adam aro Hoba, iamang sakgnikon Isolni An∙tangni jagring gita dakaha (Aba. 1:26, 27), jean uamango cholonkosan mangmang teng∙chakaijaha indiba uamangni be∙en bimangoba teng∙chakaha. Ua jagringara papchi ong∙siatako aro donnuako man∙ahani gimin, piokani kamara manderangko uamangni obostako skango gita ong∙atpiltaianian ong∙a, iano be∙en bimangkoba man∙chapa.

Ia gital dakpiltaiani kamko janggi tanga gimik dakna nangani ong∙a aro ia kamara Kristoni gnigipa re∙baanio chu∙soksranggen, jeon gimagnigipa gimagijaniko gangen aro signi sigijaniko gangen. (1 Kor. 15:53, 54).

Watata Johan an∙tangni ripeng Gaiusna indine seaha, “Ka∙sara, nang∙ni janggini namroroa gitan, na∙a pilakni gimin namrorochina aro an∙sengchina anga bi∙a” (3 Johan 1: 2).

Mandeara bak dakna man∙gijagipa ong∙a, aro toromo pilak mandeni janggi tangani bakrangkoba man∙gopa ine an∙ching ra∙chakgenchimode, indide, an∙ching an∙chingni be∙en bimangko an∙seng baljoke rakkianiba toromo dakna nanggnigipa kaman ong∙a ine bebera∙na nanggen. Rongtalgipa Gisikchi dilako man∙e segimin niamchi an∙ching dilako man∙na nanggen, “Uni gimin na∙simang cha∙oba, ringoba, jeko dakoba, pilakkon Isolni rasongna dakbo” (1 Kor. 10:31). Indiba gisik ra∙bo je, an∙ching a∙gilsako janggi tangkuenga jeon namgipa manderang uamangni ama dipet namako dakgenchimoba, papni sastiko man∙na nangkua. Uni gimin, an∙ching Isolo ka∙donge an∙chingni ama dipet namako dakna nanga aro kamni biteko Isolna pakwatbo.