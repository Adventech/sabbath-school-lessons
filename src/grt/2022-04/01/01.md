---
title:  Chu∙soksranggipa A∙gilsak-salgisako Bobil Dake Chakatani
date:   24/09/2022
---

### Ia Antini Lessonna Poraiani
1 Johan 4:8, 16; 1 Johan 4:7-16; Ezek. 28:12-19; Isaia 14:12-15; Para. 12.

> <p>Mingani Pod</p>
> “Na∙a mairongpile salgioni ga∙akaha, O ching∙gipa, pringni depante! Nang∙ko mairongpile a∙a srek den∙peaha, na∙a jatrangko onatgipa.” (Isaia 14:12).

Bang∙a chanchigiparangan namgijani ong∙baaniko talatna jotton ka∙aha. Mitamrang indake janapa je, namgijaniara pangnan a∙bachengonin dongachim, maina uamangni nikaniode, namgijani dongosa namanikoara ma∙sina gita man∙aigenchim. Gipinrang indake bebera∙skaa je, a∙gilsakara chu∙soksrangen ong∙atako man∙ahachim indiba, maibakai namgijani ong∙katbaaha. Mesokna gita, Greekrangni aganritingbaanio bebera∙aniode, jensalo Pandora ma∙sina sikbee mohor su∙e chipe dongipa bakosko kuliaha, unosa namgijaniara a∙bachengaha, je bakosonin a∙gilsakni pilak namgijagiparang ong∙kataha (indioba ia aganritingbaanio, bakos ning∙o donnue dongipa namgijagiparangni ong∙baani giminde talatani dongja).

Sastro indake skia je, an∙chingni Isolara bilakbegipa (1 Ser. 29:10,11) aro chu∙soksranggipa (Mati 5:48) ong∙a. Uandake Uni pilak dakanirangba chu∙soksranggipa ong∙na nanggenchim (Deut. 32:4), jean Ua an∙chingni a∙gilsakko maikai ong∙ataha ukoba man∙chapa. Indide maikaisa namgijani aro papara chu∙soksranggipa a∙gilsako nabajok? Aba. 3 o janapani gitade, Adam aro Hobani ga∙akanian ia a∙gilsakona pap, namgijani aro sianiko ra∙baaha.

Indiba ua aganchakani minggipin kattako nakatatskaa. Papo ga∙akna skangan, namgijaniara dongmanaha, jekon “chipu”o nikna gita man∙a, jean Hobako tol∙napaha (Aba. 3:1-5). Uni gimin, da∙o an∙chingni somoio ganggopgipa namgijani ja∙pang aro ja∙dilko am∙na gitade an∙chingara papo ga∙akna skang mai ong∙achim uchina re∙angpilna nanggen.