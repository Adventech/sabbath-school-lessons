---
title:  Bebera∙gijaniko Giproroata
date:   29/09/2022
---

`Parape∙a 12 ko poraibo. Ia odhaiara salgio bobil dake chakatani a∙gilsakona sokbaani gimin maiko skia?`

Luciferni ga∙akaniara chanchianio meligrikgijani ramramgipa nangtinggrikani ong∙jachim. Parape∙a 12 an∙chingna agana je, salgio samsachi Lucifer aro uni sa∙grerang aro samgipinchi Kristo aro Uni sa∙grerangni gisepo dal∙begipa dakgrikani ong∙aha. Ia podrango, Luciferkora “dal∙gipa drakon”, “gitchamgipa chipu”, “Diabol aro Satan” aro “jong-adarangko matnanggipa” ine mingaha (Para. 12:9,10). Kristokoara “Mikael” (Para. 12:7) ine janapa jeni ortoan “Isol gita ong∙gipa” ine ong∙a.

“Pamong sa∙gre Mikael” (Juda 9) ine janapgipao pangchake, mitam Sastroko pe∙giparang indake bebera∙a je, Uara sa∙gresan ong∙aia. Indiba Danielni ki∙tapo, mongsonggipa nikani mingantian Kristo aro Uni jringjrotna baikamgipa songnok baksa melia, jedake jakchi den∙ako man∙gijagipa ro∙ong (Dan. 2:34, 35), mandeni Depante (Dan. 7:13), kotokrangni Pamong aro pamongrangni Pamong (Dan. 8:11,25) aro dal∙gipa Pamong Mikael (Dan. 12:1). Uni gimin, jedake Jihovani Sa∙greara Gitel An∙tangan ong∙a (Re∙o. 3:1-6; Wat. 7:30-33), Mikaelba apsan Isolan ong∙na nangchongmota, chong∙motan, Kristo An∙tangan ong∙a.

Parape∙a 12 ia da∙o ong∙enggipa dakgrikani gimin kan∙dike agananiko dakaha, jean (1) Lucifer aro salgini sa∙grerangni bak gittamni bak sani salgio bobil dake chakatani baksa a∙bachengaha, (2) chisolo Kristoni miksongmanchae cheanio nangea aro (3) bon∙kamani somoini Isolni dongpitigipa manderang baksa dakgrikani ong∙engkua.

Ia dakgrikani a∙bachengani gimin chanchibewale, Ellen G. White indake talata je “Isol Uni dal∙bea ka∙sachakanio Luciferko ru∙utbee chakchikaha. Jensalo ua skanggipa changna chu∙ongnikgijani gisik dongon uara uni gadangoniko ra∙onako man∙kujachim aro kakketgipa sa∙grerangni mikkango ua an∙tangna tol∙e kange ra∙aniko dakomangba uko ra∙onkujachim. Uara salgio ru∙uten donako man∙kuachim. Gisik pil∙na aro bamaniona re∙bana man∙a gita changni changan unara kema ka∙aniko on∙ahachim.” –Ellen G. White, The Great Controversy, jak 495, 496.

Ua dakgrikaniara salgio baditana ru∙ute ong∙aha an∙ching uko u∙ija. Ua dakgrikani bilonganiko aro somoi ru∙utaniko changija, ua dakgrikani nangchongmotgipa bakde uan je, Satan aro uni sa∙grerangara “amako man∙aha aro uamangni biapko salgio man∙jaha” (Para. 12:8; Luk 10:18 koba nibo). Da∙o neng∙nikanide iasan je uamang ianona, a∙gilsakona re∙baaha.

`Maidakgiparango an∙ching ia dakgrikani bebe ong∙aniko a∙gilsako nikna man∙a? Ia dakgrikanio an∙chingni bobilko amna gita an∙chingni mingsa mangmang ka∙donganiara maia?`