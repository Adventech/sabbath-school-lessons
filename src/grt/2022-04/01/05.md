---
title:  Gaora De∙ani Dam
date:   28/09/2022
---

Sastroo minggni mongsonggipa ja∙pang kattarangko nikna man∙a jerangan ge∙sa ge∙gipin baksa susaani donga. Skanggipade uan Salem, Zion A∙bri, Jerusalem aro Gital Jerusalem ong∙a jerangan Isolni songnokko mesoka. Gnigipara Babel aro Babylon ong∙a, jean Satanni songnokko mesokgipa ong∙a. Bang∙a changon Isol Uni manderangko songsarek Babylononiko Ku∙rachakgimin A∙songo Una dangdike on∙china okamaha.

Mesokna gita, Abramara (ja∙mano Abraham ine mingaha) Kaldearangni Uroni Kanaan a∙songona re∙angchina aganako man∙ahachim (Aba. 11:31-12:9). Uamangni ruutbee gipin a∙songona a∙rikatako man∙ani bon∙ao, Jihudirang Babylonko wate Jerusalemona re∙bapil∙aha (Ezra 2). Aro Parape∙ani ki∙tapo, Isolni manderangara bon∙kaman somoini Babylononi (Par.14:8) bon∙kame Zion A∙bri aro Gital Jerusalemo (Par. 14:1; Par. 21:1-3, 10) Un baksa dongna ong∙katchina okamako man∙aha.

`Isaia 14:12-15 ona poraibo. Maia gimikchinan sokgipa kamni biterangko Luciferni salgio dongmitingo gaora de∙aniara a∙gilsak-salgisakna aro ia a∙gilsakna ra∙baaha?`

Sastroo, Babylon songjinmara Isol aro Uni songnok baksa bobil ong∙gipa bilko mesoka; aro Babylonni rajara (dingtangmancha Nebukadnezzarko janape) gaora de∙ani aro an∙tangko dal∙nikani chin ong∙baaha. Isol Nebukadnezzar rajana parape∙ahachim je, Babylonara songnokrangko mesokgipa dal∙gipa bimangni sonani skosan mangmang ong∙aia (Dan. 2:37, 38). Isolni parape∙aniko ra∙bie, bimang gimikkon sonaniko raja tariaha, jean uni songnok jringjrotna baigipa ong∙gen inani chin ong∙achim aro sakantikon uko olakkina ge∙etaha (Dan. 3). Sorni raja gitan (Ezek. 28:12-19), Babylonni rajaba Luciferko mesokgipa chin ong∙aha.

Isaia 14:3-11 ona gaora de∙gipa aro namjabegipa Babylonni rajani ga∙akaniko talata. Unikode, Isaia 14:12-15 ode a∙gilsakni itihasoni salgini dongramona sokangaha aro indake mesokaha je, apsangipa gaora dakgipa aro an∙tangko dal∙nikgipa gisikan Luciferni ga∙akaniko ong∙ataha. Ua pod indake talata je Lucifer uni singhasonko pilak salgini kotokrangni kosako chuatna miksongaha aro an∙tangko “Chubatgipa gita” (Isaia 14:14) dakna miksongaha. Ian gitalgipa aro miknenggrikgipa obostani a∙bachengani ong∙engachim jeon Isolni sakgipini namgnina ka∙saani aro bakrimpaaniara Luciferni an∙tangna chanchiani aro susaanichi ra∙bianiko man∙genchim. Ua bobilara an∙tangni kamko Isolko matnangna gita kenjachim aro gipin sa∙grerangna an∙tangni tol∙anirangko gipatna kenjachim. Iarangan salgisak-a∙gilsako namgijani u∙isokna amgijagipa a∙bachengani ong∙a.

`Maini gimin an∙chingni gadangrangna (positions) ba chu∙sokanirangna gaora de∙na aro gaora de∙e aganna namen altubea? Maikai chisolko an∙chingni mikkango donaniara uandakgipa ja∙gao ga∙akaoniko an∙chingko champengna man∙gen?`