---
title:  Ong∙atani, Ian Ka∙saaniko Parakani Ong∙a
date:   25/09/2022
---

Da∙o dongenggipa ong∙telaigipa dakgiminrang nama aro namgija bringipa nengrae u∙ina man∙gijagipa u∙iatani gnang. Golap pulrang nitogipa aro smilgipa bibalrangko bala indiba kenbegnigipa aro sa∙dikbegipa bu∙surangkoba chaata. Renggok do∙o uni nitoanichi an∙chingni gisikko salna man∙a aro gipin do∙orangni bitiprangko nosto ka∙anichi aro uarangni do∙bisarangko cha∙anichi an∙chingko kenatnaba man∙a. Manderangmangba jemangan somoisao namgiparang ong∙eba, somoi gipino namjabegipa, mitchibegipa aro dakgrikrakgipamangba ong∙na man∙a. Uni giminsa mi aro maranko toe agananio, a∙bani nokgipao nokkol indake sing∙aha, “O gitel, na∙a nama bitchriko nang∙ni a∙bao satjachimma? Indide ua marana baoni?” (Mati 13:27). Aro nokgipa aganchakaha, “Saoba bobil iako dakaha” (Mati 13:28). Uandaken, Isol a∙gilsak-salgisakko chu∙soksrange ong∙ataha, indiba bobil uko u∙ina man∙gijagipa papni bitchilrangko sate ong∙siataha.

`1 Johan 4:8, 16 ko poraibo. “Isol ka∙sara ong∙a” ingipa kattarang an∙chingna maiko Uni ong∙atani dingtangmancha dakbewalni gimin agana?`

“Isol ka∙sara ong∙a” (1 Johan 4:8,16) ingipa bebe komibeoba minggittam mongsonggipa u∙ianirangko on∙a. Skanggipa, ka∙saaniara an∙tango ra∙bite donna man∙gipa ong∙ja indiba uan parakna nanggipa ong∙a. Isolni ka∙saaniara Isolgrim Sakgittamni ning∙o dongpaa aro Uni pilak ong∙atgiminrang baksa Uni nangrimgrikanioba dongpaa. Gnigipa, Isolni pilak kam ka∙anian Uni mamung chanchidapani donggijagipa aro dingtangna man∙gijagipa ka∙saaniko parakani ong∙a. Ian Uni ong∙atani kamrangko, Uni piokani kamrangko aro Uni sasti on∙ani bichalrangkomangba man∙chapa. Kakketko aganode, “Isolni ka∙saanikora Uni ka∙sachakanio gita apsan Uni kakket bichal ka∙anio nikna man∙a. Kakket bichal ka∙anian Uni singhasonni pangchakani aro Uni ka∙saani bite ong∙a.” –Ellen G. White, The Desire of Ages, jak 762. Aro gittamgipa, Isol ka∙sara ong∙ani gimin aro Uni pilak dakanirangan Uni ka∙saako parakani gimin, Uade papko ong∙atgipa ong∙na man∙ja, jean Uni An∙tangni cholon-bewal baksa bikpilgrikgipa ong∙a.

Indiba Isolara a∙gilsak-salgisakko ong∙atna nangbebeahama? Uni chu∙gimik bil gnanganiko niatgenchimode, indake agana man∙genchim, “Nangja,” maina uan Uni jakgitele chanchie dakna baseani ong∙achim. Indiba Uni ka∙sabegipa ong∙aniko niatode, Uni ka∙saaniko parakna gita Ua a∙gilsak-salgisakko nangnikaha. Aro baditan aiao inmanani ong∙a je, Ua janggi gnanggiparangkoba ong∙ataha, jekai mande, Isolni ka∙saanina ka∙saskanasan man∙aigipa ong∙ja indiba Isolna mangmangsan ong∙aigija gipinrangnaba ka∙saaniko sualna aro parakna man∙gipa ong∙a. (Mark 12:30,31 koba nibo).

`Ong∙atgimin a∙gilsakko niwilwale nibo. Papchi nisiatanirang donggenchimoba, maidakgiparango na∙a Isolni ka∙saaniko teng∙chakanirangko nikna man∙gen? Isolni ka∙saaniko ong∙atgimino parakaoniko an∙chingara maikai ka∙donganiko am∙na skie ra∙na man∙gen?`