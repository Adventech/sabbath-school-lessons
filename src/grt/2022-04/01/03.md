---
title:  Jakgitele Chanchie Dakna Man∙ani, Ian Ka∙saanina Pangchakani Ong∙a
date:   26/09/2022
---

`1 Johan 4:7-16 ko poraibo. Ia podrangara ka∙saaniko dal∙atanio jakgitele chanchie dakna man∙anian pangchakgipa ong∙ani gimin maiko an∙chingna agana?`

Mandeni jakchi tarigipa bibalrang nitonaba gnang, indiba uarang asol bibalrang gitade dal∙roroja aro balgaoja. Robotrangara golpona aro bang∙a rakgipa kamrangko ka∙na man∙a gita tarie dongimin ong∙a, indiba uarangde janggi aro gisikni moanirang dongja. Bebeode, janggi aro jakgitele chanchie dakna man∙aniara ka∙saaniko man∙a, dal∙atna aro uko sualna man∙a gita mandena nangchongmotgipa ong∙a. Uni giminsa, an∙chingni ka∙sabegipa Isolara sa∙grerangko (Luciferko man∙chape) aro manderangko jakgitele an∙tangni skanirangko basena man∙e, ong∙gija ramako re∙na man∙anikoba man∙chape, ong∙ataha. Minggipin kattarango aganode, Isol a∙gilsak-salgisak gimikkon Uni ong∙atgiminrangna ka∙saanio aro u∙ianio dal∙rorona namesa chu∙soksrange aro name ong∙ataha.

1 Johan 4:7-16 –ona, watata Johan chin dake mesoka je “Isol ka∙sara ong∙a,” aro An∙tangni Depanteko an∙chingni paprangna sichakna watate Ua an∙chingna An∙tangni ka∙saaniko mesokaha. Iani a∙sel, an∙chingara saksa sakgipinna ka∙sagrike Uni sima-ari grigipa ka∙saanina an∙chingni mitelpilaniko mesokna nanga. Indakgipa ka∙saanisa, Isoloni ong∙bagipasa, Isol an∙chingo dongkama aro an∙ching Uo dongkama ine mesokani bilakbatsranggipa sakki ong∙a. Ia Isolni ka∙saaniko teng∙chakchina agananiara an∙tangna mangmang chanchiaigija ua ka∙saaniko dal∙atna aro parakna basee ra∙na man∙gipa ong∙atgiminrangna aganosan mangmang orto gnanggipa ong∙aigen. Indioba, jakgitele basena on∙aniko altuen jakkalsretna man∙a, ia dukan gapgipa bebekora Luciferni salgio bobil dake chakatanio nikna man∙aha.

Jakgitele chanchie dakna man∙ani gamchataniko ma∙siomangba mitam manderangde indine aiao inmankua, Lucifer bobil dake chakatgen ine Isol ma∙sigenchimode, maini gimin Isol uko dakaha? Luciferko ong∙atanian papni a∙bachenganina Isolko mongsonggipa daito ong∙atjama?

Uan chanchibewalna gita namen rakbegipa sing∙ani ong∙a, maina ian “daito” ingipa kattachi maikomancha miksonga iako man∙chape, bang∙a a∙selrango pangchakgipa ong∙a. Papni a∙bachengani aro uni dingtangmanchagipa bewalara u∙isokgijagipa ong∙a jekon darangba chu∙soke talatna man∙jawa.

Indake ong∙omangba, Isolde papko dongatna tik ka∙jaha; Ua uko dongna gitasan mangmang on∙aiaha, unikode, chisolo, Ua An∙tangan ua papni bon∙kamgipa sastiko An∙tangon ra∙aha, uandake bon∙kame Uko papko bon∙atna gita man∙ataha. Namgijani gimin an∙chingni pilak saknabegipa chanchianirango, an∙ching mamung saloba iako gualna nangja je Isol An∙tangan papni aro namgijani donganina rakbatsranggipa damko gamaha (Mati 5:43-48; Rom. 5:6-11), aro an∙ching pilakni saknaanina bateba Uan saknabataha.

`Isoloni indin man∙gipa, jakgitele chanchie dakna man∙aniara rongtalgipa ong∙a, indiba bilakgipa kamni biterang baksa baljrimani re∙baa, na∙a an∙tangnasan ong∙aija indiba gipinrangnaba ong∙a. Ia on∙aniko jakkale, maia gamchatgipa basee ra∙anirangko na∙ara dakna sienga aro nang∙ni basee ra∙ani biterangara maiarang ong∙gen?`