---
title:  Chisolni Orto Gnang Ong∙ani
date:   03/11/2022
---

`1 Kor. 1:18–24 ona poraibo. Chisolni gimin Paulara maiko aganenga, aro “a∙gilsakni u∙ianiko” maikai dingtanggrike talata? Da∙alona kingking, a∙gilsakna mikpakma nianian “a∙gilsakni u∙ianiko” ganggopengoba, maina chisolni nama kattara namen gamchatgipa ong∙kuenga?`

Kristoni chisolan jokatani kamko ka∙anio mongsonggipa bak ong∙a. “Skobikroko on∙gipa ning∙tugipa ka∙saaniko mamungdakeba agansokna amjawa. Ianon Kristoni agansokna amgijagipa ka∙saani aro Satanni an∙tangnasan chanchiani mikkangchakgrike chadengaha.”—Stephen N. Haskell, The Cross and Its Shadow (South Lancaster, MA: Bible Training School, 1914), p. v.

Mande jatna Kristo An∙tangko onate on∙chakengon, Satan Uko duk aro saknaachi minokna jotton ka∙skaenga. Mande sakantini signikosan Kristo siaijaha. Ua gnigipa sianiko sina nangaha, jedakode Uko ra∙chakgipa pilakan iako an∙tangtangna cha∙totna nangjawaha.

Chisolni orto gnang ong∙ani bidingo, an∙chingni gisik ra∙na nanggipa nangchongmotgipa u∙ianirang adita donga. Skanggipao, papni kosako Isolni bichalko dal∙bate parape∙gipara Chisolan ong∙a. (Rom. 3:21–26). Gnigipao, Chisolan Isolni papirangna ka∙saaniko bilakbatsrange parape∙gipa ong∙a. (Rom. 5:8). Gittamgipao, papni silitingrangko chottomatna Chisolan bil gnanggipa ong∙a. (Rom. 6:22, 23; 1 Kor. 1:17–24). Brigipao, Chisolosan jringjrotna janggi tangna gita an∙chingni ka∙dongani ong∙a. (Phil. 3:9–11; Johan 3:14–16; 1 Johan 5:11, 12). Aro bongagipao, Chisolsan mangmang mikkangchi a∙gilsako bobil dakpilaniko champengsogipa ong∙a. (Para. 7:13–17, Para. 22:3).

Chisolni gimin agangipa ia nangchongmotgipa bebeni nama kattarangko “a∙gilsakni u∙ianirangko” mikpakma nigiparangoniko man∙na amjawa. Batesa, skango gita, da∙oba, chisolni gimin skiprakaniara a∙gilsaknirangna mikpakna nigiparangna “goka” ong∙ani ong∙a je u∙ianian Ong∙atgipa Isol donga inemangba bebera∙jachim. (Rom. 1:18–20 ko nibo).

“Goka” ingipa kattana jakkalgipa Greek kattara English katta “moron” baksa melia jeni ortoan “gisikgri ong∙ani” ine ong∙a. Chong∙motan, chisolni gimin skiprakaniara a∙gilsakni u∙iani gitade gisikgri ong∙ani ong∙a. A∙gilsakni u∙ianio Jisuko ba Uni on∙gipa jokaniko u∙ija jekon Ua An∙tangko on∙kanganichi chisolo sichakahachim.

`A∙gilsakni u∙ianio gamchatani donggenchimoba, Jisuni bidingo bebera∙ani aro Uo ka∙dongani an∙chingko champengjachina gita an∙ching maina simsakna nangchongmota?`