---
title:  A∙a Ong∙chengantaltal
date:   30/10/2022
---

`Para. 13:8, Wat. 2:23, aro 1 Pitor 1:19, 20 rangko poraibo. Maikai Kristoko “a∙a ong∙chengantaltal so∙otgimin” ong∙aha ine aganna man∙a?`

“Aro a∙a ong∙chengantaltal so∙otgimin Mes Bi∙sani janggini ki∙tapo bimung sea grigipa, a∙ao pilak donggiparang uko olakkigen.” (Para. 13:8). Iano an∙chingna nangchongmotanide ian, Kristoara “a∙a ong∙chengantaltal so∙otgimin” ong∙a. Beben, an∙ching iako mesokgipa chinko gita u∙ina nanggen (Parape∙a ki∙tapo chinrangan gapaia) maina a∙gilsakko ong∙ataoni bilsi hajalsana skangde Kristo chisolo sikujachim. Ia podni miksonganide ian je, a∙gilsakko on∙atchengna skangan jokatani kamko donsomanaha. Aro ia kamni ja∙pang ja∙dilde Jisu, Isolni Mes Bi∙sani chisolo sianian ong∙a.

`Titus 1:2 ko poraibo. Kristoni siao pangchakgipa Jokatani kamni ru∙uta somoionin donsogimin ong∙ani bidingo ine ia podara an∙chingna maiko skia?`

“An∙chingko piokna miksonganiara Adamni papo ga∙akani ja∙manosa chanchigimin ong∙jaha. . . . Ian niamrangko parakanisa ong∙aha jean jringjrotni chasongrangna Isolni singhasongni pangchakani ong∙ahachim.”—Ellen G. White, The Desire of Ages, jak 22.

Adam aro Hobana Eden Bario miksonganiko parakchengaha (Aba. 3:15, 21), aro iako Niam Gitcham jolgimikon boli on∙gipa matburungni an∙chichi mesoksoaha. Toatna gita, Abrahamni bebera∙aniko dake niano, Isol Ishakni pal do∙bok bipa mangsako donsoaha (Aba. 22:11–13). Ishakni palo indake donsoania mandeni palo Kristoni chisolo sichakaniko rongtalbeen mesoksoaha.

Uni gimin, jokatani kamo mongsonggipa ja∙pang ja∙dilde Jisuni mandeni biapo sichakanian ong∙a, jekon ritcha bilsirangna matburungko hom boli on∙achi mesoksoahachim, aro mangantian Jisuni chisolo sichakaniko miksonga jean “Isolni Mes Bi∙sa, a∙gilsakni papko ra∙anggipa” (John 1:29) ong∙a.

`Matburungko boli on∙anio namen ka∙namgijani aro an∙chi ong∙ani ong∙bebea. Indiba ia ka∙namgijani aro an∙chi pakania Kristoni an∙chingni palo sichake papni misilbegipa sastini bidingo maikai an∙chingna skianiko on∙a?`