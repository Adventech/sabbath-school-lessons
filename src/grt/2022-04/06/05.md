---
title:  Ua An∙chingna Sichakaha
date:   02/11/2022
---

`Read Johan 3:14–18 aro Rom. 6:23 rangko poraibo. Kristoni siani an∙chingna maiko on∙ahachim, uarangni bidingo ia podrangara maiko skia?`

Jensalo Jisu Jordan chibimaona napbolatako man∙na sokbaahaon, Johan Napbolatgipa indine aganaha, “Hiawa nibo! Isolni Mes Bi∙sa, a∙gilsakni papko ra∙anggipa!” (Johan 1:29). Ia kattarang Kristoko Isolni Mes Bi∙sa ong∙a ine mesoka jekon Niam Gitchamni hom boli on∙anirang mesoksoahachim.
Indiba matburungko hom boli on∙anirang paprangko ra∙angnade man∙ja (Ibri. 10:4). Uarangara kema ka∙aniko Kristoni chisolo sichakanio on∙na man∙aniosa chu∙sokgenchim. “An∙ching an∙tangtang paprangko ku∙rachakode, an∙chingni paprangko watna, aro pilak toromi ong∙gijanirangoniko an∙chingko rongtalatna Ua bebegipa aro toromigipa ong∙a.” (1 Johan 1:9).

`Johan 3:16, 17 ko poraibo. Ia podrangoniko maidakgipa dal∙gipa ka∙donganiko an∙ching man∙gen?`

Iarang pilakni miksongania maiachim, chanchigrikbo. Jisu, jean a∙gilsakko ong∙atgipa ong∙achim, (Johan 1:1–3), Ua an∙ching sakantina, an∙chingni paprangna An∙tangko on∙chakaha jedakode an∙chingara matnangagri ong∙na man∙gen. Iasa nama kattani dal∙gipa ku∙rachakani ong∙a.

Jisu Kristo indine parakaha je, “Isol a∙gilsakna inditan ka∙saaha, Ua An∙tangni saksa kamkam Depantekon on∙jok.” (Johan 3:16). Indiba an∙ching iako mamung dakeba gualjana, chong∙motan, Kristo An∙tangko mamung ra∙rikgijan, namnike an∙chingna on∙chakaha. (Ibri. 9:14). Luther chisolni gimin indine talata, “Ian ganchi ong∙a jeon Ua [Kristo], An∙tangni ka∙tongo donggipa agansokgijagipa ka∙saanichi kamatako man∙aha, aro An∙tangni be∙en aro an∙chiko mol∙molani, aro grapani baksa Pagipana on∙aha (Ibri. 5:7).”—Luther’s Works, vol. 13 (St. Louis, MO: Concordia Publishing House, 1956), jak 319. Kristo changsano (Ibri. 10:10) aro jringjrotna (Ibri. 10:12) pilaknan sichakaha, maina Uni sichakanian chu∙ongaiaha aro jokaniko on∙ani bil gimaatako man∙jaha.

Aro dongkuenga: “Saksa janggi Uni ka∙sachakaniko ra∙chakode, Kristo ua saksa janggiko jokatnaba An∙tangni janggiko, oniako aro kratcha∙angapgipa sianiko baseaigenchim.”—Ellen G. White, The Ministry of Healing, jak 135.

`Johan 3:16 ko changsatai poraitaibo, aro “a∙gilsakna” aro “sakanti” ingipa kattarangni palo nang∙ni bimungko donskabo. Papo dakmajoaniko man∙on, ia aiao inmangipa ku∙rachakaniko man∙na na∙ara maikai skiako man∙gen?`