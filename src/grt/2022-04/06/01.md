---
title:  Ua An∙chingna Sichakaha
date:   29/10/2022
---

### Ia Antini Lessonna Poraiani
Para. 13:8; Mati 17:22, 23; Mark 9:30–32; Johan 19:1–30; Rom. 6:23; 1 Kor. 1:18–24.

> <p>Mingani Pod</p>
> “Aro bakrao Mose maikai chipuko de∙doaha, uandake Mandeni Depanteba de∙doako man∙na nanggen; maikai Uo bebera∙gipa sakanti jringjrotni janggiko man∙gen.” (Johan 3:14, 15)

Indake aganani gnang je, an∙ching siako aro kajina on∙aniko gelna man∙ja.
Ian ong∙chongmotja. Manderang kajina on∙aniko gelna man∙gen indiba siakode gelna man∙jawa. Uamang sinasiako adita bilsirangna bakroatna man∙naba donga, indiba changsaode siani sokbachongmotgen. Toromirang aro denggugiparang, ia dolgnian apsan biapona sokangchenganiko an∙ching u∙iani gimin, ku∙rachakgimin chakatpilanio ka∙donganian an∙chingna gamchatani ong∙a. Paulni agangimin gita, ia ka∙dongagriode, “Kristoo tusigiparang gimaaha” (1 Kor. 15:18), aro “Kristoo tusigiparang” salgio Isolni mikkango dongenga ine aganna gitade ong∙ronggijani ong∙a.

Uni gimin, Kristoni chakatpilanian an∙chingni bebera∙anio ja∙pang ja∙dil ong∙a maina Uni chakatpilanio an∙ching an∙tangtangni chakatpilanina ka∙dongsoani dongchongmota. Indiba siaoni chakatpilako man∙na skang Kristoba sina nangaha. Uni giminsa, Gethsemaneo duk ong∙e sina skang, Ua indine bi∙aha: “Da∙o Angni janggi jajrenga; aro Anga maiko agangen? O Apa, ia saloniko Angko jokatbo. Indiba iani giminan Anga ia salona re∙baaha.” (Johan 12:27). Aro ua miksongania sina nanganian ong∙achim.
Ia antio an∙ching Kristoni siani gimin chanchirimgen aro jringjrotni janggina ku∙rachakanio iara maiko miksongachim, uarangni gimin chanchianiko dakgen.