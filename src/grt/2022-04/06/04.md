---
title:  “Matchotjok!”
date:   01/11/2022
---

`Johan 19:1–30 ona poraibo. “Matchotjok!” ine Jisuni agananio an∙chingna maia nangchongmotgipa nama katta donga?`

Bon∙kame, Kristona, mande jatna aro a∙gilsakna nangchongmotgipa dakna nanggnigipa somoirang da∙o sokbaaha. Namen ka∙bea gnang, Ua andalani bilrang baksa dakgrikaha. Ka∙sinesa Ua Gethsemane Bariko, Una kragijagipa bichal ka∙anirangko re∙pakangaha aro Skobikrokona re∙angaha. Namgijagipa sa∙grerang Uko amchepna jotton ka∙engachim. Chisolo ong∙mitingo, kamal dal∙giparang, skigiparang aro toromni dilgiparang indine Uko intekaha, “Ua sakgipinrangko jokataha; An∙tangko jokatna man∙ja. Ua Israelni raja ong∙a; Ua da∙o chisoloni ong∙onchina, unode chinga Uko bebera∙gen.” (Mati 27:42).

Kristo chisoloni ong∙one An∙tangko jokatna man∙genchimma? Oe, Ua man∙achim indiba dakna sikjaha. Una ka∙dingstekgipa manderangko man∙chape, Uni pilak manderangna agansokna amgijagipa ka∙saanian iako dakna Uko on∙jaha. Kakketko agangenchimode, “Uko ka∙dingstekgiparangba Ua sichakengachim; aro Ua An∙tangko jokatna chisoloni ong∙onjaha maina Uko gojalrangde ra∙rikja, indiba Uni uamangko jokatna Uni skanian Uko ra∙rikahachim.”—Alfred Plummer, An Exegetical Commentary on the Gospel According to S. Matthew (London: Elliot Stock, 1910), jak 397.

Judasni Jisuko tangkana palaniko man∙chape, chisolona sokatgipa kamrangko Satansa didiatahomangba (Johan 6:70; Johan 13:2, 27), iano, Kristoni dukko chakanio, Jisu Satanni songnokko amaha. “Maibakai, Jisuni sianiko Satanni kamsa aro Jisuni Satanko cheani kamsa ong∙a ine Evangelist talatna miksongjaha.”—George E. Ladd, A Theology of the New Testament, rev. ed. (Cambridge, UK; Lutterworth Press, 1994), jak 192.

“Matchotjok” (Johan 19:30) ine chisoloni inwatanio, An∙tangni duk chakani matchotaha inesan Kristo miksongaijaha, indiba Satan aro uni namgijagipa bilrangni kosako dal∙begipa dakgrikaniko amaha ine mongsongbate miksongaha. “Jokatgipani cheanio Salgi gimik chegipa ong∙aha. Satan amchepako man∙aha aro uni songnok gimaaha ine ua u∙iaha.”—Ellen G. White, The Desire of Ages, jak 758.
Iano ning∙tubegipa aiao inmananiko u∙ina neng∙ani ong∙a: Isolni Depante an∙chingna aro a∙gilsak gimiknan namen kratcha∙ani aro intekaniko cheaha, ian dal∙batsranggipa aro namen rasongarigipa cheani ong∙aha.

`Papni inditan namgijaniko chanchiate nibo, Kristo papna sichakna nangpilaha. Isolni mikkango namako dakania baditan ong∙gramaiani ong∙a ine ia bebeara an∙chingna maiko skia? Kristoni an∙chingna sichakanina an∙chingara maiko on∙dapna man∙gen? Sabbath salo nang∙ni aganchakaniko klassona ra∙babo.`