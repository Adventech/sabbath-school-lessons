---
title:  Chisolna Skang Ong∙gipa Obostarang
date:   31/10/2022
---

**An∙tangni duk chakani aro sianiko Jisuni agansoanio sninggiparang maiko chanchiaha, aro uamangni chanchianirangara Sastroko ma∙sisretanio kengni donga ine an∙chingna maikai skiani ong∙a?**

`Mati 16:21–23`

`Mati 17:22, 23; Mark 9:30–32; Luk 9:44, 45`

`Luk 18:31–34`

Jisu sina atchiaha, aro Ua sina tangaha. Uni ga∙gipa ja∙kuantian Uko Skobikrokni chisolo An∙tangni janggiko on∙chakaniona Uko sepangroroataha. An∙tangni dakna nanggnigipa kamko namen ma∙sie, mamungchiba An∙tangko ianoni salangako man∙na Ua on∙jaha. Bebeko agangenchimode, “Uni janggi tangani chu∙gimikan Uni chisolo sina skang ong∙gipa obostarang ong∙a.”—Ellen G. White, Fundamentals of Christian Education, jak 382.

A∙gilsako dangdike on∙ani bon∙kamgipa bilsio, Jisu An∙tangni sninggiparangna An∙tangni signiko donnugijan rongtalbeen aganaha. Indiba uamang Uni kattarangko ra∙chakna man∙jaha aro sikjaha. Messaiani kamni bidingo ma∙sisretanian gape, Una uamangni bon∙chotgipa chanchisoanide Jisu, jean Messaia ong∙achim, Ua sina nanggen ine ong∙achim. Kan∙dike agangenchimode, uamangni ong∙gija skie ra∙anian uamangko duk aro saknaaniko chakna nangjawa inesa chanchianiona sokataha.

Nikodemusna Jisu indine parakaha, “Aro bakrao Mose maikai chipuko de∙doaha, uandake Mandeni Depanteba de∙doako man∙na nanggen; maikai Uo bebera∙gipa sakanti jringjrotni janggiko man∙gen” (Johan 3:14, 15). Caesarea Philippio ong∙mitingo, Jisu An∙tangni sninggiparangna indine aganaha, “Untaltal An∙tangna Jerusalemona re∙angna, aro me∙aparang aro kamal dal∙giparang aro Sastro skigiparangoni bang∙en duk chakna, aro so∙ota man∙na, aro gittamgipa salo chakatatako man∙na nanggen.” (Mati 16:21). Sruksruk darang manderangna u∙iatgija Galili gita re∙pakange (Mark 9:30–32) aro Jerusalemona Uni bon∙kamgipa songreanio (Luk 18:31–34), Jisu changsatai An∙tangni sninggiparangna An∙tangni siani aro chakatpilaniko aganaha. Ian uamangni knana sikgipa ong∙jani gimin uamang knatimjaha. Baditan indake apsan dakpana an∙chingnaba altubeani ong∙a.

`Isolni seokgimin manderango, Messaiani skanggipa re∙baani bidingo dingtang dake chanchianirang dongaha. Jisuni gnigipa re∙baani bidingo maia ong∙gija dingtang dake chanchianirang da∙alo dongenga?`