---
title:  Bimangko Olakkitaia
date:   17/06/2025
---

Sastroko poraigipa chatro chatrirang ru∙utbeaonin Daniel 3 aro bon∙kamani salrangni obostarangni bidingo Parape∙a ki∙tapo skianirang baksa nangrimanirangko nikaha. Aro Daniel 3 o, bimangko olakkijaode so∙otna ge∙etaniko (Dan. 3:15) nika, apsan bewalo, Parape∙a ki∙tapoba gipin bimangko olakkina ge∙etaniko nikna man∙a, je ge∙etaniko manijaode, so∙otgenchim. “Aro matburungni bimang aganna man∙na gita, aro basiksak ua matburungni bimangko olakkija, uamang so∙ota man∙na gita, ua matburungni bimangna rang∙sitaniko on∙na una on∙aha” (Para. 13:15).

`Para. 13:11–17; Para. 14:9, 11, 12; Para. 16:2; Para. 19:20; aro Para. 20:4 rangko poraibo. Iano maia dingtanggrikani gnang jean mandeni ge∙etarangna bate Isolni ge∙etanirangko dagi nangata?`

“ ‘Salgiko aro a∙ako aro sagalko aro chirangni chimikrangko dakgipako,’ ” olakkichina Isolni manderangko okamaha, chong∙motan, Ong∙atgipako olakkichina okamaha jean matburung aro uni bimangonide bikpil ong∙achim. Ibri pante sakgittam, apsangipa ka∙mikenataniko chagrongengon, Ong∙atgipa Isolna agre mamung gipinko olakkina jechakaha. Uni gimin, Dura a∙kaweo jegitaba obostarang dingtangja maina, bimangko olakkina ge∙etanio, jekon Ong∙atgipa ge∙etjachim, apsan obosta a∙gilsako ong∙gen jeon Ong∙atgipako olakkiani pal, bimangko olakkichina ge∙etaniko dakgen—niamde apsan ong∙aia.

`Rom. 1:18–25 rangko poraibo. (Rom. 1:18 aro Para. 14:9, 10 ni gisepo nangrimaniko niatbo jeon Isolni ka∙onanganiko janapchim). Indide, mai bewalo, bimangko olakkina ge∙etania manderangni bamaniko on∙ani niamo apsan ong∙aniko mesoka?`

Olakkia ine aganon, ian bamgope olakkianiko aro chachatko so∙e olakkianikosan miksongaija, beben, indakeba olakkianiko daka. Jenan an∙ching chu∙gimik bamaniko on∙a, indake an∙ching olakkianiko daka. Isolara sawachim, Uan an∙chingko Ong∙atgipa ong∙a, aro Jisuchi Uni an∙chingna pilak dakgimin kamko ka∙ani ja∙mano, an∙chingko Piokgipa ong∙aha, uni gimin, Uasan mangmang olakkiako man∙na nanggipa ong∙a. Iani nalsachide mite olakkiani ong∙aiaha. Haida ian Jisuni ning∙tubee iano agangipa kattarangko talatna dakchakgen: “ ‘Angmung ong∙pagijagipa Angko champenggipa ong∙a, aro Angmung chimongpagijagipa sate gala’ ” (Mati 12:30). Bon∙chotgipa obostarangde ia bebeko aiao inmangipa bewalo paraknasienga.