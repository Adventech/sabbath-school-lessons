---
title:  Bimangko Olakkia
date:   16/06/2025
---

Daniel aro uni daka kamrangna gisik salangako man∙e, a∙bachengode, Daniel aro uni Isolna Nebuchadnezzar mandera∙aniko daka (Dan. 2, mongsongbate pod 46–48), indiba uni mandera∙aniara baikamjaha.

`Dan. 3:1–12 ona poraibo. Bimang chu∙gimikan sonachi tarigimin ong∙a aro uko olakkina raja ge∙etaha. Iano mai u∙ina nangchongmotaniko nikna man∙a?`

Isolni kattako raja manijaha, indake ua sonachi chu∙gimik bimangko dakaha. Katta? Babylon mamungdakeba ga∙akjawa, aro Nebuchadnezzar raja ong∙kamjringgen. Aro jemangan iako ra∙bina pa∙sokode so∙otako man∙gen. Ian bilakgipa gisik ra∙atani ong∙a je, mandeni an∙tangna man∙na skaniara dal∙begipa dakgrikanio bebeni kattako rang∙sanan mikandalatna man∙a.

Maibadake niatgenchimode, adita bewalrango, Nebuchadnezzarni cholonara Luciferni cholon gita dakanga: chong∙motan, uara chugipa gadangko man∙na sikgipa ong∙aha, an∙tangkosan gamchatnikaia, Isolni bilni kosako bobil dake chakatna gaora de∙aha. Minggipin dake niatgenchimode, beben, adita namgipa cholonba uo dongaha: Nebuchadnezzar kakketgipa Isolo bebera∙aha aro an∙ching uko salgini songnoko nikenaba donga je songnok baksan uara a∙bachengode namen bobil dake chakatahachim.

`Dan. 3:17, 18 rangko poraibo, jeon Ibri pante sakgittamni kattarangko serikahachim. Bebera∙ani bidingo iara an∙chingna maiko skienga aro maikai an∙chingonaba indake sokbanaba donga?`

Ia kenbegnigipa obostaoni joke katna gita ia pante sakgittamara baditan altubee man∙aigenchim, chanchiate nibo. Uamangara bebera∙atango dugaengahachimma maina uamangara bimangko olakkiani pal manggittang wa∙alo so∙otako man∙na namnikaiaha? Uamangni Isolo bi∙joljole an∙tangtangni ja∙kopko kana bamgopenga ine uamangara dakmikna man∙jahachimma? Uamangni chagrongnasienggipa obostara uamangna gamchatgenchimma? Beben, an∙tangtangni janggirangko jokatna man∙janaba donga ine u∙ioba, uamang indaken chanchiaha.

`An∙chingni bebera∙aniko ga∙akatna gita an∙chingona sokbagipa obostarangna gisik gnange chanchigijaniko an∙chingara maikai gelna man∙gen? “On∙titini gimin bebegipa bang∙ani giminba bebe ong∙a; aro on∙titini gimin bebegijagipa bang∙ani giminba bebegija ong∙a” (Luke 16:10) Indake apsangipa dakmajoako gelani bidingo ia podara maiko agana?`