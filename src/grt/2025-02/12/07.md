---
title:  Chanchidapani
date:   20/06/2025
---

Ellen G. Whiteni ki∙tap, The Great Controversy oniko “God’s People Delivered,” jak 635–652 rangko poraibo.

“Pilak chasongrangon, Isolara An∙tangni manderangko dakchakna aro jokatna rongtalgipa sa∙grerangchi kam ka∙a. Salgini sa∙grerang manderangko jokatna kam ka∙anio gisik nangen bak ra∙aha. Uamang gandingrangko gane mikkang pa∙aha aro mikka riprapa gita teng∙suaha; uamang songregipa manderang gita dakjee re∙baaha. Isolni manderangna sa∙grerang mandeni bimango mikkang pa∙aha. Uamang neng∙beaha ingipa gita sogun bolni ja∙pangrango saljatchini somoio neng∙takaha. Manderangni nokrango uamangni ka∙sae sokachakanirangko uamang ra∙chakaha. Walni somoirango songregiparangna uamang re∙dilgipa gita kam ka∙aha. Uamang an∙tangtangni jakrangchi, ganchio wa∙alko so∙aha. Uamang patokni do∙gacholrangko oaha aro Jihovani nokkolrangko jakgitel wataha. Salgini gandingko gane, uamang Jokatgipani gopramoniko ro∙ongko romtomatna re∙baaha.

“Manderangni bimango, sa∙grerang toromirangni tom∙bimonganio bang∙a changon dongpaaha; aro Sodomona uamangni re∙angaha gitan, uamang denggurangni tom∙bimonganionaba re∙ange, uamangni kamrangko serikna, Isolni chakchikani sima ariko uamangara re∙badeama re∙bajama, serikaniko daka. Jihova ka∙sachakanio katchaa; aro Una dangdike on∙gipa bang∙gijarangna minga, Ua dukrangko ra∙rika aro manderangni tom∙tomaniko bakroata. Isolni kosako bobil dake chakatgipa papirang bang∙gijakosa u∙ia je, uamangara chongipa kakketgipa dolna, jemangkon uamangara kal∙stekna aro onia ka∙na namnikachim, uamangna uamangara janggitangtangna gro nanggiparang ong∙aha.”—Ellen G. White, The Great Controversy, jak 631, 632.

**Chanchigrikna Sing∙anirang:**

`Sastrooniko 2 Tim. 1:7 ko poraibo. Katchinike agansoanio maiarang nang∙ko jajrengatengachim, uarangni gimin chanchibewalaniko dakbo. Maikai an∙chingara kenani gisikko gimaatna man∙gen aro an∙chingni bebera∙anina a∙rik sanalaniko dakani gimin katchinike agansogiparango donggenchimoba, Isolni ka∙dongani kattako man∙na amgen?`

`Chon∙kamgipa salrangni obostarango Sabbath aro Robibaran mongsonggipa dake niani ong∙gen ine da∙o chachao nikna man∙jaoba, a∙gilsakni ta∙rake dingtangna man∙ani gimin chanchiate nibo. Isolni Kattaosan mangmang pangchakana agre an∙chingni bebera∙aniko a∙gilsakni da∙o ong∙enga obostarango pangchakna nangjani bidingo iara an∙chingna maiko skia, je obostarangan rang∙gitik dingtangna man∙aigenchim?`

`Dan. 2 ni gimin (aro 7 koba) chanchiate nibo. Gimik songnokrangan agansogimin gitan re∙baaha aro re∙angaha. Da∙alo, itihasko nipilatengon, agansogimin gitan uarang ong∙beaha ine an∙ching nikna man∙gen. An∙chingni da∙alo u∙iani gitade, songnok ge∙sasan mangmang re∙bagnigipa ong∙aiaha. Ua songnokara badiagipa ong∙gen, aro agansogimin gitan, uaba re∙bagen ine maini gimin an∙chingara ka∙dongna man∙a?`