---
title:  Matburungni Chin
date:   19/06/2025
---

Bilsirang re∙angahaon, aro bon∙kamani salrangni obostarang, jekai so∙otna rai on∙ani aro matburungni chinko olakkina draatanirang sokbakujaon, maikai Sabbath aro Robibar salrangan bon∙chotgipa dakgrikanio mongsonggipa ong∙genchim, iarangni bidingo an∙chingni talatanirangko mitamrang bebera∙gija ine agana.

Parape∙ani ki∙tap namen rongtalbea: an∙ching Ong∙atgipako ba matburungko aro uni bimangko, iaoniko mingsakode olakkina nanggen. Snigipa sal, Neng∙takani salan—Edenona re∙angpiltaianina (Aba. 2:1–3)—aro Isolan Ong∙atgipa ong∙a ine parakanina pangchakani chin ong∙ani gimin, ian aiao inmanani ong∙na nangja je, Ong∙atgipako olakkiani bidingo, Sabbathan mongsonggipa ong∙gen. Aroba, je matburungni bilan Sabbathni ge∙etaniko Sastroni snigipa saloni Robibar salona dingtangatgipa bilni apsangipa ong∙aniara ong∙telaiani ong∙ja. Gisiko iako u∙ie, olakkiani bidingo dake nianio, Sabbath aro Robibarko man∙chapa—changsatai ian, Ong∙atgipako (Para. 14:6, 7) ba matburungko olakkiani bidingo iarang ong∙gen. Indake Niam Gitaloba, snigipa sal Sabbath aro mandeni niamni gisepo dake nianiko an∙ching nika.

`On∙sogimin podrangko poraibo: (Mati 12:9–14, Johan 5:1–16). Jisuko so∙otna maiarang toromni dilgiparangko didiataha?`

Mati 12 o, jak sikrepgipa mande saksako Sabbath salo Jisuni an∙sengatani ja∙mano (Mati 12:9–13), toromni dilgiparangara maikai gisiko chanchiaha? “Unon Pharisirang ong∙kate Uko maikai nisina man∙gen, indake ku∙mongaha” (Mati 12:14). Snigipa sal Sabbath salni a∙sel nisina? Johan 5:1–16 rango, indine serikaha je, snigipa salo aiao inmanbee an∙sengataniko dakmano, “Neng∙takani salo iarangko dakani gimin, Jihudirang Jisuko a∙rikaha” (Johan 5:16).

Mandeni bikotgipa niamni gimin nisiatani aro snigipa sal Sabbath salni gisepo dakgrikani? (Sabbath salo an∙sengatna beng∙ani mamungba Sastroo dongja, apsan dake, Sabbathni biapo Robibarko donskaaha ine mamung janapani Sastroo dongja) Chon∙kamani salrangni obostarang baksa Jisuni iano chagronganiara apsansrangde ong∙jagenchimoba, ian namen melia: chong∙motan, mandeni niam aro Isolni niamni gisepo dake niani ong∙enga, aro ia minggnion, dake nianiara Sastroni Sabbatho ong∙gen.

`Isolni ge∙etarangoni mingsana sina nangenga? Ua obostaoni maikai naljokna gita altue man∙gen?`