---
title:  Daniel Odhai Gni aro Katchinike Agansoaniko Sastroni Gita U∙ie Ra∙ani (Historicist Approach)
date:   15/06/2025
---

Sastroo bilakbatsranggipa katchinike agansogiminrangoni mingsade Daniel 2 o agansogipa ong∙a. Iako Kristona bilsi ritcha bongana skangan seaha jeon katchinikgipa a∙gilsakni itihasko sesoaha, chong∙motan, Babylononi a∙bachenge, Media-Persia, Greece, Rome, aro Rome-ni bak ka∙gimin Europeni songnokrangona kingking seaha. Mitamrangde da∙aloba Europe-o dongkuenga.

Bebeko agangenchimode, ia Europe-ni a∙songrangni gimin aganengon, pod mingsa indine aganaha je, “ ‘uamang manderangni bitchriko kimgrike an∙tangmangko brinatgen; indioba silgrak a∙ste baksa ma∙gapgija gita uamango ma∙gapani ong∙jawa’ ” (Dan. 2:43). Ia katchinike agansoaniara aiao inmanpile chu∙sokaha. Chong∙motan, ia a∙songrangni manderangni gisepo pilak bewalni kimgrikani ong∙genchimoba, uamango ma∙gapani dongjaha.

Mesokna gita, British songnokko The House of Windsor ine mingaha, ian namgipa English bimung ong∙achim. Indiba, ua bimungko indine mingbaani ru∙utkuja somoionisa, chong∙motan, 1917 bilsionisa a∙bachengbaahachim. Una skangde, nokdangni bimungko Saxe-Coburg-Gotha inesa mingachim, ian German bimungsa ong∙achim. A∙selde, bang∙a British songnokni manderangara “manderangni bitchriko kimgrike” donganichi Germanrang baksa ma∙drang mahari ong∙tokahachim. Indioba, uandakgipa ma∙drang mahari ong∙anio, dakgrikaonide uamangko rakkina gita chu∙ongjaha, uni giminsa World War I ni somoio, uamangni mitchibegipa bobilrangoni an∙tangtangko ma∙ekatna ine uamangara bimungko The House of Windsor ine mingskaaha.

`Daniel 2:31–45 rangko poraibo. Nebuchadnezzarni jumangara maia, aro Danielara uko maikai pe∙aha?`

Danielni ki∙tapo agansogipa katchinike agananirang pilakan, Daniel 2 o agansogipao pangchake ja∙rika. Chong∙motan, ia katchinike agananirangara Daniel 2 gitan, mingsa songnokni ja∙man minggipin songnokni ong∙baaniko ja∙rika, aro bon∙chotaode, Isol An∙tangni jringjrotna baikamgipa songnokko songaha (Dan. 2:44; Dan. 7:13, 14). Minggipin kattarangchi agangenchimode, katchinike agansoanirangara itihaso darang songnokko watchanggijan, a∙bachengaoni bon∙aonan sul sul ong∙baa, aro an∙chingni somoionaba ong∙enga. Ian sastroni gita katchinike agansoaniko pe∙ani ong∙a jekon historicist approach ine agana aro katchinike agansoani odhai podrangko indake pe∙aniko nangnika. Indake pe∙aniko, chong∙motan, historicist approach ko jakkale bon∙kamni salrangni obostarangko pe∙e u∙ina gita nangchongmotani ong∙a maina uarangko Parape∙a ki∙tapoba mesokaha.

`Isol mikkangchiniko u∙isoa ine sakki on∙asan ong∙aigija, Uan uko sasono dongipaba ong∙a ine maikai Daniel 2 an∙chingna sakkikoba on∙a?`