---
title:  Skangni Mondoliko A∙rik Sanalani
date:   18/06/2025
---

Bon∙kamani salrangni obostarangni ong∙baaniko Niam Gitchamosan an∙chingna on∙aijaha, indiba Niam Gitaloba on∙aha. Skanggipa ritcha bilsirangni Kristianrangna janggi tangani altubea ong∙jaha. Skanggipao uamangara toromna gisik nanggiparangni mitchianiko man∙chengaha, jemangan uamangko Moseni bebera∙anina kengniko ra∙bagiparang ong∙gen ine nikengachim. Uamang songsarek Rome songnokni ka∙onanganikoba chagrongaha. “Kristoni kosako bobil dake chakatna a∙gilsak aro norokni bilrang an∙tangtangko Uko ja∙rikgiparangni bimango tariaha. Songsarek torom indake niksoaha je, nama katta chegenchimode, uni torom nokrang aro ganchirang satpakako man∙gen; uni gimin ua an∙tangni sipai kotokko okame Kristian toromko nisiatchina ge∙etaha. Indake a∙rik sanalani wa∙alrangko so∙bakataha.”—Ellen G. White, The Great Controversy, jak 39.

Para. 13 o nikgipa obostani ong∙baaniko an∙ching nichaksoengon, Isolni manderangara maiko chagronggenchim, uko Watatani ki∙tapo bilakbee talatgipa golpo mingsa gnang.

`Wat. 12:1–17 ona poraibo. Ia golporango bon∙kamani salrangni obostarangko mesoksogipa maiarang donga?`

Jakobko sko sotaha, aro Pitor iani ja∙man so∙otako man∙genchim; Kristianrangko so∙otna rai on∙aha. Haida ia golpoo gisik ra∙na kragipa obostara ian je, janggi tanganio je walan unade namjabatsranggipa wal ong∙genchim, ua walo Pitorara tusiengachim—namen tusimepekengani gimin sa∙gre uko de∙mesana nangpilaha!

Beben, Pitorko aiao imanbegipa bewalo jokataha aro uara bebera∙rimskarangko grongena re∙angaha. Uamangara Isolo bi∙genchimoba, uni jokbae uamangona re∙baon bebera∙na man∙jaengachim. Uamang jagokaha ine Sastro agana—ian an∙chingnaba aiao inmananiko ong∙ata maina an∙ching baditana kingking Isolo bi∙genchimoba, Isol an∙chingni bi∙anirangna knachaka ine bebera∙nan pa∙sokja.

Mitam bebera∙giparangko jokataha, gipinrangkode so∙otaha. An∙ching chon∙kamani salona sepangbaroroengon, apsan obostarang an∙chingnaba ong∙gen. Ua somoio Pitorko jokatgenchimoba, ja∙mano ua bebera∙atangna so∙otako man∙aha. Maikai uara sigenchim, ukoba Jisu An∙tangan aganmanaha: “ ‘Beben Anga nang∙na aganenga, pantemitingo na∙a an∙tang kangkareko kaachim, aro jeona ska, unona re∙achim; indiba budepa ong∙ahaoa, na∙a jak bawanggen, aro sakgipin nang∙ni kangkareko kae na∙a jeona sikja, unona nang∙ko rim∙anggen. Ua maikai siachi Isolko rasong chaatgen uko mesokna ine ua iako aganaha, Indake aganenba ua uko aganaha, ‘Ang baksa re∙bapabo’ ” (Johan 21:18, 19).

`Iako u∙ie ra∙bo je, maikai uara sigenchim, uko Pitorna aganmano, una indine agankuaha, “ ‘Ang baksa re∙bapabo.’ ” Jihovako ja∙rikna miksonganio sianichi ka∙mikenatgenchimoba, an∙chingko ra∙rikjachina iara an∙chingna maiko aganna nanggenchim?`