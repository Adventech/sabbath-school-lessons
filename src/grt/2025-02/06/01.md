---
title:  Boli On∙aniko Ma∙sie Ra∙ani
date:   03/05/2025
---

### Ia Antini Lessonna Poraiani

Isa. 1:2–15, Ibri. 10:3–10, Re∙o. 12:1–11, 1 Kor. 5:7, Haggai 2:7–9, Isa. 6:1–5, Para. 4:7–11.

> <p>Mingani Pod</p>
> “Aro uamang indine git gitalko ring∙aha, Na∙a ua ki∙tapko ra∙na, aro uni chiparangko ona krara; maina na∙a so∙otgiminaha, aro Nang∙ni an∙chichi pilak ma∙chong, aro jatrangoniko Isolna breaha” (Para. 5:9).

Jisu uona re∙bahaon, Johan Napbolatgipa indake parakataha: “ ‘Hiawa! Isolni Mes Bi∙sa, a∙gilsakni papko ra∙anggipa!’ ” (Johan 1:29). Ian matburungko boli on∙ani gimin agangipa ong∙a jean pilak mandeni jatni biapo Kristoni sichakaniko dakgualani gri mesoksogipa ong∙a.

Sastroo, matburungko boli on∙anio pangchakanioni an∙ching jokna man∙ja, ian jak gimiko gitchakmrang kilding gita donga aro Parape∙ao gamchatgipa kamko ka∙gipa ong∙a, jeon Johan Isolni singhasonona rimangako man∙aha (Para. 4 aro 5). So∙otgimin mes gita (Para. 5:6) Jisuni ia gamchatgipa nikanio nakataniara, chu∙gimik katchinikani jolgimikko ma∙sina nangchongmotani chabi ong∙a.

Ia antio an∙ching boli on∙anio pangchakani gimin nianggen jean Jisu, so∙otgimin Mes Bi∙sani gimin an∙chingni ma∙sianiko u∙iata, jean singhasonko nikianio mongsongbatgipa ong∙aha. Darang donggijao Ua Gamchatgipa ong∙e ra∙chakako man∙aha, aro Uni dingtangmancha gamchatgipa ong∙ani boli on∙anio Gitelni gimin bang∙ako aganaha. Ian Uko ka∙saanio bon∙changgijagipa Isol jean bon∙chotgipa boli on∙aniko dakgipa ong∙a, je kaman an∙chingko aro a∙gilsakni gipin dolrangkoba jringjrotna aiao inmanataha.