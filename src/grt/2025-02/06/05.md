---
title:  Jisu Torom Noko
date:   07/05/2025
---

Jokatani golpo jolgimikon dongsiksakani dongaha. Changsao an∙chingni Isol baksa nangrimaniko, on∙piltaina Isol skaaha aro an∙chingko sepangchapchap salbana nangnikaha. Indiba papirangko Uni dongaona rimbaani uamangko nisiataniko ra∙bagen. “Maina namgija dakanio ka∙srokgipa Isol na∙a ong∙ja” ine Daud seaha, “Namgija nang baksa dongkamjawa”(Git. 5:4). Apsan somoio Daud indakeba seaha, “Indiba angade, nang∙ni ka∙sae dakani bang∙beao anga nang∙ni noko napgen: Nang∙na kene nang∙ni rongtalgipa torom nokchi mikkange anga olakkigen” (Git. 5:7).

`Haggai 2:7–9 ko poraibo. Gnigipa torom nokko rikengon, katchinikgipa Haggai aiao inmangipa ku∙rachakaniko dakaha: Gitalgipa torom nok skanggipa torom nokna bate rasong gnangbatgen. Ia katchinikaniara maiko miksongani ong∙a?`

Jensalo skanggipa torom nok Solomonchi on∙kangako man∙achim, Kanaanona Israelni songreanio Isolni rasong dongpaani torom nokko gapataha aro indake kamalrang dangdike on∙ani kamko chu∙sokatna gita dongrikna man∙jaha (1 Raja. 8:10, 11). Jensalo gnigipa torom nokko pakwatahaon songgigrikani niam sunduk jean Isolni singhasonko mesokgipa ong∙achim, ua gimaaha maina Jeremia uko donnuaha. Ia somoio be∙enni gita Isolni dongpaani torom nokko gapatjaha. Ian ka∙tong be∙atani ong∙achim. Maidake Haggaini katchinike aganani kakket ong∙atako man∙gen?

Gnigipa torom nokosa Jisu Isol ong∙e mandeni be∙en aro an∙chio re∙baaha. An∙chingoni saksa ong∙pana aro ia bnekgimin a∙gilsako an∙ching baksa ong∙pana dongpenggipa porda nalsaoni Isol An∙tangan ong∙katbaaha. Maina Isolni Depante da∙o Mandeni Depante ong∙ahani gimin an∙ching Uni mikkangko nikna, Uni ku∙rangko knana aro sakki on∙na amaha, mesokna gita, Ua mitchigipa konchi sagipa mandeko dandape an∙sengataha (Mati 8:3). Uni mesokgipa ramao an∙chingko sepangbate rimbaani palo Isol an∙chingko an∙chingni re∙anirango Uona sepangbate rimbaaha. Ua an∙tangan an∙chingona re∙baaha. Sastroo Jisuni gimin indake aganaha, “ ‘Nibo, ua me∙tra oko kegen, aro depanteko ba∙gen, aro uamang Uni bimungko Immanuel minggen,’ uko pe∙skaon, Ching baksa Isol, ong∙a” (Mati 1:23). Iara maiko miksongenga chanchie nibo: A∙gilsak gimikko Ong∙atgipa an∙chingni giseposan dongnasan ong∙aija indiba an∙chingna sichaknaba re∙baaha.

`Chisol apalbate Isolni ka∙saako mesokgipa ong∙aha. Minggipin cholrangchi an∙chingara maidake Isolni kakket ka∙saaniko nikna man∙gen?`