---
title:  Chanchidapani
date:   09/05/2025
---

Sastroo an∙chingna Kristosan an∙chingni jokatanina gamchatgipa ong∙a ine rongtale mesokaha. Uni janggi tanganisan mandeni bimango papgrigipa ong∙aha, jean Pagipani rasongna mingsa chu∙soksranggipa dakmesoke on∙ani ong∙aha. Ua dak grigipa Isolni Mes Bi∙sa ong∙a aro da∙o Ua an∙chingni jringjrotna man∙gni ong∙e mandeni jatni kosako chadengaha. Apsan somoion, Ua an∙chingni dosko An∙tango ra∙aha jean Isolni namgijana bichal ka∙anio namnikaniko ra∙bagipa ong∙aha. Johan jedake Isolni singhasono duule salgini janggi gnanggiparangko nikaha aro uko grapaoniko dontongna ge∙etaha maina “Juda ma∙chongni singho…amaha” (Para. 5:5).

Papni inditan namgijanikoba chanchiatbo aro mandeni jat maidake ning∙tue ga∙akaha jena Jisuni sianisan, aro Isol an∙tangan papni neng∙nikaniko namatna nangpilaha. Mamungba jajagija gipin cholrang gita Isol an∙chingko Uni sason ka∙ani niamko pe∙gija jokatna man∙genchimode, beben Ua uko dakgenchim.

“Isolni pe∙gimin niam papini janggiko dabiaha. A∙gilsak gimiko saksasan, mandeni jatni palo, ia dabianiko chu∙sokatna man∙aha. Isolni niam Isol gita Rongtalgipa ong∙a, Isol gita apsan ong∙gipasan niamko pe∙anina nangrimataniko dakna man∙genchim. Darangba ong∙ja, Kristosan niamni saoniko ga∙akgimin mandeko piokna man∙genchim aro uko salgi baksa nangrimaona rimbana man∙genchim. Kristo An∙tangni kosako papni dosi ong∙aniko aro kratcha∙aniko gataha – pap indake Rongtalgipa Isolna man∙dikataniko ra∙baa jean Pagipa aro Uni Depanteko ekgrikatna nangaha. Kristo ning∙tugipa misilbegipaona re∙ange mandeni jatko jokatna nangaha.”—Ellen G. White, Patriarchs and Prophets, jak 63.

**Chanchigrikna Sing∙anirang:**

`Johan Mes Bi∙sani singhason dringona “so∙otgimin” gita niengako nikaha. Para. 13:8 o an∙chingna a∙a ong∙chengantaltal Jisuko so∙otani gimin u∙iataha. Jokatanina daksoani an∙chingni nangna skangan daksoako man∙ahani gimin an∙ching Isoloniko maiko skie ra∙na man∙gen?`

`Bang∙a bebera∙gijagiparang ka∙singipa aro galchipgipa a∙gilsako saksan ong∙a ine bebera∙aha. Sastrooniko toate niatgenchimode uano Isolni giminsan aganjaha indiba Uni a∙gilsakna inditan ka∙sae Ua re∙baaha aro siaba sichakaha. Isolo bebera∙sranggijagiparangoni dingtange, an∙ching a∙gilsakko aro an∙chingni uano donganiko maidake dingtange niatgen? Minggipin katta gita agangenchimode, Chisolni kakketani an∙chingni bebera∙anio maikai nangchakegipa ong∙ea?`

`Kristoni janggi tangani, siani aro chakatpilani maidake mandeni jatko piokani mangmang chol ong∙aha? Aroba, indakgipa gamchakaniara papni namgijaniko maidake an∙chingna agangipa ong∙a?`