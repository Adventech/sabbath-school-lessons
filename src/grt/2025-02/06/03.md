---
title:  Matchu Bipa aro Do∙bokrangni An∙chi
date:   05/05/2025
---

Saobarang boli on∙ani chu∙gimik ja∙dil, ian ka∙namgijani, rakbegipa aro indake ma∙sianio kragijagipa ong∙a ine aganaha. Indioba ian tik ong∙e mesokgipa ong∙aha. Kristoni sianian ka∙namgijagipa, rakbegipa aro kragijagipa ong∙a jeon dos grigipa dosna sina nangaha. Indake papchi neng∙nikaniko namataha. Aro Kristoni ua siani pilak rakbeani, ka∙namgijani aro kragija boli on∙nanirangko mesokgipa ong∙a.

`Ibri. 10:3–10 rangko poraibo. Iano seanirang Niam Gitchamo Isolni manderangni boli on∙ani gimin maiko skiaha? Papirang an∙tangari jokna man∙jaha, indakode maina uarangko on∙na gita nangaha?`

Mesrang aro gipin boli on∙gipa matburungrang Isolni Mes Bi∙sani boli on∙anichi nangrimataniko mesokgipa ong∙a. Uarang bebera∙anichi kam ka∙ani ong∙a, papirangko nikanichi re∙baenggipa Jokatgipani kamo bebera∙aniko tal∙ataniba ong∙a. An∙ching indakgipa dakmesokaniko ja∙gring gita mesoka, jean ong∙gipa obostachi chu∙sokatako man∙a ba obostarang nabaachi ba ong∙nasienggiparangko niksoanichi ong∙a. Saobarang boli on∙anirangko Jisuni chisolo sianiko mesokgipa “chongipa katchinikanirang” ine talataniko on∙a.

Dakrongbewal boli on∙anirang baksa nangrimgipa ong∙e songreanio chongipa on∙anirang gita ong∙a. Na∙a jensalo train ticketko, bus ticket ba airplane ticketko breengon, na∙a rang∙sande gamgimin tangkana songreaniko dakja. Indiba na∙a ticketko man∙soa ba napna on∙soako man∙a: ian chin ba nang∙ni songreanina ku∙rachakaniko on∙aniko ong∙skaa. Na∙a ua chonbegipa lekka bichito nangnikani gita asongna man∙gen, indiba nang∙ko nang∙ni miksonggipa biaponade sokatjawa. Na∙a napani ja∙mano songreani a∙bachengahaon, na∙a nang∙ni gamgimin tangkaniko man∙gen: lekkani ticket nangchongmotgipa ong∙ja.

Indake matburungrangko boli on∙anioba ong∙a. Uamang nangchongmotgipa biapko ra∙a, indiba jensalo kakketgipa boliko on∙aha, uarang orto grigipa ong∙aiaha – a∙gilsakni torom tambuni Rongtalgipa aro Rongtalbatsranggipa Dringni gisepo ping∙gipa ba∙rako Jisuni sianichi dingtangatahaon kakketgipa ong∙aniko mesokataha. “Unon torom nokdringni ba∙ra dongpenggipako kosakoni ning∙ona chitgni grinataha” (Mark 15:38). Pilak boli on∙ani niamrang, pilak torom tambu Jisuni mikkangchi chisolo sianiko mesokgipa ong∙aha. Jisu Uni ku∙rachakaniko chisolo chu∙sokatahaon aro siani kosako chee chakatahaon, dakjagringaniko indin ong∙gramaiaha.

`Papni namgija ong∙aniko chanchie nibo jekon Jisuni sianichisan, mande ong∙e re∙baachisan (Johan 1:1–3, 14), nangrimataniko dakna ama. Iarang an∙chingna papna an∙chingni ong∙na nanggipa cholonni gimin maiko agangipa ong∙a?`