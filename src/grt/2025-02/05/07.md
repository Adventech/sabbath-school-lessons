---
title:  Chanchidapani
date:   02/05/2025
---

Ellen G. White segipa ki∙tap, Patriarchs and Prophets oniko “The Tower of Babel,” jak 117–124 rangko poraibo.

“Aro anga gital salgi aro gital a∙ako nikaha; maina skanggipa salgi aro a∙a dongjajok (Para. 21:1). Denggurangko kamgipa wa∙alan a∙gilsakkoba rongtalatjolaha. Pilak saorang dongjaha. Piokgiminrangni mikkango papni kenbegnigipa sasti ine jringjrotni wa∙al kame dongchajawa.

“Uano mingsa mangmang gisik ra∙atkamani donggen; an∙chingko Piokgipa an∙tangko chisolo datkapani chinko pangnajolnan ra∙bitkamgen. Uni matgimin skoo, uni oksiko, uni ja∙a aro jakrango, papni ka∙saninggijagipa kamni dakrangko nikna man∙gen. Habbakuk katchinikgipa, Kristoni rasongni gimin niksamsoe indine aganaha, “Salni ja∙dilrang uni oksikoni ong∙kata; aro uano uni bilni donnua gnang” (Hab. 3:4). Mandeko Isol baksa nangrimatpilgipa an∙chini chiring jeonin jokongkataha, ua su∙a man∙gipa oksikon Jokatgipani rasong aro uanon Uni bilni donnuani gnangchim….Skobikrokni chisolo mata man∙anirangan chasong jolgimikna uko mitelaniko mesokgen aro Uni bilko aganprakgen.”—Ellen G. White, The Great Controversy, jak 674.

**Chanchigrikna Sing∙anirang:**

`Bon∙kamao, pilak a∙gilsakni gita man∙giminrang, je ong∙e dal∙beoba, jedake gisik nangatgipa aro rasongan gapgipa ong∙oba, a∙dimuonan pil∙bagen, tappra pil∙e jringjrotna gimaatako man∙gen. Ian jeba dal∙gipa aro a∙gilsak gita rasongan gapgipako na∙a man∙aha aro da∙alo man∙enggiparangko man∙gopa. Iarangko maina an∙ching gisiko donna gita nanga? Ia nikani maidake nang∙ko nang∙na nangchenggiparangko donna dakchakani ong∙a?`

`Para. 13:1-10 o janapgipa sagalni matburungko name dake nibo. Maidakgipa bewalo ia matburung Babelni gisikni bewalo ong∙bagipa ong∙a? Rongtalbeen ian pilak mandeni jatko dondime man∙gipa a∙songrang ong∙a jean Babylononi chongipa grongona ong∙a. Maidakgipa cholonrang ge∙prak songnokrango donge uamang chasong gimikna tangbangaha name niahama? Toatna gita maidakgipa bewalo a∙gilsak Babylon ba Romeni gamchataniko teng∙chakgipa ong∙kuenga?`

`An∙ching Adventistrang ong∙e maidake Gitelko ja∙rikani aro a∙songrangni sason ka∙ani ning∙ao janggi tanganini gisepo dingtanggrikaniko apsangrik rakkina man∙gen? Saksako ja∙rikaniara sakgipinko jegalani maiko ong∙atna ama?`