---
title:  Daniel 7
date:   29/04/2025
---

Daniel 2 ni jumangko skanggipa Babylonni rajana mesokchengaha. Daniel 7 o nikaniko dingtangate Isolni songgigrikani manderangni membor saksa Ibri katchinikgipana mesokaha.

Danielnaba apsan Nebukadnezzarna miksonge on∙gipakon mesokaha indiba dingtanggipa nikani bewalo ong∙skaaha. Bimangni palo, ua sagaloni balwa chiko moatanichi a∙songrangni riting riting ong∙katbaako nikaha. Ia a∙songrang dinggrikani cholono ong∙baaha jean dingtangatako man∙gija bilo an∙tangtango ji∙jagrikaniko ong∙ataha. Git. 65:5–8; Isaia 17:12, 13; aro Jer. 46:7, 8 rango on∙gimin podrang, chi bana aro chipakkoreko tosusae a∙songrangni jikjakaniko dakmesokaha.

Tosusaanio, Ku∙rachakgimin A∙kawe komibeoba kan∙dikgipa somoina gipin jatrangni a∙songrangni jangchio tom∙tomgipa chichang aro naljokaniko man∙gipa gita songako man∙aha – rongtalgipa a∙song Isolni sason ka∙ani kimkim pangchakanio samtangtango branggipa a∙songrangko champengani gita dongaha.

`Dan. 7:1–3-ko poraibo. Ia nikanio bang∙a jikjakanirang gnang. Ia chanchipanioniko an∙ching maidakgipa skianiko man∙na amgen, jekai matburung skanggipa sagaloni ong∙katbaani bidingo maiki skie ra∙na man∙a?`

Daniel sagal rikamoni dakgrikanio gipin jatrangni bilding bildanganiko niaha, jensalo matburungrang rang∙san a∙gaona gadobana a∙bachengaha – jean uamangni a∙ja ong∙achim. Gipin jatrangni neng∙nikani da∙o uni manderangni neng∙nikani ong∙skaaha. Uamang gipin a∙songrang gita dongna basee ra∙aha, indake da∙o uamang gipin jatrangni ning∙ao dongna nangaha. Babylonni ganggopaoni, Isolni manderang pangnaba chu∙gimik kusiniko ba tangkamgipa jakgitelaniko man∙taijaha.

Da∙alo Isolni manderangni ia jakgitelaniko gimaatani somoiko chippaona kingking donggen, jensalo Kristo bon∙kame Uni kakketgipa biapona Raja ong∙e donatpilako man∙gen. Niam Gitalo Isolni manderang Rome songnokni jakni ning∙o saknaaniko man∙angaha aro uni ja∙mano chongipa grongni ba mite manigipa Rome-ko man∙rikgipani ning∙o arik-sanalanirangko man∙kuaha.

Itihas gita badiaba songnokrang gipinrangna nambataha, aro badiaba chasongrang gipin chasongrangna bate tom∙tomgipa ong∙bataha, bang∙batgipa a∙songrangni itihaso, manderang aro songnokrang mingsa misilbegipa obostaoni minggipin misilbegipa obostaona, sinjeta chang∙saoni sinjeta changgipinona re∙anggipa ong∙a. Aro ia pilakan saksa sason ka∙gipani ning∙o dakgipa ong∙a jean an∙tangni manderangna nambatgipa miksonganiko on∙enga ine chanchigipa ong∙a. Indiba uamang iako basegenchimode, sason ka∙anio dingtanganiko Isol Uni manderangna nangnikachim.

`Rom. 3:10–19 rang maidake an∙chingni a∙gilsakni gimin adita talataniko on∙aha? Pod 19 o an∙chingni janggi tanganio nama kattako bilake nanganiko maidake mesokaha?`