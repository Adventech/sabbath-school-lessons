---
title:  Belshazzarni Alani
date:   24/06/2025
---

Nineve songjinma Medo aro Babylonni (Nebuchadnezzarni pagipachi dilaha) nangrimgimin sipai kotokchi bamatako man∙mano (612 B.C.), Babylon songjinma gisikni tangchapilaniko man∙aha, jekon Hammurabi, jean uamangna niamko on∙gipa ong∙a, uni salrangoni indake gisikni tangchapilaniko nikkujachim. Nebuchadnezzarni sasonni ning∙o, jean da∙o Assyriani chadrapaoni jakgitel ong∙ahachim, Babylonni songjinma gam jino aro mingsing-minggamanio silroroaha, inditan silroroaha je, samtangtango donggipa a∙songrang uamangna bamana agre uamangni bil gnanganiko ra∙chakna gipin chol dongjahachim. Ua a∙gilsakni aro a∙songrangni rani ong∙ahachim aro uamang una bamaha.

Indake ong∙engon, an∙chingni aganna amsoka gita indine aganna man∙gen je, Nebuchadnezzar bebera∙gipa ong∙e siangaha, ua Danielni Isolo bebera∙aha, aro beben, pilak a∙songko sason ka∙gipa ong∙chongmotaha (Dan. 4:34–37). Iani ja∙man, Danielni janapgipa golpoara Belshazzarni gimin ong∙a.

`Dan. 5:1–31 ona poraibo. Ia golpooniko an∙chingara mai nangchongmotgipa skie ra∙ani kattarangko ra∙na man∙gen? Bon∙chotao Belshazzarna mai ong∙aha?`

Haida ia golponi duk ong∙batsranggipa obostako Dan. 5:22 o nikna gita man∙gen. Nebuchadnezzar rajani ga∙akani aro chakatpiltaiani gimin gisik ra∙atpiltaiani ja∙mano, Daniel una indine aganaha, “ ‘Aro na∙a uni depante, O Belshazzar, an∙tangni ka∙tongko onatjaha, na∙a ia pilakkon u∙iahaoba.’ ” Chong∙motan, bebeko u∙ina gita ua cholko man∙ahaoba; Nebuchadnezzarna mai obosta ong∙ahachim, uko mikrontangchi nikahaoba—ua ia obostarangna gisik nangjana baseaniko dakaha aro batesa namgijako dakna baseaha.

Sonani bimangko Nebuchadnezzarni songdoaha gita, Belshazzar-ara Danielni Isolni agansogimin kattako ra∙biaha. Torom nokni ringchakanirangko mandera∙gijagipa bewalo jakkalachi, ua ia kamko mesokaha je, Babylon Jihudirangko amaha aro da∙o Isolni torom noko jakkalgipa bosturangkoba man∙aha. Minggipin kattarangchi agangenchimode, uamangara Isolni kosako, jean uamangni signiko agansoahachim, Uni kosakoba sason ka∙na man∙a ine mesokaha.

Beben, Belshazzar chu∙onge sakkiko man∙genchimoba, ian chu∙gimik katta manigijani kam ong∙aha. Bebeko u∙ina uo chu∙ongen u∙iani dongahachim; indiba uni ka∙tong rakaha. Chon∙kamani salrango, bon∙kamgipa duk a∙gilsakona sokbaon, bebeko u∙ina gita manderangna cholrangko on∙gen. Belshazzar gita uamang maiko basee ra∙achim, uan uamangni ka∙tongrangni obosta ong∙gen.