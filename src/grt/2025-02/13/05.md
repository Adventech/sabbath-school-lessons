---
title:  Euphrates-ni Ran∙angani
date:   25/06/2025
---

Babylonni mingsa bil gnanganiara ian je, Euphrates Chibima ia songjinmani guarerangni kokima gita jokanian ong∙a aro indake songjinmana chu∙onga gita chirangko on∙na man∙a. Ian uni bilgrianiba ong∙aha ine sakki gnang. Nitocris, skangni Babylonni rani, chibima joljol a∙ani kamrangko ka∙ataha jedakode sonjinmaona rama sorokko tarina gita man∙gen, aro ia kamko ka∙na gita, chibimako dingtang gita jokangchina chi ramako cho∙e dakaha jedakode kam ka∙giparang neng∙nikagri kam ka∙na man∙gen. Kyrus iako u∙iaha aro uaba apsandake dakna man∙gen ine ma∙siaha, chong∙motan, Euphrates chibimako ran∙ate uni sipai kotokrang neng∙nikgijan ua guarerangni kokima gita songjinmaona napangna gita man∙genchim. Songjinmani guarerangni ning∙achi ong∙ahaon, gipin guarerango nitimgiparang dongjaha ine ua nikaha, aro indake walsani gisepon songjinma ga∙akaha. Skangni Greekni itihasko serakgipa, Herodotus an∙chingna indine agana, “Babylonni bijangchio songdongenggipa manderangde uamangni songjinma ga∙akaha ine u∙ijaha, maina ua somoiara maniani somoi ong∙engachim, aro pilakan chrokenga, aro an∙tangtangko kusi ong∙anio an∙sengtokengachim.”—Herodotus, The Histories, Tom Holland, trans. (New York: Penguin, 2015), jak 94. Ia ale cha∙aniara Daniel 5 o agangipa ine maiba kakket ong∙gijani donggenma?

`Dan. 5:18–31 aro Para. 16:12–19 rangko poraibo. Parape∙a ki∙tapni rangkarerang aro Babylonni ga∙akani gisepo maia apsan ong∙anirangko na∙a nika?`

Somoirangni chinrangko maikai pe∙na nangachim, uarangni bidingo talatanio, Jisu An∙tangni sninggiparangko indine mikrakataha, “ ‘Uni gimin mikrakbo; maina na∙simangni Gitel ban salo re∙bagen, uko na∙simang u∙ija. Indiba iako u∙ibo, badia prohoro cha∙ugipa re∙bagen, iako nokni nokgipa u∙igenchim, indide mikrakgenchim, aro an∙tangni nokko cho∙pruna on∙jawachim’ ” (Mati 24:42, 43). Babylonni ga∙aka gitan, Kristoni rang∙gitik re∙baani ia chasongni Babylonko aiao inmanatgen. Indakede ong∙na nangjawa maina bang∙bea katchinike agansoanirango an∙chingna Jisuni bakbak re∙baani bidingo chu∙onga gita chinrangko on∙manaha.

Isolni agansoaniko u∙igijani gimin a∙gilsak aiao inmananiko man∙jawa, uamang aiao inmangen maina Isolni agangiminko uamangara bebera∙jahani giminsa ong∙skagen.

`Para. 16:15 ko poraibo. Chon∙kamani somoina mikrakatarangni gisepo, iano mai nama kattako nikna man∙a? “Nagande rojawa” ine inani ortoara maia?`