---
title:  Kyrus, To Nonggimin
date:   26/06/2025
---

Jensalo Babylonni songjinmako Kyrus chadrapahaon, Isolni manderangna rim∙gittangani bilsirang bon∙aha, aro ku∙rachakgimin a∙songona re∙bapile torom nokko rikpiltaina Persiani manderang uamangko on∙ahachim. Kyrusni sason ka∙anio, Persiani Songnokan itihaso dal∙batsranggipa ong∙aha jekon itihasko serakgipa mande, Tom Holland indine agana “a∙gilsakni nikbagiminrangoni, ian dal∙batsranggipa chadrape ra∙gimin a∙a ba biaprang ong∙aha.”—Tom Holland, Dominion Basic Books, Kindle Edition, jak 25.

Persiarangni dakrongbewal gita, Kyrusko “Dal∙gipa Raja” ba “Rajarangni raja” ineba mingako man∙aha.

Jensalo Kristo An∙tangni mondolina re∙bapilgen, aro ua somoio mai ong∙genchim, uko Kyrus mesoksogipa ong∙a: Uan salaramchini re∙bagipa Raja ong∙a (Mati 24:27 ko nisusabo), aro Babylon baksa dakgrikgen, aro An∙tangni manderangko jakgitelatgen aro Babylononi naljokate ku∙rachakgimin a∙songona re∙bapilchina on∙gen. (Para. 19:11–16 ona nibo). Uni giminsa Isolara Kyrusko “An∙tangni to” (Isa. 45:1) nonggimin ine agana; aro ia mingsingbegipa Persiani raja Isolni manderangko jakgitelasan ong∙aijaha, Babylonni kosako uni dakgrikanian Kristoni gnigipa re∙bapilanikoba mesoksogipa ong∙a.

`2 Ser. 36:22, 23 rangko poraibo. Maikai Kyrusni golpoara Nebuchaknezzarni golpo baksa apsan bewalo ong∙a? Aro mai bewalo dingtanggrika? Ge∙etako on∙anio maia gamchatani donga? Ritcha bilsirang ja∙mano Jisuni skanggipa re∙baani chu∙gimik obostako iara maikai nangchakeaha?`

An∙chingni somoiode Niam Gitchamni ki∙taprangko Malaki ki∙tapchi bon∙ata, indiba a∙bachengode (originally) ianosa Niam Gitchamko bon∙atahachim, chong∙motan, Kyrusni ge∙etani baksasa bon∙atahachim. Sastroni gipin bako Matichi a∙bachengaha, jean Kristoni atchianiko janapachi a∙bachengaha, chong∙motan, Kyrusni mesoksogipachi a∙bachengaha. Kyrusan a∙gilsakni torom nokko rikpiltaina kamko ka∙gipa ong∙genchim; Jisu An∙tangni dangdikani kamko salgini torom noko a∙bachengatgenchim—indake Uni re∙bapilani aro an∙chingko jakgitelataniona iaranga ong∙genchim.

Beben, Kyrusara Kristoko mesoksogipa ong∙na chu∙soksranggipa ong∙ja, aro Jisuko mesoksogipa darangba chu∙sokgipade ong∙tokja, aro che∙em che∙em u∙ianiko dakjana an∙ching namen simsakbena nanga. Jeba ong∙ja maina, ua apalen “Jokatgipa” gita kam ka∙gipa ong∙aha.

`An∙tangni skako chu∙sokatna gita Isolni songsarek rajako jakkalania baditan aiao inmanani ong∙aha. Apalchi jedakgipa ong∙a obostarang ong∙ja maina, agansogimin gita, bon∙kamgipa salrangni obostarangko Jihova bon∙atnasienga ine ia bebeko an∙chingara maikai skie ra∙na man∙gen?`