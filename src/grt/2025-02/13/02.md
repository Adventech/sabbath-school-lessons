---
title:  Gong∙bregijagipa Katchinikgipa
date:   22/06/2025
---

Jonani golpo (Jona 1–4 ona nibo), kan∙dikbegipa ong∙genchimoba, dal∙begipa skianiko on∙a. Bang∙a bebera∙giparangan ia gong∙bregijagipa katchinikgipao an∙tangtangko nikaha. Mikkangchi ong∙gnigipa obostarangni bidingoba ia golpoo aiao inmanbegipa skianirang gnang.

`Mati 12:38–42 ona poraibo. Sastro skigiparang aro Pharisirangna Uni aganmiting somoio Jonani golponi badiagipa bakrangko Jisuara jakkalahachim? Uni agangipa kattarango bichalni gimin mai skianirangko nikna man∙a?`

Jisu indine parakaha je, Uara Jonanaba dal∙bata. Ia a∙gilsakona re∙baon, chisolko de∙na nanggen ine Ua u∙iachim, aro indake ong∙genchimoba, Ua “gimagiminko am∙na, aro jokatna” (Luk 19:10) re∙baaha. An∙tangni paprangni a∙sel, Jona dal∙begipa na∙tokni ning∙o sal gittamna somoiko re∙ataha; Jisuara an∙chingni paprangna gopramo sal gittam dongna nangskaaha. Gimagiminko jokatna sichakna nangaha.

Da∙alo, Jonako gong∙bregijagipa katchinikgipa ine an∙ching u∙ia, Ninevechi re∙angna uara gong∙jachim. Mandeni chanchibewal gita chanchiatode, ian u∙ina altuani ong∙a: Assyriarang ka∙namgijagipa sorkariko rikachim. Assyriani guarerango ong∙ronggijagipa ka∙namgijagipa kamrangni noksarangan gapaiachim: chanchina amsokgijagipa bewalrangchi namen ka∙namgijagipa cholrangko manderangko so∙otachim. Indake ong∙engon, uamangni skotong songjinmao gisik pil∙china gita skiprakaniko dakna sawa gong∙genchim?

Bon∙kamgipa salrango janggi tanggipa dong∙pitigipa dolko mesoksogipako ia golpoo nangchongmotgipa somoi gnang: chong∙motn, jensalo Jonako na∙ara sawa ine sing∙on, ua indine aganchakaha, “ ‘Angan Ibri ong∙a; aro sagal aro a∙gako dakgipa, salgini Isol Jihovana anga kena’ ”—je kattarangan skanggipa sa∙greni nama katta gita apsananga (Jona 1:9; Para. 14:7). Beben, Jihovani gimin uni indine janapani, “ ‘sagal aro a∙gako dakgipa’ ” ian Uko a∙gilsakko Ong∙atgipa ong∙a ine mesoka. Maini gimin Uko olakkina nangachim, aro olakkianiara maini gimin bon∙kamgipa salni obostarango mongsonggipa ong∙achim, ia bebeni kattan nangchongmotaniko mesokgipa ong∙a.

Iani gisepon, an∙chingba gisikni Babylono mingsinggijagipa kattako aganprakchina ge∙etako man∙aha. “Uoni ong∙katbo, O angni manderang” (Para. 18:4, NKJV) ine aganania a∙gilsakni manderangko gisik pil∙china agananian ong∙a—je nama kattako bang∙a somoion, rinokbatsranggipa bewalo agangenchimoba, bang∙a manderangni jegalaniko man∙gipa ong∙ahachim. An∙chingoni sawarang nama kattako sakki on∙engon, jegalaniko, ba bobil dake chakataniko man∙ja? Ia obostarangde dangdike on∙ani kam baksa re∙bachapgipa ong∙a.

`Jona gita dakgipa bewalko na∙ara an∙tango baditarangko nikenga? Ia ong∙gijagipa bewalko maikai na∙ara gele re∙mikkangna man∙gen?`