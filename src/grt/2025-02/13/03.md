---
title:  Gisik Pil∙ani Kam
date:   23/06/2025
---

Jonao Nineveni manderangna dingtangmanchagipa nama katta gnangchim. “Aro Jona songjinmao napna a∙bachengaha, aro sal sani re∙aniko re∙e inwate aganaha, ‘Sal sotbri dongkua aro Nineve pangpikako man∙gen!’ ” (Jona 3:4). Namen rongtalbee u∙ina man∙a: ia biap nisiatako man∙ana agre mamungba dongjaha. Aro ua kattara Jihovani katchinikgipaoni sokbagipa ong∙jachimma?

Indiba Ninevena mai ong∙aha?

`Jona 3:5–10 ona poraibo. Indide ia katchinike agansoania maini gimin chu∙sokjaha?`

Oe, songjinmani manderang chu∙gimikan gisik pil∙aha, aro ua somoina mangmangde, nisiatna katchinike agansoani chu∙sokjaha. “Uamangko nisiataoniko ra∙rikpilaha, songsarek jolgimikon Israelni Isol rasongko aro mandera∙ako man∙aha, aro Uni niamko mandera∙aha. A∙dita bilsirangni ja∙mano, Isolko gualanina aro gaora de∙anina Nineve uamangni samtangtango donggipa a∙songrangni jako ga∙akaha.”—Ellen G. White, Prophets and Kings, jak 271.

Chon∙kamani salrango ga∙akgimin a∙gilsakna bon∙chotgipa nama katta baksa iandakgiparang sokbagen ine an∙chingara nichaksona man∙genma? Sokbanaba donga, ba sokbajanaba donga. Chong∙motan, a∙gilsak gimikchin ia mikrakatani kattako knachakgiparang dongaigen, “ ‘Uoni ong∙katbabo, O angni manderang, maikai na∙simang uni paprangmung bak man∙pajawa, aro maikai na∙simang uni dukko man∙pajawa’ ” (Para. 18:4). A∙gilsak gimikchin manderang bebera∙atangna chadenggen, aro matburungna bamjawa, aro “Isolni ge∙etaniko aro Jisuko bebera∙ako” (Para. 14:12) rakkigen. Ia manderang, Nineveni manderang gitan, gimagiminrangni kosako rai on∙gipa bichaloni jokatako man∙giparang ong∙gen.

Iani gisepon, mitam katchinike agansoanirang, chong∙motan, Nineveko nisiatgen ine Isolni agangipa gita dakgipa katchinike agansoaniranga katta mania aro manigijanio pangchakgiparang ong∙a; namgijaoni manderang an∙piljaskal nisiatako man∙gen (Jer. 18:7–10 ko nibo). Indiba mitam katchinike agansoanirang indake dakgipa ong∙ja. Manderang katta manioba manijaoba, uarang chu∙soktelaigenchim. Messaiani gimin katchinike agansoanirang, matburungni chin, rangkareko rudapani, bon∙kamani somoio a∙rik sanalani—iarangde katta manioba manijaoba chu∙soktelaigen; manderang jekoba dakja maina, uarang chu∙sokgen. Katchinikgiparangni agansogimin gita bon∙kamani salrangni obostarang sokbaon, manderang maiko daka, aro uamangara mai baseaniko dakachim, uarangan uamangko badiagipa dolo ong∙gen, uko mesokgen.

`A∙gilsakona Isolko olakkina ba matburungko olakkina dake niani sokbaon, na∙ara da∙o mai basee ra∙anirangko dakenga jean badia dolo na∙ara ong∙genchim, uko mesokna gita dakchakgen?`