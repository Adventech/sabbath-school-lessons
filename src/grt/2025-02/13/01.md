---
title:  Bon∙kamaniko Mesoksogipa Bimangrang
date:   21/06/2025
---

### Ia Antini Lessonna Poraiani

Mati 12:38–42; Jona 3:5–10; Para. 18:4; Dan. 5:1–31; Para. 16:12–19; 2 Ser. 36:22, 23.

> <p>Mingani Pod</p>
> “Unon ua uamangna aganaha, ‘Angan Ibri ong∙a; aro sagal aro a∙gako dakgipa, salgini Isol Jihovana anga kena’ ” (Jona 1:9).

Ia antian an∙ching bon∙kame, bon∙kamgipa salrangni obostarangko u∙ina gita an∙chingko dakchakgipa obostarangko niatgen. Ia changode an∙ching Jonani Nineveona re∙ange aganprakna nangani gimin niatgen; Babylonni ga∙akani; aro Persiani raja Kyrusni chakatanikoba niatgen jean Isolni manderangko jokataha aro ku∙rachakgimin a∙songona re∙angpilchina uamangko dakchakahachim.

Gipin golporangko an∙chingni nikbagimin gita, ia serikgimin itihasara chasong ge∙antinan ning∙tubegipa orto gnanganiko on∙a. Indiba Kristoni re∙bapilna skang, bon∙kamgipa chasongo janggi tanggipa manderangna, uarango dingtangmanchagipa melianiba donga. “Da∙oni somoina nanggipa bebeni katta” ine an∙chingni u∙ibaenggipako nambate ma∙sibatna gita an∙ching ia itihaso serikgimin golporangoniko adita skianirangko bikotna man∙gen.

Indake ong∙engon, bon∙kamani salrangni obostarangko mesoksogipa pilak golporangon mingsako an∙ching gisik ra∙na nangchongmota: chong∙motan, apalgipa katta bichongrangko aro mesokani chinrangko simsakbee niatna nanggen, uarang mingantiko an∙tangni u∙ia gita pe∙na nangjawa ong∙jaode, katchinike agansoanirangko pe∙sretaona sokgen. Jisuni toe agananirango gita, an∙ching mongsonggipa bakrangko aro niamrangko niatna nanga. Maiaba donnugimin bebeko niknaba donga ine ka∙donge an∙ching mingantiko sepchote nina nangja. Batesa, an∙ching mongsonggipa ja∙pangrangko, niamrangko niatna nanggen; aro iarangoniko chon∙kamani salrangna meligipa bakrangko an∙ching nikna man∙gen.