---
title:  Chipu
date:   10/04/2025
---

Parape∙ani ki∙tapo olakkianina mingsa nangchongmotgipa katta bichong ong∙a. Diabol (Para. 13:2–4) kakketgijagipa olakkiani bewalko a∙bachengataha. Diabolara Satanko toe aganna jakkalgipa katta ong∙a. Satankoara Lucifer ineba minga, aro uan ga∙akgimin sa∙gre ong∙a. Johan Luciferko drakon baksa tosusaa. Ia kattaan an∙chingna Eden Bario chipuko gisik ra∙atna dakchaka. Chipu Adam aro Hobako an∙tangko bebera∙ate Isol baksa dakgrikna jak on∙pachina gita tol∙napaha.

`Aba. 3:1–5 ko Para. 12:1–9 baksa tosusabo. Ia golpo mingantion maidakgipa apsan chanchiani bewalrang donga? A∙bachengani ki∙tapo chipuni gimin golpoara Parapeani ki∙tapo salgio dakgrikani gimin agangipa golpoko maikai an∙chingna ma∙sina dakchaka?`

Ia Sastroni minggni golporangon Satanni tol∙napanirangchi pilak a∙gilsakni manderangko Isoloniko uamangko chel∙ataha ine golpoo janapa. Skanggipa golpoara ia a∙gilsako mande sakgni mangmangsan ong∙mitingo, Adam aro Hobani somoio ong∙aha. Gnigipa golpoara Para. 12 aro 13 o ong∙a, jeon Johan “Satanko a∙gilsak gimikni manderangko brangatgipa” ine agana (Para. 12:9). Satan chioni ong∙katbagipa matburungna bilko on∙aha (Para. 13:2). Ja∙mano, Satan a∙aoni matburung, sakantikon chioni ong∙katbagipa matburungko olakkiatna bilko on∙gen (Para. 13:12). Mingsa mongsongbatgipa, bon∙kamani somoio ong∙gnigipa Sastroo janapsogipa katta bichongara a∙gilsakni gimik manderangni Isol aro Satan baksa chakpa∙e dakgrikanian ong∙a. Ia dakgrikaniara Isolni ka∙sani aro ka∙sachakani dingtanggijagipa ong∙a ine mesoka. Jena kingking diabol tangenga, ua uni miksonganiko dingtangatjawa. Diabol uni Isol baksa dakgrikgnioniko dontongjawa.

Isolde pangnan Uan ong∙aigen. Uni gimin diabolba diabolan ong∙aigen. Satan, uara sawamanchachim, uko manderangna donnuna man∙naba donga. Indiba Parape∙ani ki∙tap aro mandeni itihasan Satan skango Edenni bario Adam aro Hobako je dake dakmajoahachim, ua apsan kamkon jakkalgen ine an∙chingna mesoka. Isol an∙chingna u∙ianiko aro ma∙sianiko on∙na ku∙rachakaha (Jakob 1:5). Batanggimin salrango Satan bang∙a manderangkon uni ja∙gao nangataha. Mikkangchiba ua bang∙batakon uni ja∙gao nangatkugen. Satanni tol∙naparangoniko Sastro an∙chingko naljoke rakkigen.

Batanggimin somoirango manderangni ra∙chakgipa cholon bewalrang aro chanchianirangko da∙ode ra∙chakjaha. Batanggimin somoirango manderangni ra∙chakgijagipa cholon bewalrang aro chanchianirangko da∙ode ra∙chakskaengaha. Kristianrang ong∙e aro a∙gilsak gimikni gitan nama aro namgijani gisepo dal∙gipa dakgrikanio bebera∙giparang ong∙e, maikai an∙chingara manderangni gisepo janggi tanggen jemangni chanchianirang aro bewalrang dingtangjringenga? Satan Edeno minggni tol∙anirangko agnaha: (1) Na∙a sichongmotjawa, aro (2) Na∙a isolrang gita ong∙gen. Iandakgipa tol∙anirangko da∙alo na∙ara bano nikna man∙enga?