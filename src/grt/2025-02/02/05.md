---
title:  Janggi Tanganio Sianiko Chagrongani
date:   09/04/2025
---

Sastroo janapgipa bon∙kamgipa chasongni nama kattao siani gimin janapanian mongsonggipa katta bichong ong∙a. Sastroo skanggipa changna siani gimin an∙chingna papni neng∙nikataniko nambate u∙ina dakchaka. Aro ia papchi neng∙nikataniko man∙on Isolara maikai iako namatna kam ka∙a, ukoba an∙chingna nambate u∙ina dakchaka.

`Aba. 4:8-15 o Isol changni changna saniba siangenganiko Sastroo agana. Sastroo ian skanggipa siani gimin aganchenggipa ong∙a (Aba. 2:15–17). Aro 1 Kor. 15:15–19; aro Para. 1:18 rangkoba poraibo. Ia pilak odhai podrangon mande maina sia, aro Isolara siani gimin maiko chanchia, uarangni gimin agana? Ia siachi neng∙nika man∙aoniko Isolara maikai namatpila?`

“Siade janggi tangani bakan ong∙a” ine an∙ching changni chang aganronga. Iade kakket ong∙ja. Sianide janggi tanganimung namen dingtanggrika. An∙chingni ia a∙gilsako janggi tanganio chagrongna nangchongmota indakede ong∙jachim. An∙ching signichi jakkalako man∙aha. Indiba jensalo an∙ching signiko chagrongon an∙ching uko bilake warachaka, an∙ching mande ong∙e indake ma∙siode, uano maiba gualanide donga ine u∙igen. Sianide namen saknabegipa ong∙a, mitam sianide gipin sianirangna bateba namen namjabatgipa ong∙a ine an∙ching chanchimana. Jensalo bi∙sa saksa sion, an∙ching namen duk man∙a. Uamangni bi∙sarangna skangde ma∙a paarangan skang sio nambatachim ine an∙ching chanchimana. Uni gimin, jensalo uni ma∙a paarangna skang bi∙sa sion, uni sianiara uko ka∙sae nirokgiparangna namen dukniko ra∙baa.

An∙chingni skanggipa siani gimin Sastroniko poraimangipade Abelni siani giminan ong∙a. Kainni ja∙mano atchigipa rongtalgipa uni jonggipa Abelni sianina uni ma∙a paa, Adam aro Hoba namen dukko man∙aha, maina uko, uni namgijagipa adagipa Kain so∙otahachim. Abelni sianiara ra∙chakna man∙gijagipa ong∙aha.

Jisuni gimin chanchiate nibo. Jisu rongtalgipa ong∙achim. Kainni Abelko so∙ota gita namgijagipa manderang Jisuko so∙otaha. Jisuni sianiba ra∙chakna kragijagipa ong∙a. Abelni sianiara Jisuni chisol sako sianiko ma∙sina gita an∙chingna maikai dakchaka? Abelni sianiara an∙chingna maikai Jisuni miksonga agangipa kattako ma∙sina dakchaka? “Ango siani aro a∙ningni chabirang gnang” (Para. 1:18). Isolara an∙chingna Jisuchi maiko on∙aha?

`Papchi neng∙nikataniko man∙aoniko namatpilako man∙kujama, indide, an∙chingni janggi tanganiara maina ortogri ongkuenga? Jisuni an∙chingna chisolsako sichakanina na∙ara baditana kingkng uko mitelgenchim?`