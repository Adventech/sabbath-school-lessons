---
title:  Isolni Ka∙saaniko Ma∙sie Ra∙ani
date:   07/04/2025
---

Jensalo an∙ching kasaani gimin Sastroni bebeko u∙iahaon, an∙ching mikkangchini gimin Isolni agansogipa dingtangmanchagipa nama kattako an∙ching nambate ma∙sina man∙gen. Ian a∙gilsak gimiko mongsonggipa dakgrikani uan nama aro namgija baksa Isolni ka∙saani gimin dakgrikani ong∙a. Bang∙a manderangan Isolni ka∙saani aro ka∙sachakani gimin Sastroni bebeko ma∙sija. A∙gilsak gimiko dakgrika matchotani ja∙man Isolni ka∙saani gimin Ellen G. White indake agana: “Salgio aro a∙gilsako pilakan rongtalatako man∙aha. Isol pilakkon tom∙tomao aro ku∙si ong∙ao ong∙ataha. Isol pilakkon janggi tangataha, seng∙ataha, aro kusi ong∙atanichi gapataha. Chonbatsranggipa bosturangoni dal∙batsranggipa a∙gilsakona kingking (planet) Isol pilakon dakaha aro Isol ka∙sagipa ong∙a ine aganprakata.”—The Great Controversy, jak 678.

`Aba. 22:1–13 ko poraibo. Ka∙saani gimin skanggipa changna Sastroo janapgipa Aba. 22:2 an ong∙a. Ia golpoo Isolni ka∙saani gimin an∙chingna maiko skia?`

Basakobade Sastroko skie ra∙giparang apsan katta bichongni gimin agangipa Sastroni gipin ki∙taprangonikosa skanggipa nichenga. Nang∙ni katta bichongara “Ka∙saani” gimin ong∙ode, Nama Kattarangko segiparang uani gimin maiko agana uko an∙ching poraina nangnaba donga. Nama Kattarangko segiparangara Mati, Mark, Luk, aro Johan; iamangan ong∙a. Skanggipa Nama Kattako segiparang “Ka∙saani” gimin Mati 3:17; Mark 1:11; Luk 3:22; aro Johan 3:16, iarango nikna man∙a.

Johan skanggipa changna uni nama kattao ka∙saani gimin seaniko poraion an∙chingna nambate ma∙sie ra∙na gita dakchaka. Johanni segipa podara an∙chingko Ishakko boli on∙ani golpoko gisik ra∙atna dakchaka (Aba. 22:9). Abrahamni Isolo bebera∙aniara bilakachim. Abraham, Ishakko Isolna boli on∙oba Isol, Ishakko sigiminoniko tangchaatna man∙gen ine ua bebera∙achim (Ibri. 11:19). Abrahamni bolian Isolni mandeni jatna ka∙saniko mesoka. Isol an∙chingna inditan ka∙saaha “Ua An∙tangni saksa kamkam Depantekon on∙jok” (Johan 3:16; Aba. 22:2, 12, 16 rangko poraibo). Indake Isol Uni Depanteko sigiminoniko tangchaataha. Uni gimin, ia Aba. 12 an Isolni an∙chingna ka∙saaniko mesokna gita namgipa mesokani ong∙a ine an∙ching nika.

`Isolni an∙chingna ka∙saaniko an∙chingara maikai gipin manderangna mesokna man∙gen? Ia ong∙telaigipa ka∙saaniara an∙chingoni bang∙arangon maina dongna man∙ja?`