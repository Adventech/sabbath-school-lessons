---
title:  Nang∙oniko Bi∙ani Gita On∙aha
date:   22/04/2025
---

Skangon songbaani gita, gipin a∙songrang gita Israelo mandechi sason ka∙ani dongna man∙jachim. Indioba somoi re∙angon, Israelrangni bebera∙ani mang∙rakjaha, aro uamang an∙tangtango “gipin a∙songrang” ni donganiko man∙na skaaha.

`1 Sam. 8:4–18 rangko poraibo. Dilgiparang maidake rajana gisik nangataniko man∙aha? Maidakgipa ramao an∙ching apsan dakmajoanio ga∙aktaia?`

Ia nangchongmotaniko niatna nanga je, rajako man∙na mol∙molaniara Isolni An∙tang manderangni kosako sason ka∙aniko jechakani ong∙a. Songmangimin ong∙e a∙songara Ong∙atgipanasa tongtong aganchakna nanggipa ong∙achim, Una uamangni bakrimaniko tomrom tambuchi aro uno dangdike on∙anirangchi dakmesokaha. Rajako bi∙anichi uamang gipin jatni songnokrangni chagronge ma∙siani gita apsan saknaaniko uamang an∙tangtango ra∙bagenchim: rajani dakgrikanio sipaina bimung segatani, ra∙sekani, kajina gilani aro gipin saknaanirang sokbagenchim. Mandechi sason ka∙ani Isol gita ka∙sae dakani ong∙gija uamang uamangni skanina sason ka∙anisa ong∙a ine uamang ma∙sigenchim.

Aroba gitalgipa tariani pangkamgipa ong∙gen: Israelni bi∙ani gitan uamang man∙gen, indiba ian chonbegipa gadangona ra∙onako man∙gipasa ine ma∙siahaon uamang dongkamgipa ong∙na nanggnokchim “Aro ua salon nasimangni antangmangna semangimin rajani a∙sel nasimang grapgen; aro un salo Jihova nasimangna knachakjawa” (1 Sam. 8:18).

Uni manderangni bilgrianiko Isol ma∙sia, aro a∙bachengon Israel mandeni bimango rajana mol∙molgen ine Ua agansoaha. Uamang rongtalgipa itihaso bang∙akon ka∙aha indake uamangni basee ra∙anian golpo ong∙baaha.

Deut. 17:14–20 rangko poraibo. “Anga na∙simangna rajako on∙gen,” ine Isolni agangijaniko nibo, indiba Uni manderang uamangni skani gita ja∙ku de∙angaha. Itihaso a∙songrang aro uamangni rajarangni nikmanaha gitan mandeni namgija sason ka∙aoni manderangko naljoke rakkina gita Isol naljokaniko donnaha, indiba naljokaniko uamang dal∙nikjaha.

Saoba Israelni itihasko niatgenchimode, uamangni rajako baseaniara ia rajarangchi bang∙a namgijarangko re∙na nanganiko nikatgen. Badiaba rajarang sakgipinna nambatoba, “nambatgipaba” namgija kamko ka∙aha (Daud aro Bathsheba). Bang∙a changon, sakgipin raja “Jihovani nikanio namgijako dakgipa” ni ja∙man sakgipin saksa rajani sason ka∙ani ning∙ao dongna gita nanga (1 Raja. 11:6, 1 Raja. 15:26, 1 Raja.16:30, 2 Raja.3:2).

`Batanggimin salo ba da∙aloba, pilak mandechi sason ka∙anirang apsanko sualgrikani gnang: papirang sakgipin papirangko sason ka∙a. Maia ong∙gija ong∙na gita amani gnang?`