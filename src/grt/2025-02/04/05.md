---
title:  Gipin Jatrangko Sason Ka∙gipa
date:   23/04/2025
---

Isolni, Israel baksa kam ka∙aniara Uni Gital Songgigrikani mondoli baksa kam ka∙anina ning∙tubegipa ma∙sianiko on∙gipa ong∙aha. Kakketde, bang∙a cholrangchi mondolini dakgualanirangko Israel songnok dakmesokaha. Kristianrang pagitcham Israelna bate chubatgipa ong∙ana bate apsan dakmajoanion ga∙akgipa ong∙skaaha.

`Mati 20:25–28 rangko poraibo. Maidakgipa ong∙gijanirangni gimin Jisu Uni sninggiparangko Kristian mondoliko rikanio gelchina mikrakataha?`

Israel mandeni jatoni rajako bi∙aha, je mol∙molanian a∙songko cholonni gita ga∙akaona sokataha. Isol Babylonrangchi Uni manderangko rim∙srukangate nampilataniko on∙jana kingking rajarang re∙mikkange nambatgijagipa ong∙aha.

Indakgipa apsangipa obosta Kristian mondolini itihaso ong∙aha. Uamang gipin jatrang gita an∙tangtangko tarigipa ong∙jaoba, Constantine bilona re∙baahaon aro Kristian ine ku∙rachakahaon, bebera∙giparang rang∙spitaniko man∙aha: a∙rik sanalani da∙o matchotaha! Uan an∙tango pattiani ong∙aha, indiba ja∙mano mondoli, rajani bilko an∙tangni namgnina de∙dona nangaha.

Bang∙a dal∙begipa dakgrikani Kristianrangni gisepo brigipa ritcha bilsirango ong∙aha, aro jensalo mondoli iarangko namatna man∙jahaon rajako namatchina gita mol∙molaniko dakna nangaha. Ia obostaoni mikkangchi, Rome-ni bishop mingsingaona de∙doako man∙aha jeon ua changsao apsangrikgipa gadangni dal∙batgipa bishop ong∙achim. Mondoli, a∙songko toromni gita kam ka∙china ge∙etaha, aro a∙song changsa do∙gacholona ga∙dapahaon, obostarang namgijaoni nambatgijaona re∙angaha.

Pagitcham Israel gita, bang∙a andalbatsranggipa janggi tangani Kristianni itihaso ong∙aniara mondolini a∙gilsak baksa sreanichi ong∙bagipa ong∙aha. Jensalo Israel mite olakkiaona an∙pilaha aro uni rajarang bilna okkrianichi namgijagipa ong∙ahaon, bi∙sarangko miterangna boli on∙aona sokaha, mite manigipa rajani re∙anirangko aro cholrangko ja∙rikaha jeon bang∙a kakket bebera∙giparang so∙otako man∙aha maina uamang a∙song aro mondolini ong∙baanina ken∙begniko ma∙siaha.

`Na∙simangni dakbewalo, na∙simangni dongramo, ia apsan dakmajoanirang maidake an∙ching kakket bebera∙anina gimaaniko ra∙bagipa ong∙aha?`