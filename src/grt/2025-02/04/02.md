---
title:  Nimrod aro Nineve
date:   20/04/2025
---

Eden mandeni jatna dongtogipa nok dake ong∙atako man∙aha. Pap napahaon, Isolo mamungba chol dongjaha indiba da∙alona mandeni jatko Barioni aro boljanggini boloni dingtanggrikatna nangaha.

Barini a∙palchi, mandeni jat uamangko tange rakkina gita rake kamko ka∙na nangaha. Janggi tangani rakbataha; an∙ching saknaa gnang aro mikkang gramchie janggi tangna nangaha (A∙ba. 3:16–19). An∙chingni skanggipa ma∙a-paarang, kakketgipa Raja ia Bariona ramako taribagen ine bebera∙aha, aro uamang Edenni cholgugaona Isol a∙bachengaoni piokaniko ga∙akgipa a∙gilsakna on∙aha ine bebera∙a gnang boliko ra∙baaha.

“Mandeko ka∙srokgipa ramaoniko a∙rikatani ja∙mano Eden Bari adita ru∙uten a∙gilsako dongangkuaha. Ia biapni cholgugaona Adam aro uni dedrang Isolko olakkina re∙barongaha. Iano uamang niamko pe∙anichi Edenoni rikatako man∙gipana da∙o uamang katta manina ku∙rachakaniko gital daktaitaiaha. Jensalo pap ka∙ani a∙gilsak gimikona gipaha aro mandeni namgijani chi banachi nisiataniko ra∙baaha, nikgijagipa jak Edenko a∙gilsakoniko ra∙angaha. Indiba bon∙kamgipa nampilatanio, jensalo gital salgi aro gital a∙gilsak ong∙ahaon (Para. 21:1), ian a∙bachengaona bate rasong gnangbate on∙pilataiako man∙gen.”—Ellen G. White, Patriarchs and Prophets, jak 62.

Sakgipinrang je ong∙oba mandeni ong∙atgipa “cholrangchi” gital man∙gipa neng∙nikanirangko namatna kam ka∙aha, aro an∙ching jillarangni ong∙baaniko, neng∙ragipa janggi tanganiko ong∙atna krenganiko, aro Edenni gimaaniko man∙piltaina krenganirangko nikna gita man∙a.

`A∙ba. 10:1–12 rangko poraibo. Indake a∙songni gita dilgipa ong∙aniko man∙ani Sastro jolgimiko nikna gita man∙a jeon Nineve aro Babylonna dongpaa. Ja∙mano an∙ching ia songjinmarangni kamrangni gimin ma∙sion maidakgipa ja∙pangrangko an∙ching ia podrangoniko ma∙sina man∙gen?`

Saoba Nimrodni gimin poraie uan matgrik ong∙a ine aganaha jean mite manigiparangni golpoo dongbaa gitan ong∙achim. Indiba jensalo Sastroo uko “a∙gilsako bilakgipa,” aro “Jihovani mikkango bilakgipa matgrik” ine aganahaon uan de∙mitelani ong∙ja. Nimrod, ua an∙tangni chanchianio dal∙gipa ong∙a, aro ua “Jihovani “mikkango” chadenga inaniara Isolko jechakgipa ong∙a ine mesokgipa ong∙a. Ia podrango an∙chingni nikanirang Isolni kosako bobil dakaniko gipatani ong∙a, je bobil dakaniara pilak bobil dakanirangko jringjrotna gimaataona donggipa bobil dakani ong∙a.

`Isolni kosako bobil dakaniara maina an∙chingni ma∙sina amana bate seng∙batgipa ong∙a. An∙chingara maidake indakgipa mandeni cholonrangoni chelchakgipa ong∙na man∙gen?`