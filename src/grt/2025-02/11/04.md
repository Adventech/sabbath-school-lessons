---
title:  Boaz, Piokgipako Mesokgipa
date:   10/06/2025
---

Boaz Ruthna namen ka∙sanapaha aro uko bia ka∙na skaaha, indiba gelna man∙gijagipa dongpengani dongaha: me∙chikko aro uni a∙ako kange ra∙gipa sakgipin sepanggipa ma∙drangba dongachim. Boazko Kristoko mesokgipa ine an∙ching bebera∙ode, indide ia obosta, dal∙begipa dakgrikanio mongsonggipa ong∙enga obostako paraknaba donga. Kristo an∙chingna ka∙sara, indiba sakgipin sepanggipa ma∙drangba donga jean kange ra∙enga: uan Satan ong∙a.

`Mande jatko Satanni kange ra∙ani bidingo ia podrangara maiko paraka? (Job 1:6–11; Mati 4:8, 9; Juda 1:9; Luk 22:31).`

Jensalo salgini tom∙bimonganio Satan mikkang pa∙ahaon, ua Isolna indine aganaha “ ‘A∙ao rojojoaoni, aro uano re∙roroaoni’ ” (Job 1:7), aro jensalo Isolara toromigipa Jobni gimin uo sing∙sandianiko dakon, uko an∙tangnin ine Satan kange ra∙aha aro indake aganaha je, Jobni ka∙tongde Isolnide ong∙bebejachim. Chong∙motan, Na∙a una namako dakahani giminsa ua nang∙ko ja∙rikenga. Una dakgipa nama kamko dontongbo, unon Jobni kakket ong∙aniko nikgen.

Judani ki∙tapo, Israelo mingsinggipa golpo mingsako kan∙dike janapaniko an∙ching nika: Moseko Isol gopani ja∙mano (Deut. 34:6), uara ru∙utgijan chakatatako man∙aha. Chu∙gimik ong∙a obostarangko an∙ching u∙ijaoba, indine janapaha je, uamang Moseni bikapna jegrikaha, jeni miksonganian indine ong∙gen je, Satan uni kosako kange ra∙aniko dakengachim.

“Skanggipa changna Kristo sigiminna janggi on∙nasiengachim. Janggiko on∙gipa Raja Pante ong∙e aro teng∙sugiparang gopramona sepangbaahaon, Uni bil gnanganina Satanara mikrakatako man∙aha. An∙tangni namgijagipa sa∙grerang baksa an∙tangnin ine kange ra∙gimin biapona napbaenganiko jegrike chelchaksona ua chadengaha. Isolni nokkolara uni koedi ong∙aha ine ua gaora dakaha. Isolni niamko Moseba rakkina man∙jaha ine ua parakaha; chong∙motan, Jihovana on∙na nanggipa rasongko uara an∙tangnasa ra∙aha—je apsan papnan Satan an∙tangba salgioni rikgalatako man∙ahachim—aro niam pe∙anichi Satanni sasonni ning∙o ong∙aha.”—Ellen G. White, Patriarchs and Prophets, jak 478. Indiba rongtalbeen, Kristo Satanni kange ra∙aniko ra∙chakjaha, aro Mose chakatatako man∙aha (Matt. 17:3).

Ruth 4:1–12 rango, Bethlehemni cholgugaona Boazni songreanganiko janapa—je jillaon, Kristoara an∙chingni sepangbatgipa ma∙drang ong∙e an∙chingni a∙gilsakona napbaahachim. Me∙aparang tom∙chimongaha, aro bon∙chotao, ja∙kopko (je chinan nokgipa ong∙aniko mesokachim) bodolgrikaha.

Songni cholgugaon bichalna rai on∙rongachim: ian bichalko mesoksogipa ong∙a. Ian Dan. 7:13, 14, 22, 26, 27 rango janapgipa bichalko mesoksogipa ong∙a. An∙ching bichalni bidingo ia mongsonggipa bakko nikchangna nangjawa: chong∙motan, bichal ka∙anide “rongtalgiparangna” chakani ong∙gen indiba ian Boaz an∙tangni jikgipako man∙na bree piokaha gita, Kristoni an∙chingna damko gamahani giminsa ong∙gen.