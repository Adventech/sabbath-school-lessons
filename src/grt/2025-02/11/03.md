---
title:  Ruth aro Boaz
date:   09/06/2025
---

Janggi tanganio ka∙beaniko man∙ahani gimin an∙tangni bimungko Mara ine mingchina Naomi mol∙molaha (Ruth 1:20). Ong∙atgipa baksa an∙chingni nangrimaniara papchi nosto ong∙atako man∙aha, aro toromo kangal ong∙ataniona an∙chingko draataha. An∙chingni ka∙dongani dimelaha, aro an∙ching an∙chingni janggirangko somoi re∙ate a∙bani rikingrangoniko man∙a kakketko kolamaha, aro indake be∙grugimin a∙gilsakoniko man∙kuenggipa katchaani bisemsemrango janggi tanga. Indiba aiao inmangipa nikaniko an∙ching nikahaon, uarang pilakan dingtangaha: Isol an∙chingko gualkuja.

`Ruth 2:5–20 ona poraibo. Maini gimin golpoo iara nangchongmotgipa somoi ong∙aha? Maini gimin Naomini ma∙sianiara namgipa kobor ong∙aha?`

Naomi gimikkon gimaataha, aro haida ua an∙tangni a∙ako palna re∙bapilaha jedakode Moabona re∙angtaina skang grorangko chotangna gita man∙gen. Isol Israelo gimikkon gimaatgiparangna cholko dake on∙aha jedakode Ku∙rachakgimin A∙songo uamangni man∙rikgniko uamang kange ra∙na man∙gen: chong∙motan, uamangni sepangbatgipa ma∙drangoni uamangna a∙ako piokpiltaina man∙genchim. Boazara ka∙sachakgipa game cha∙gipasan ong∙aija; uara naljokani ong∙gipaba ong∙achim. Na∙a nang∙ni grorangko chotna man∙jaode aro Israelni man∙rikanio nang∙ni man∙rikgniko kange ra∙pilna man∙jaode, sepangbatgipa madrang nang∙na uko piokpilna man∙achim: “ ‘Nang∙ni jongada kangal ong∙roroangahaode, aro uni man∙kamgiminoniko mitamko palode, unon uni ma∙drang kamdakbatgipa re∙bae uni jongadani palgiminko piokchina’ ” (Lev. 25:25).

Boazara ka∙sachakbegipa aro jaksrambegipa inesan ong∙aigija indiba madrangba ong∙a ine ma∙sianian nambatsranggipa kobor ong∙aha: Ia me∙chik sakgnini janggi tangenggipa kangalgipa obostara jringjrotna baikamjaha.

Boazara Kristoko mesoksogipa ine ru∙utbeaonin Kristianrang u∙iaha jean an∙chingko Ong∙atgipasan ong∙aijaha indiba an∙chingko piokgipaba ong∙aha, Uan chong∙motgipa, be∙en aro an∙chio mande ong∙aha, jeni a∙sel changni changan Ua An∙tangko “mandeni Depante” (Mati 12:8, Mark 8:31, Luk 22:22, Johan 3:14) ine aganaha.

Isolara namen ka∙namgijagipa ine bang∙a manderangan dugae chanchianiko daka. Boazo Kristoni cholonko parakanian indake chanchianiko ong∙ja ine mesoka; an∙ching toromni gita namen gisiko kangal ong∙genchimoba, An∙tangni jikgipa ong∙na Ua an∙chingko nangnikenga.

`Ong∙atgipani An∙tangni ong∙atgiminrang baksa nangrimna kam ka∙asan ong∙aigija, indiba uamangna sichakani giminba nang∙ni gisiko chanchiate nibo. Ia aiao inmangipa bebeni kattarangara maikai an∙chingni janggi tanganiko bilake dingtangatna man∙gen?`