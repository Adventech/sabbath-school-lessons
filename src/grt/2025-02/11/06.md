---
title:  Maina Indakgipa Sal Somoinan Ong∙a
date:   12/06/2025
---

Sastroni rakbegipa katchinike agananiko mitam Kristianrangni gisepo chanchibewalaniko dakaniara rasonggribeani ong∙a. An∙ching iako nika je, dake niani salrang mikkangchi ong∙banasienga, aro katchinike segimin kattarangko poraianio kenbeani ong∙na man∙a, golponi nama ku∙rachakaniko u∙ie ra∙ani pal, neng∙nikaniosa gisikara chanchiataniko daknaba donga. Mikkangchi ong∙bagnigipa obostarangko donnumitape Isol donja, sokbanasienggipa obostarangko Ua kakket ong∙en paraksoaha jerangan da∙o aro dal∙begipa dakgrikaniko matchotaona kingking ong∙genchim. Uni gimin golponi bon∙aonan pangnan poraina nangchongmota.

Katchinike agananio, mande jatni bobil dake chakatani bebeko Isolni parakani bewal gnang, aro Ua an∙chingna sastirangko mesoka. Indiba Ua pangnan ka∙donganiko on∙a. Mitamrang bon∙kamani salo ong∙banasienggipa agansoanirangko—chong∙motan, “Jakobni duk” ko—kene aro moe nichaksoenga. Beben, chon∙kamani somoio ong∙gnigiparang Isolni manderangna altubeani ong∙jawa. Indiba jedake dukni somoirangko kakket ong∙en agansoaha gitan, jokatna ku∙rachakaniba dongchongmotgen.

Para. 12, o diabolara Kristoni namchikko mitchibeanichi a∙jak sokna rikjojoenga, indiba Isol uko jokatna kam ka∙a. Estherni golpoo nitobegipa ranini mongsonggipa ong∙e kam ka∙anikoba nika, aro Isol An∙tangni manderangko jokatna uko bilakbee jakkalaha.

`Esther 4:13, 14; 5:1–3; aro Esther 9:20–28 rangko poraibo. A∙gilsakni itihasni bon∙angani somoirang ong∙engon, ia podrangoniko an∙chingara mai skianirangko skie ra∙na man∙gen?`

Itihaso dingtangmanchagipa somoina Isolara An∙tangni dongpitigipa mondoliko dal∙ataha. Andalgipa Chasongni 1,260 salrang bon∙nasiengon, Isolara donnua biaponiko An∙tangni namchikko rimongkatbaaha (Para. 12:14 baksa nisusabo) jedakode a∙gilsakna Uni bon∙kamgipa ka∙sachakani nama kattako ra∙angna man∙gen: chong∙motan sa∙gre sakgittamni nama kattarangko ra∙angna man∙gen. Maina an∙chingara indakgipa sal somoinan ong∙a (Esther 4:14).

Esther iako u∙iaha je, uni manderangni kosako Hamanni ra∙bagipa a∙rik sanalaniko chakna nanganio uara saksan ong∙janasiengachim: rajani dakchakaniko ua man∙aha, aro bon∙chotaode uni manderang jokatako man∙aha. A∙gilsakni bon∙kamgipa itihasni sal somoirangona sepangbaengon an∙chingba saksan ong∙jawa—Raja an∙chingchipak ong∙gen, aro Isolni manderang jokatako man∙gen.

`Ia golpoo, Isolni manderangna, obostarang namaha. Indakede pangnan ong∙rongbreja, ong∙rongama? Indide Kristoo an∙chingni ka∙dongchakaniko rakkiangkuna gita maini gimin an∙chingara mikkangchina pangnan simsakbee janggi tangna nanggen?`