---
title:  Chanchidapani
date:   13/06/2025
---

Ellen G. Whiteni segipa ki∙tap, Patriarchs and Prophets oniko “The First King of Israel,” jak 605-606 rangko poraibo.

“Mingsingbegipa dakbewalrangko ra∙chakna jechakgiparangni kosako Satan namen ka∙onanggen. Isolni manderangni kosako melapruaniko dakna, mandera∙ako man∙gipa chugipa gadangni manderang niamgrigiparangmung aro denggugiparangmung bakrimgen. Gam-jin, gisikni matsramani, skia-pora, ku∙cholsan ong∙e uamangko mitchigen. A∙rik-sanalaniko dakgipa sason ka∙giparang, pamongrang, aro mondolini memborrang uamangni kosako melapruaniko dakgen. Ku∙rangchi aro kolomchi, gaora de∙anichi, ka∙mikenatanichi, aro kal∙stapanichi, uamangni bebera∙aniko ra∙galna uamang jotton ka∙gen. Tol∙e sakki on∙anirangchi aro ka∙onanganichi, uamang manderangko ding∙chaoatgen. Sastroni Sabbathni kosako baltichakna gita uamango “Sea gnang” ingipa grian onia dakaniko uamang dakgen. Mingsinganiko man∙na aro manderangni namnikpaaniko man∙na gita uamang Sunday lawni kamrangna bamgen. Indiba jemangan Isolna kenachim, Ge∙eta Ming Chikkungko pe∙gipa niamko ra∙chakna man∙jawa. Ia dakgrikani a∙bao, bebe aro tol∙ani gisepo dal∙gipa dakgrikaniko dakgrikgen. Ia obostani bidingo bebera∙gija dakna an∙ching ong∙na nangjawa. Da∙alo, Esther aro Mordekaini salrango gitan, Jihova An∙tangni bebeko aro manderangko kakket ong∙a ine parakgen aro jokatgen.”—Ellen G. White, Prophets and Kings, jak 605, 606.

**Chanchigrikna Sing∙anirang:**

`Dake niani somoirangko chagrongna gita Isol An∙tangni manderangna maini gimin on∙a ine na∙a chanchia? Chagrongna gita on∙anio mai namgni donga?`

`Kristona kakket ong∙na gita maikai bebera∙gipa mande an∙tangko tarisamsona gita nanga? Neng∙nikani somoirango, na∙ara ka∙donganiko bano man∙na amgen?`

`Katchinike agansoanirangko poraina aro uarango nama koborko on∙gipanade mikandalataniko man∙na an∙ching dakronga ine na∙ara maini gimin chanchia?`

`Parape∙a ki∙tapko poraimano, kenjagokahani gimin nang∙ni ripeng nang∙ona re∙baaha. Mai bewalo uarangni gimin rongtale u∙iate tom∙tomaniko man∙china na∙ara una dakchakgen?`

`Saoba indine aganaha, “Isol angna ka∙sara aro angko nanga ine anga bebera∙ja. Na∙a angni daka kamko u∙iode, maini gimin indine anga aganachim, u∙igen.” Na∙ara una mai aganchakaniko on∙gen? Ruth aro Estherni golporang maikai nang∙na dakchakaniko on∙na man∙gen?`