---
title:  Ruth aro Esther
date:   07/06/2025
---

### Ia Antini Lessonna Poraiani

Ruth 1:1–5; Ruth 2:5–20; Job 1:6–11; Mati 4:8, 9; Esther 3:1–14; Para. 12:14–17.

> <p>Mingani Pod</p>
> “Aro indake ong∙aha, raja Esther ranini sa∙rao chadengengako nikon, ua uni nikanio ka∙saako man∙aha; aro raja an∙tangni jako donggipa sonani gol∙dikko Estherna snilataha. Aro Esther sepangbae gol∙dikni skotongko dangtapaha.” (Esther 5:2).

Ia antio bon∙kamani salrangni obostarangko mesoksogipa golporangko an∙ching niangkugen. Ong∙chongmotgipa ong∙a obostarangko aro manderangko jakkale, Uni nikenga gita nikchina Isolara an∙chingna dakchaka aro maikai katchinike agananirangko pe∙na nangachim, an∙chingna u∙iata jerangkon an∙chingni bebera∙aniko bilakatna on∙manahachim.

Chansokgijagipa chasongrangni ka∙tongrango nangchakegipa sakgni me∙chikni golporangko an∙ching niatgen: chong∙motan, Ruth aro Esther. Saksara segri me∙chik ong∙a jean Boazko grongani ja∙mano ka∙donganiko man∙ahachim. Uamangni bia ka∙e donganian Kristianrangna nambatsranggipa ka∙saani golpo ong∙aha maina ia golpoara Kristoni an∙chingna ka∙saaniko mesoka. Sakgipinara saksa dambe me∙chik ong∙a jean gipin a∙songo songdongengachim, aro an∙tang jatni manderangko so∙otna am∙aniko u∙iaha aro uamangko jokatna mongsonggipa ong∙e kam ka∙gipa ong∙ahachim.

Beben, katchinike agananiode, me∙chikara Isolni mondoliko miksonggipa bilakgipa chin ong∙a, indake Isolara An∙tangni manderangna maikai simsakachim, uko talata. Hai an∙chingara ia me∙chik sakgnini gimin Sastroo serikaniko niatna jemangni janggi tangani obostarangko Isolni Kattao gisik ra∙kamna serikahachim, aro uamangni chagrongarangoniko skie ra∙na.