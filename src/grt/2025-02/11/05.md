---
title:  Haman aro Satan
date:   11/06/2025
---

Estherni golpoo, an∙ching Hamanko gronga, jeon gadang aro bilko man∙na skani gisik dongachim. Una pilak pamongrangna bate dal∙a gadangko songnoko on∙ahachim (Esther 3:1).

An∙ching Eze. 28:11–15 aro Isa. 14:12–15 rangko poraigenchimode, Luciferni bidingo iarangko nikgen je, Isolni bil gnanganina bamna sikgijagipa, Haman baksa apsananggipa cholonrangko, chong∙motan, Isolni seokgimin manderangni kosako bobil dake chakatani cholonko an∙ching aditakode nikna man∙gen. Satanni miksonganirangko Kristoko dakmajoani golpoo parakaha jeon ua Jisuko chubegipa biapona rimange a∙gilsakni songnokrangko Una mesokahachim (Mati 4:8–11). An∙chingni nikbagimin gita, Kristoara a∙gilsakko piokna aro an∙chingko An∙tangnin ine kange ra∙na re∙baaha—aro Ua an∙ching gitan mande ong∙e ia kamko dakaha. Jisuara piokgipa ong∙a, aro beben, a∙gilsakko piokna Uni gamgimin damara namen dam rakbeahachim.

Parape∙a ki∙tapo, an∙ching iako nika je, bilna aro olakkiako man∙na Satanni skanian ia a∙gilsakko uni bon∙kamani somoini dukona ra∙banasienga. Uni tol∙napanirang a∙gilsakko “aiao” inmanatgen aro matburungni ja∙man ja∙man uamang ra∙jikgen (Para. 13:3, 4), indiba jemangan uko olakkina jechakgenchim, uamangde ja∙rikjawa. Ia manderang baksa ua draatani kamrangko ka∙gen.

Haman Mordekaini bidingo indake u∙iaha—uara Isolni seokgimin manderangoni saksa ong∙a—aro uara uko olakkijawachim. Indake ua “ka∙onangan gapaha” (Esther 3:5, 6), aro Mordekaini manderang gimikkon a∙gilsakoniko bon∙kimitatsrangna ua miksongaha.

`Esther 3:1–14, Para. 12:14–17, aro Para. 13:15 rangko poraibo. Ia podrango maidakgipa apsanarangko na∙a nika? Isolni dongpitigipa mondolini bidingo Johanni talataniara Isolni manderangko Hamanni talatamung maikai apsananga?`

Ia a∙gilsakko an∙tangnin ine diabol kange ra∙aha, indiba je manderangan Isolna kakket ong∙e dongkama—aro jemangan Uni ge∙etanirangko rakkiachim—uni indake bilake kange ra∙aniko ong∙ja ine paraka. “Jensalo Kristianrangni gisepo Sabbath salan dal∙begipa dakgrikanio mongsonggipa dake niani ong∙gen, ia chonbegipa dolni jechakanian uamangko a∙gilsakni mitchinikbatgipa dol ong∙atgen.”—Ellen G. White, Signs of the Times, February 22, 1910.

`Da∙alo nang∙ko dake nina sokbagipa “chongbegipa” dake nianirangko chanchiate nibo. Chonbegipa dake nianirangon na∙a ga∙akaiode, maikai sokbanasienggipa dal∙bata dake nianirangko na∙ara chegen?`