---
title:  Pitako Man∙gipa Noko Akal Karap Ong∙a
date:   08/06/2025
---

Kristianni bebera∙aniko jerikitgiparang bang∙a changon, ia a∙gilsako duk chake janggi tangani obostako indine agana je: (a) Isol dongja, ba (b) Namgijagipa obostarang ong∙on, Uara dakchakna bilgria, ba (c) An∙ching saknaengon, Ua ka∙sachakja. Indiba Sastroni bang∙a golporang chu∙onge sakkirangko on∙e indakgipa chanchianirangde ong∙ja ine mesoka. Beben, Isolara mande jatko Uni kosako bobil dake chakatanina sastrirangko man∙china on∙enga. Indiba an∙chingni jakgitele baseaniko nangategijan on∙aha, aro Ua pangnan dongkame mandeni janggi tangani itihaso kam ka∙enga, aro pangnan papko aro dukko gimaatna re∙mikkanganiko daka. Ruthni golpo iarangni bidingo talataniko daka.

`Ruth 1:1–5 ona poraibo. Naomi aro Ruthni kosako maidakgipa neng∙nikanirang sokbaaha, aro uaranga maini a∙sel ong∙aha? Maikai iara mande jatni da∙o chagrongenggipa obostako mesoka?`

Ia golponi a∙bachengao mingsa ong∙a obostako nikatna man∙a: akal karap ong∙aha aro Bethlehem, jeni bimungni ortoara “pitako man∙gipa nok” ine ong∙achim, uanona neng∙nikani sokbaaha. Eden bario chu∙onge cha∙na man∙aniko gisik ra∙atna man∙a jeon Isol Adam aro Hobana indine aganaha, “ ‘Na∙a ia barini pilak boloni biteko cha∙tokna ama’ ” (Aba. 2:16). Mande jatni janggi tangania Ong∙atgipani simsakanio chu∙onge pattiaoni a∙bachengahachim, Indiba ong∙atgimin a∙gilsakko nirok simsakna on∙gimin kamko papni nokkolna sreskaaha. “ ‘Na∙a a∙a pil∙jaskal, mikkang gramchie cha∙aniko cha∙gen,’ ” (Aba. 3:19) ine Isol Adamna aganaha.

Naomi gita an∙chingba Isolni an∙chingna miksongaoni dingtangaha aro an∙chingni janggi tangani namen neng∙beani ong∙aha. Edenko boksis dake on∙ahachim, indiba ian jakgitele basee ra∙ani bil baksasa on∙aha: chong∙motan, bobil dake chakatna manderangara jakgitele baseaniko dakna man∙achim, indiba iani miksonganide, uamangara uamangni janggi tanganiko an∙tangtangan daito ra∙na nanggenchim. Chong∙motde, an∙chingara ga∙akkugijagipa a∙gilsakni kosako Isolni pattianichi bilko man∙ani ong∙achim, indiba da∙oara ga∙akgipani bilko chagrongnasa an∙ching nangengaha. Bang∙gijagipa gamrangna an∙tangna chanchiaigipa manderang susagrikengani gimin ka∙a be∙aona aro dukona dilangenga.

Ka∙beanikode agansokna ampiljaha: indake ong∙genchimoba, a∙gilsako bang∙bea pattianiko man∙kuenga, ian Isolni ka∙saanina bilakgipa sakki ong∙a. Indiba mandeni mikbokani aro papni ra∙sekgimin obostarangni gisepo, a∙gilsakni kosako an∙ching bil man∙ani pal, a∙gilsaksa an∙chingni kosako bil man∙engaha ingipa gita ong∙enga. Indioba, salsao iarang pilakan bon∙gen.

`Hajal dok bilsirangna pap aro siani ong∙ahaoba, maikai a∙gilsakara Isolni aiao inmangipa ka∙saaniko aro bilko parakna man∙kuenga?`