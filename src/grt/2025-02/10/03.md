---
title:  Noani Aganprakani
date:   02/06/2025
---

Pitor an∙chingko gisik ra∙atenga je, bang∙an Kristoni re∙bapilanina tarigimin ong∙jawa maina uamang “sikjae iako gualaha” (2 Pit. 3:5) chong∙motan, Chi Dubiao ong∙a obostako uamang gualaha. Da∙alo, dal∙begipa chi dubianiko a∙gilsak gisik ra∙genchimoba, Noani golpoan Sastroni serikarangonide ka∙dingstekbatsranggipa obosta ong∙aha. Agansogimin gita, Niam Gitchamo aro Niam gitalo changni chang baditan rongtalbee talatgenchimoba, a∙gilsakara miksongmanchaen ia golpoko chong∙motgipa ong∙ja ine ra∙engaha.

`Jisu indine aganaha je, a∙gilsakni obosta “Noani salrang” (Mati 24:37-39) gita ong∙gen. Ia odhai podrangko Aba. 6:1–8 baksa nisusabo. Maini a∙sel Chi Dubiataniona dilataha? Ia minggni somoirangni gisepo maia apsananirang donga?`

Simsakbee poraiaoni man∙gimin nangchongmotgipa skie ra∙ani bon∙kamani somoio Isolni dongpitigipa manderangna dongkuenga. Ibri. 11:7 o an∙chingna indine agana je, Noa “noktangko jokatna ringko daksoaha. Uachi ua a∙gilsakko matnangaha aro bebera∙ani toromko man∙rikgipa ong∙aha.”

Bilsi ritchasana baten skiprakaniko chanchichipate nibo, indake ong∙genchimoba, an∙tangni nokdangni manderangko mesokana agre mamung gipin sakkiko mesokna man∙jaha. Noa da∙ororoni chasongo skiprakgipa ong∙genchimode, uko chu∙sokgijagipa ine aganna an∙ching dakmajoaniko man∙genchim: bang∙bea bilsirangna skiprakgenchimoba, mamung biterangkon man∙ja ine agangenchim.

Rasong gnangbee, da∙ororoni chasongo, bang∙a a∙gilsakni bakrangon sa∙gre sakgittamni nama kattako ra∙chakenga. Nama Kattako skiprakani—chong∙motan, an∙chingni dingtangmanchagipa dongpitigipa nama kattako skiprakani—bang∙a biaprangon chu∙sokenga, aro bang∙an Jihovako u∙ibaengaha. “Ka∙sachakani do∙gako chipani somoi sokbagen” ine an∙chingna aganmanahaoba, da∙o dipetde, mamung biterangko man∙jaenga ingipakode an∙ching chagrongna nangkujaenga. Indake kan∙dike aganna man∙gen je, ‘Jemangan tariaha, Un baksa bia ka∙aniona napangaha, aro do∙gako chipaha.’ Iako Jokatgipani bon∙kame dangdike on∙aoni mandeko jokatna dal∙gipa kam ka∙aniko matchataona kingking an∙ching ka∙angkuna nanggen.”—Ellen G. White, The Great Controversy, jak 428.

Ua somoi ong∙kuja dipetde, mondoli ong∙e an∙chingni dakna nanggnigipa kam donga.

`An∙chingni nama kattako skiprakanio dikdiksana mamung biteko man∙jagenchimoba, duk man∙jana gita an∙chingara maikai skiako man∙gen? Maini gimin an∙chingara an∙chingni kamrangko ka∙angkuna nanga? (Johan 4:37 ko nibo).`