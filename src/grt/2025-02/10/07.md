---
title:  Chanchidapani
date:   06/06/2025
---

Ellen G. Whiteni segipa ki∙tap, Patriarchs and Prophets oniko “The Flood,” jak 101, 102 rangko poraibo.

“Satanni matnangarangoniko kamal dal∙gipa an∙tangko ba uni manderangko chelchakna man∙ja. Israel dosgri ine Ua a∙kanganiko dakja. Mitchibegipa gandingrango, jean manderangni paprangko mesokani chin ong∙achim, jekon ua uamangni palo chilengachim, Sagreni mikkango ua chadenge uamangni dosna ku∙rachakaniko daka indiba uamangni gisik pil∙aniko aro kratcha∙aniko mesoke, pap kema ka∙gipa ka∙sachakbegipa Piokgipao ka∙dongchake kamko ka∙a. Bebera∙achi ua Isolni ku∙rachakanirangko kange ra∙a. . . .

“Jihovako am∙giparangni kosako Satanni matnanganirangara uamangni paprangna namnikgijanichi didiatako man∙gipa ong∙ja. Ua uamangni dak gnanggipa cholonrango katchaa; maina ua u∙ia je, Isolni niamko uamangni niam pe∙achisan mangmang uamangni kosako uara bilko man∙genchim. Uni matnanganirangara Kristoko uni bobil dake chakatani giminsan mangmang ong∙baaha. Janggi jokatani kamchi, mande jatko Satanni rim∙kepaoniko be∙atenga aro uni biloniko janggirangko jokatenga. . . .

“Biltangarichide, mande bobilni matnanganirangko mikkang pa∙na amjawa. Papchi moila ong∙gimin gandingrango, an∙tangni dosko ku∙rachake ua Isolni mikkango chadenga. Indiba Jisu, an∙chingna Baltichakgipa, pilakni palo, jemangan gisik pil∙e aro bebera∙e janggitangtangko Una on∙kangahachim, uamangna chu∙sokgipa mol∙molaniko daka. Ua uamangna mol∙molaniko daka, aro Skobikroko janggi on∙chakanichi, uamangko matnanggipako amaha. Isolni niamko Uni chu∙soksrange manianichi Una salgio aro a∙ao pilak bilkon on∙aha aro dos gnanggipa mandena Pagipaoniko ka∙sachakaniko aro gital daktaianiko Ua a∙kange ra∙a.”—Ellen G. White, Prophets and Kings, jak 583–586.

**Chanchigrikna Sing∙anirang:**

`Jisu An∙tangni sninggiparangna indine aganaha je, uamangara a∙gilsako ong∙enga indiba a∙gilsaknide ong∙ja (Johan 15:19, Johan 17:14–16 rangko nibo). An∙ching an∙tangtangko “marang gri” (Jakob 1:27) ong∙e rakkina nangani gisepo maikai an∙chingara a∙gilsakko Kristoona ambana kam ka∙gen?`

`Dal∙begipa dakgrikaniara maikai ong∙achim, uko u∙ina gita Chi Dubina skang Noani aganprakaniara an∙chingna maiko skia?`

`Denggugiparangko salgioni ga∙akonbagipa wa∙alchi nisiatna skang, Isol uamangko siaoni chakatatgen aro dikdiksana uamang baksa kam ka∙na gita Satanna chol on∙gen (Para. 20:7–9). Isol pilakkon srongatna skang indake ja∙ku de∙aniara nangchongmotani ong∙a ine na∙a mai a∙selrangko chanchiatna man∙gen?`

`Ia antio an∙chingni skie ra∙gimin golporangko na∙a chanchiatengon, nang∙ni janggi tanganio maia mikrakatanirangko na∙a nikna man∙a? Kristoo nang∙ni ka∙dongchakani bidingo ia golporangara nang∙na maiko skia?`