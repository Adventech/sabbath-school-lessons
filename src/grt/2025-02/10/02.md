---
title:  Mes Bi∙sani Ka∙onangani
date:   01/06/2025
---

`Para. 6:12–17 ona poraibo. Chon∙kamani salni obostarangni ong∙baanio ia manderangni aganchakanirangko name niatbo. Uamangni aganchakaoni na∙ara maiko nikna man∙a?`

Gimagiparang “Iara maia?” ba “Iani ja∙pang ja∙dilara sawa?” ine grapjania aiao inmanani ong∙a. Ong∙enga obostarangko uamang u∙ia ingipa gita uamangko nika. Uamang Jisuko “Mes Bi∙sa” ine agana aro indake agananio uamang Kristoni golpoko maikobade u∙ina nanggenchim. “Uni ka∙onangani dal∙gipa sal sokbaaha” ineba uamang u∙ia ingipa gita nika, aro uamang ka∙dongagri ong∙anio ong∙aha: “Sawa chadengna ama?”

Chon∙kamani ong∙na skang, nama kattako a∙gilsakni pilak jatonan ra∙anggen (Mati 24:14), aro sa∙gre sakgittamni nama kattarangko a∙gilsak gimikchinan aganprakgnok. Indiomangba, nama kattako u∙ikugijagipa manderang dongkugen—u∙iani uamangona sokangjani a∙selde ong∙jawa indiba nama kattako bebera∙na aro manina jechakani giminsa ong∙gen. Iani a∙selsa chon∙kamani salrango indakgipa manderang gimagen.

`Mati 24:36–44 rangko poraibo. Noani golpooniko mai skianiko skie ra∙china Jisuara an∙chingna aganenga?`

Bang∙anan Uni gnigipa re∙baania chanchisogijan somoio ong∙gen ine mikrakatna gita Jisu Chi Dubiani golpoko agane on∙aha. Gnigipa Re∙baaniba, Chi Dubiani somoio manderangna u∙iataniko dakjani gimin chanchisogijan somoio ong∙aha inede ong∙jawa. Noa a∙gilsakna 120 bilsirangna aganprakaha indiba uamang bebera∙na jechakaha. Ong∙banasienggipa obostarangni bidingo uamangna aganmanahachim. Indiba uamang bebera∙teljaha.

Indake ong∙engon, bang∙a manderangan an∙tangtangko indine ka∙dongataha je, ru∙utbea sal somoirang ong∙ahani gimin katchinike agananirang kakketgipa ong∙ja. Chi Dubiani golpoko jakkale Pitor indine seaha, Bon∙kaman salrango ka∙dingstekgiparang, an∙tangtangni skarangko ja∙rike, ka∙dingstekamung indine re∙bagen, ‘Uni re∙baani ku∙rachakani bao? Maina pagitchamrang tusiantaltal, pilakan dakani a∙bachengantaltal gitan dongenga’ ” (2 Pit. 3:3, 4). Bilsirang re∙angroroangon, indine chanchianirang dal∙rorogen.

`Sakanti sakprakprakni chagronganio, Jisuni gnigipa re∙baaniara siani ja∙mano dikdiksanade batjawa, aro janggi tangani salrang baditan ta∙rakbea, an∙ching pilakan u∙ia. Indake chanchianiara maikai “ru∙utbaenganiko” ma∙sichakna an∙chingko dakchakgen?`