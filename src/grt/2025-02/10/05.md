---
title:  A∙gilsak Gimikko Bichal Ka∙gipa
date:   04/06/2025
---

Sodomko nisiatna skangmangmang, gisiko nangatgipa golpo mingsa gnang jean Mamreni a∙kaweo ong∙chakaha. Isol sa∙gre sakgni baksa Abrahamna mikkang pa∙aha. Jensalo Abraham uamangko nikahaon, salgioni sokbagiparangko cha∙china ua okamaha, aro ia somoio Abraham aro Sarana uamangni man∙nasienggipa depanteni gimin Isol aganaha jean Messiaona dilgenchim. Oe beben, Jisuara, Abrahamni ma∙kringoni ong∙baaha (Gal. 3:16 baksa nisusabo). Unikode, rang∙sanan ia golpoara, a∙kaweo donggipa songjinmarangni namgijani gimin janapaniko dakskaaha.

`Aba. 18:17–32 ona poraibo. Ia podrango janapgimin gita Isolni cholononiko aro an∙chingni a∙gilsako donggipa namgijaniko nisiatna Uni kam ka∙aoniko an∙chingara maiko skie ra∙na man∙gen?`

Talataniko Isol an∙chingna on∙na nangchongmota inede ong∙ja, indiba Ua An∙tangni miksonganirangko mandena pindapna Ua basejaha. “Beben Gitel Jihova, Ua An∙tangni nokkol katchinikgiparangna An∙tangni ning∙tua mangsonganiko parakatgijade mamungkoba dakjawa” (Amos 3:7) ine Amos agana.

Sodom aro Gomorrako Isol nisiatna skang, Ua indine parakaha je, mai obosta ong∙nasiengachim, aro maiko niknasiengachim, uarangko Abrahamna parakana agre mamung gipin dakgnigipa dongja.

Sa∙gre sakgnini denggugipa songjinmaona mikrakatani kattarangna knachakgiparangko okamna re∙angmiting somoio, Isolara Abraham baksa dongrikaha. Katchinike agansogimin gita Babylono songdongenggiparangko uoni ong∙katchina sa∙grerangni okamaniko an∙ching chanchiatna man∙a (Para. 14:6–12, Para. 18:1–4). Bon∙kamgipa mikrakataniko dakmano, ong∙banasienggipa obostako Isol Abraham baksa agangrikaha, aro mamung ra∙rikgijan pagitchamni sing∙anirangko Ua knachakaha.

“ ‘Indake Na∙a dakgnikosa, toromiko otoromi baksa apsan dake, otoromi baksa toromiko Na∙a so∙otgnikosa; a∙gimikko bichal ka∙gipa bebe ka∙jawama?’ ” (Aba. 18:25) ine Abraham sing∙aha. Abraham Sodomni obostakosan mangmang porika ka∙e nienga ong∙ja, indiba ua Isolni cholonkoba porika ka∙e nienga. Apsandake, chon∙kamani somoi sokbana skang, Isol salgini ki∙taprangko oprakgen (Para. 20:4, 11–15) aro a∙gilsakni kosakona wa∙alko ga∙akdapatna skang obostarangko porika ka∙e nichina Ua an∙chingko on∙gen. Chong∙motan, bang∙bea sing∙anirangna aganchakaniko man∙na an∙chingna hajalsa bilsirangko on∙gen, je sing∙anirangnan da∙onade aganchakaniko man∙gija ong∙engachim.

`Gimagipani kosako bon∙kamgipa bichalko Jihova ra∙bana skang, an∙chingni u∙igijagipa ma∙sigijagiparangko u∙ina aro ma∙sina Ua an∙chingna hajalsa bilsirangko on∙gen. Iara Uni cholonni bidingo aro baditan ong∙atgimin manderangchi Uko porika ka∙e nina donnugijan on∙engania an∙chingna maiko aganenga—jemangan janggi tangna gita Uo chu∙gimik pangchakna nangachim—aro jemangan iarangko u∙inaba mamung kraani dongjachim?`