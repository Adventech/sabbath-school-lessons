---
title:  Sodom aro Gomorrani Golpo
date:   03/06/2025
---

Chon∙kamani salni obostarangni bidingo talatanio Pitor Niam Gitchamni minggipin golpoko janapaha: chong∙motan, Sodom aro Gomorrako nisiataniko janapaha. A∙kaweni songjinmarang uamangni namgijanina mingsingako man∙aha aro salgioni ga∙akonbagipa wa∙alchi nisiatako man∙chenggipa songjinmarang ong∙aha.

`2 Pit. 2:4–11, Juda 5–8, aro Eze. 16:46–50 rangko poraibo—aro uarango janapgipa pilaknan gisik on∙bo. Ia songjinmarangko nisiataona dilatgipa obostarangara maiarang ong∙aha aro da∙aloba mai apsangipa bewalrang donga?`

Sodom aro Gomorrani obostachi ia a∙gilsakni bon∙kaman salo janggi tanggipa manderangna on∙gimin mikrakatania u∙ina altugipa ong∙a: bon∙chotaode, denggugiparangkoba wa∙alchi nisiatgen jekon Para. 20 o talatahachim. Papara namen tol∙napgipa ong∙a je, uara an∙chingni ka∙tongrangko mikandalata, aro an∙chingni niam pe∙anirangko mamungba ong∙ja ingipa gita pindapata, aro indake ong∙engon, gipinrangni namgijagipa kamrangko an∙ching rongtalbee nikskana man∙a. Apsan odhaio, jeon Isol An∙tangni mande jatna suakpile rudapgimin Uni ka∙saaniko janapahachim, uano, Ua indineba uamangko mikrakata je, uamang apsan paprangko ka∙jagenchimoba, bebeko agangenchimode, uamanga Sodomna baten denggubataha (Ezek. 16:47).

Israelara “dari” (Ezek. 16:41) dakaniko dake, torom til∙ekaniko dakenga. Dengguni kamrangna mingsinggipa manderangna bate uamanga denggubataha ine knana gita Isolni manderangni jagokaniko chanchiate nibo.

Ian gitalgipade ong∙ja, ian skangni Israelmungsan ong∙aija indiba ian a∙gilsakni pilak mande jatmungan ong∙a. Rom. 1:18–32 rango, Paulara manderangni namgijaniko bakrobee janapanichi mesoke on∙aha jekon da∙ororoni songbadrango gatatna man∙pilgenchim. A∙gitalni papko Paulni janapanio, Jihudirangni gisepo nambataniko ba chubataniko chanchiatna uni miksongani ong∙ja indiba Isolni manderang an∙tangtangni paptangni namgijaniko u∙ichinasa uni miksonganide ong∙aha. Jensalo Daudna agananiko dakon, Nathanba apsankon dakaha: ua una man∙e cha∙gipa mandeni golpoko aganaha je mandean kangal mandeoniko mes bi∙sako cha∙uahachim. Ia golpoara Daudni ka∙onanganiko “namen” (2 Sam. 12:5), ching∙chabeataha maina ia kamara namgipa kam ong∙jaha; indioba, Nathanni, “Na∙an ua mande!” (2 Sam. 12:7) ine agangipa kattasa, Daud an∙tangko ua golpoo mesoke on∙na nangaha.

Iako gisik ra∙na nangchongmotani ong∙a je, Sastroara a∙gilsakni manderangnasan mikrakatani kattarang ong∙aija indiba Isolni manderangnaba ong∙a. Para. 13 ba 17 o talatgimin gita dakgipa misilbegipa manderangni paprangko an∙ching jensalo nikon, ian an∙chingna mikrakatani ong∙a je, an∙chingba ia apsan ja∙gao ga∙akna man∙naba donga.