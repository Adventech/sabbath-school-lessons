---
title:  Sandirikite Bichal Ka∙ani
date:   05/06/2025
---

Dan. 7 o, bichalni gimin talataniara, pordani nalsachi mai ong∙achim, uko u∙ina an∙chingko aditade dakchaka—aro Un baksa ku∙monggrikanio janggi tangna sikgiparangko piokmiting somoion Isolara maikai papko namatna kam ka∙achim, ukoba aiao inmanbegipa bewalo nikna gita dakchaka.

`Dan. 7:9, 10, 13, 14, 22, 26, aro 27 rango janapgipa sandirikite bichal ka∙aniko poraibo. Bichalo mongsonggipa miksonganiara maia? Ia kamni bon∙ao on∙gimin rai-ara maia? Janggiko jokatna kam ka∙ani bidingo iara an∙chingna maiko agana?`

Isolni mande jatko bichal ka∙ani bidingo bang∙gija sing∙ani gnang. Agan. 12:14 an∙chingna indine agana je, “Isol pilak kamko bichalona ra∙bagen” aro Paul an∙chingko indine gisik ra∙atenga je, an∙ching saksa sakgipinko bichal ka∙na nangja, maina “an∙ching pilakan Isolni bichal ka∙ramni mikkango chadenggen” (Rom. 14:10). Beben, sawa jokaha ba sawa gimaaha, uko u∙ina Isol serikanirangko nina nangja, indiba sa∙grerang–jemangan ia somoi jolgimikon janggi jokatani kamko porika ka∙e niengachim (1 Pit. 1:12)–uamango sing∙ani dongchongmotgen. Uamang bobil dake chakatgipa Satanko nike sakkirang ong∙aha aro salgioni bak gittamoni bak sa sa∙grerangko Isolni rikgalatakoba nikaha (Para. 12:4)—aro da∙ode Isolara an∙chingko An∙tangni mikkangona rimbaenga. Isol ki∙taprangko oaha aro pilakkon nichina toromirangna on∙aha.

Sodom aro Gomorrana Abrahamni mol∙molaniara—bichalko mesoksogipa ong∙a—ian bichalni bidingo adita nangchongmotgipa u∙ianiko an∙chingna on∙a. Beben, Sodomni paprangko sandirikitaha; Isol iako janapaha je, sonjinmani namgijaniara inditan ong∙aha je, uni kosako grapania dal∙beaha (Aba. 18:20). Indiba nisiatna skang, Sodom aro Gomorrakosan mangmang sandirikitaijaha. Denggugiparangko nisiatna baseanio Isolara kakket ong∙e kam ka∙engama ka∙jaengama, uko u∙ie ra∙na gita Isolara Abrahamnaba do∙gako oe on∙aha.

Indake ong∙engon, Dan. 7 o, sawa salgini bichalo mikkang pa∙ahachim, “mandeni Depante,” (Dan. 7:13, Mati 20:28 koba nibo), Jisu mikkang pa∙aha, jeni mikkang pa∙ani a∙selsan mangmang ia bichal ka∙anio “Chubatsranggipani rongtalgiparangna” (Dan. 7:22) chakaniko dakaha. Uni chu∙soksranggipa toromi ong∙anisan mangmang An∙tangni manderangko bichalo naljokatgen.

`Nang∙ni pilak donnugimin kamrang baksa an∙chingni rongtalgipa Isolni mikkango bichalo chadenganiko chanchiate nibo. Ua bichalni salo, nang∙ni ka∙donganiara maiosa mangmang ong∙aigenchim? (Sukrobarni bakko nibo).`