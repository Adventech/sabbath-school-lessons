---
title:  Jemangonan Chon∙kamanirang Sokbaaha
date:   31/05/2025
---

### Ia Antini Lessonna Poraiani

Para. 6:12–17; Mati 24:36–44; Aba. 6:1–8; 2 Pit. 2:4–11; Aba. 18:17–32; Dan. 7:9, 10.

> <p>Mingani Pod</p>
> “Iarang mesokani gita uamangni kosako ong∙aha; aro jerangna chasongrangni chon∙kama sokaha, chong∙motan an∙chingko de∙mesana seaha. Uni gimin an∙tangko chadengenga ine chanchigipa, ga∙akjana gita gisik ra∙china” (1 Kor. 10:11, 12).

Mikkangchi ong∙gnigipa obostarangko aro “da∙ona nanggipa bebeko” u∙ina gita an∙chingna dakchakgipa chabirangko mesokgipa serikanirang Sastroo gapchipaia. Bebeko agangenchimode, ua mitam serikanirangara chon∙kamani salni obostarangni bidingo aiao inmanbee mesoksogiparang ong∙a jerangan an∙chingna Daniel aro Parape∙ani katchinike agansoanirangko apalbate aro rongtalbate u∙ina gita dakchaka.

Darangni jakgitele chanchianiko pe∙gijan, chon∙kamani salrango ong∙gnirangni chu∙sokgen ine katchinikgiparangni agansoanirang baksa ong∙a obostarangko tik tak bewalo Isolara kam ka∙na man∙a. Iarangoni mitam golporangara namen u∙ina man∙gipa ong∙a maina Niam Gitalo uarangko chon∙kamani salrango ong∙gnigipa ine dingtangmanchaen talataniko daka: Sodom aro Gomorrah, Chi Dubiani, etc. Gipinrangkode namen simsakbeesa chanchina aro poraina nanggiparang ong∙a jedakode uarangoniko Isolni Kattao an∙chingna on∙gimin bebeni kattarangko u∙ina man∙gen.

Adita antirangnade, an∙ching iandakgipa golporangko niatgen jedakode Gnigipa Re∙baani, sandirikite bichal ka∙ani, bon∙kamgipa duk, aro uarang gita dakgiparangni bidingo u∙ina man∙gen. Iarang jolgimikon, Kristoan mongsonggipa ong∙a ine an∙ching nikgen, maini katchinikani kattarangko u∙ina an∙chingni am∙sandianio Uan an∙chingni pangchakani aro bon∙chotgipa nisan ong∙na nanga.