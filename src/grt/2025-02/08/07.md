---
title:  Chanchidapani
date:   23/05/2025
---

“Daudni gitrang dingtang dingtang chagronganiko re∙pakaha, dos gnangani ning∙tuaoni aro an∙tangko matnangaoni bebera∙ani chubatsranggipa gadango aro Isol baksa agangrikani chu∙batsranggipaona dingtang dingtang chagronggiminko man∙chapaha. Uni janggi tangani iako serikaha je, papara kratcha∙ani aro saokosan ra∙bana man∙aia, indiba Isolni ka∙saani aro ka∙sachakanide ning∙tubatsranggipa tu∙aonaba sokena man∙a, ua bebera∙anian pap ku∙rachakgipa janggiko salchroe Isolni depanterangko deragataniona bak man∙atgen. Uni kattao donggipa pilak ka∙dongarangoni, ian Isolni ku∙monggrikgimin kakket ong∙anina, kakket bichalna, aro ka∙sachakanina bilakbatsranggipa sakkirangoni mingsa ong∙a. . . .

“ ‘Angni segimin baksa Anga songgigrikaniko dakaha, Angni nokkol Daudna Anga mikchetaha . . . un baksa Angni jak mangrake donako man∙gen; Angni jakpongba uko bilakatgen. . . . Angni bebe ong∙ani aro Angni ka∙sae dakani un baksa donggen; aro Angni bimungo uni grong chuatako man∙gen. Aro uni jakko Anga sagalni kosako dongen, aro chibimarangni kosako uni jakrako. Ua Ango grape ingen, ‘Na∙an angni Pagipa, angni Isol, aro angko jokatanini Rong∙brak ong∙a.’ Uko Angni dejakra, a∙gilsakni rajarangoni chubatgipa dakaba dakgen. Angni ka∙sae dakaniko Anga una jringjrotna kingking rakkigen. Aro Angni songgigrikani un baksa mangrake donggen. (Git. 89:3–28).”—Ellen G. White, Patriarchs and Prophets, jak 754, 755.

**Chanchigrikna Sing∙anirang:**

`Isolni an∙ching baksa ku∙monggrikaniko rakkianio mande jat namen chu∙sokjabeaha. Daud, jekon “Jihova ka∙tongtang gita mande” ong∙a ine chanako man∙achim, adita dal∙bea gualanirang donggenchimoba, an∙chingni janggi jokani gimin an∙chingna bilakbee talatna jakkalako man∙kuaha. Maikai Daudara Jisuko mesoksoaha, jean an∙chingni palo Isolni ku∙monggrikaniko chu∙soksrange rakkiahachim? Aro maini gimin an∙chingni palo Jisuni dakgimin kamsan mangmang an∙chingni ka∙dongani ong∙aia?`

`Gitrangoniko badia bakrang nang∙na dakchakani ba orto gnanggipa ong∙aha jean na∙a an∙tangni chagronggipa obostarang gita apsangangachim?`

`Maini gimin Gitrango torom nokni bidingo janaptaitaianiko daka? Torom tambuna Daudni ka∙saaoniko an∙chingara maiko skie ra∙na man∙gen? Jisuo an∙chingni ka∙donganina an∙chingna iara maikai mitelaniko dakna dakchakani ong∙gen jean “Isolni jakrao donga, aro Ua an∙chingna mol∙molchaka” (Rom. 8:34)? Piokgimin manderang ong∙genchimoba, salgio Kristoni an∙chingna mol∙molchakaniko an∙chingara maina nangkua?`

`Ellen G. Whiteni kattarango pangchake, papni “kratcha∙ani aro sao” man∙aoni nang∙ni “pap ku∙rachakaniko ra∙chake Isolni depanterang ine Isolni nang∙ko dera∙gatanio, nang∙ni chagronganiara maikai ong∙aha?`