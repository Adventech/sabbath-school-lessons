---
title:  An∙chingni Kamal Dal∙gipa
date:   18/05/2025
---

Jensalo tambuko rikanio, Mose nirokengachim, an∙tangni namnika gita rikchina uko on∙jaha. Ja∙rikchina gita Isol una rikani noksako on∙aha. “ ‘Aro na∙a Angni a∙brio mesokgimin gita uarangko dakchongmotahama nibo’ ” (Reo. 25:40). Ibrini ki∙tapo an∙ching iako nikaha je, tambuko rikna jakkalgipa noksara chubatgipa tambuoniko ra∙aha, chong∙motan, salgini torom tambu gita rikaha.

`Ibri 9:11–15 ona poraibo, jeon salgini torom tambuo Kristoan an∙chingni Kamal Dal∙gipa ong∙a ine talata. An∙chingna Uni dakenggipa kamni bidingo iara maiko skia?`

A∙gilsakni torom tambu aiao inmanpile Jisuko mesoksogipa ong∙a, chong∙motan, kamaloni on∙anirangona kingking mesoksogipa ong∙a, uano jakkalgipa bosturang aro gipin noksarang Jisuko mesoksogiparang ong∙a. Agangenchimode, torom tambuni pilak bakrangan Jisuni gimin agan-talatgiparang ong∙a.

Beben, Parape∙a ki∙tapo torom tambuni gimin talatanirang namen bang∙bea. A∙bachenggipa podrangon an∙ching torom tambuni gasako nikna man∙gen, unikode, niam sundukko odhai brio rongtalbee janapaniko nikgen, unikode, torom tambuni gipin dingtang dingtang bosturangkoba bang∙en janapaha. Niam Gitchamni torom tambuni bidingo talataniko u∙ijaode, nikanio Johanara maiko aganengachim aro talatengachim, uko u∙isokna neng∙beani ong∙a. Paul Israelni chagrongarangni gimin indine seaha, “Iarang mesokani gita uamangni kosako ong∙aha; aro jerangna chasongrangni chon∙kama sokaha, chong∙motan an∙chingko de∙mesana seaha” (1 Kor. 10:11).

Torom tambuni gimin ning∙tue poraiaoniko an∙ching bang∙en skie ra∙na man∙a. Gitrango, iarangni bidingo u∙ina gita nangchongmotgipa u∙ie ra∙aniko an∙ching nikna man∙gen: chong∙motan, Isolni manderangara maikai torom tambu baksa nangrimani donga, uko talatna dakchaka. Torom tambu aro uano olakkiani bewalrang baksa Daudara maikai nangrimani gnangchim, an∙ching aditakode nikskete nikata, aro an∙ching Isolni manderangni Messiani uamangna daka kamrangna maikai aganchakachim aro aganchakgenchim, ukoba nikna man∙a. Ian Jisuko rongtale nikna mangmangsan dakchakaija; torom tambuchi an∙chingna Isolara maiko skiengachim, uko ma∙sigiparangni chagrongaonikoba skie ra∙na dakchaka aro indake an∙ching an∙tangtangna an∙chingni Isol baksa re∙ruraanio chagronggiminoniko skie ra∙skanaba dakchaka.

`Git. 122 ko poraibo. A∙gilsako rikgipa “Jihovani nokona” an∙ching re∙angna man∙jagenchimoba (da∙ode uara dongjaha, aro apsan biapo riktaigenchimoba, ortogrigipa ong∙aigen), ia Gito maia nangchongmotaniko an∙ching nikna man∙gen jean Kristoni an∙chingna daka kamna an∙chingko didiatgenchim? Tom∙tomani, rakkiani, mitelani, aro bichal ka∙ani, iarangko iano janapaha. Iarangni gimin chanchie nibo.`