---
title:  An∙chingni Ka∙tongrango Niam
date:   20/05/2025
---

Ziono tom∙chimonggipa dongpitigiparangni mikkingrango bimung sea gnang: chong∙motan, Pagipa aro Mes Bi∙sani bimungko sea gnang. (Ia bimungranga minggnianma, talbreja; maina Jisuara Pagipani jagring chongchong ong∙a!) “Bimung” ara Sastroode manderangni saksa sakgipinko bimung minge okamana baten miksonga; ian chololkoba miksonga. Ia salona kingking, bang∙a dakbewalrango indine agankuenga je, cholon nama ine manderang chanode, uan “bimung nama” ine agana.

`Reo. 33:18–23, Reo. 34:1–7, aro Git. 119:55 rangko poraibo. Isolni rasongko nina jensalo Mose mol∙molon, maiko mesokskana Isol una ku∙rachakaha? Unikode, jensalo Isol An∙tangni bimungko Mosena aganprakon (Reo. 34:5), mai ong∙aha?`

Mitamrang Isolni rasongko, sepangona re∙na amgijagipa, ching∙begipa seng∙ani ine chanchichipa, beben, indake chanchichipania kragipa talatani ong∙naba donga. Indiba Isolni rasongde ramram mikronchi nikana batemangba ning∙tubata; Uni rasongara Uni cholonan ong∙a. Ian Isolni bimungnaba apsan ong∙a.

Jensalo Sastroo, dongpitigiparangko uamangni mikkingo Isolni bimung gnanggiparang ine talataniko dakon, ian uano oikor chong∙motko seaha ine miksongja; uan gisiko, ka∙tongo Isolni cholon gnanganikosa miksonga aro da∙o an∙chingni janggirango Isolni cholonko aro ka∙saaniko an∙chingni teng∙chakaniko miksonga. Na∙a Isolni sambaona salbakako man∙aha, aro na∙a Uni Isol ong∙anina aro Uni nang∙na dakgimin kamna Una ka∙saskaa.

Jensalo Isol An∙tangni gimin Mosena talataniko dakon, Moseni Niam Ming Chikkungko rong∙plengo ra∙somiting somoi baksa nangdime Isolni indake dakaniara baditan aiao inmanani ong∙aha, maina iaranga Uni cholonba ong∙achim. Apsandake, Parape∙14 o janapgimin gita, Isolni “bimung” gnanggipa manderangko “Isolni ge∙etanirangko rakkigiparang” ine talataha. Unikode, Ibrirangna seatgipa chittio ia kattarangko nie nibo: “ ‘Ua salrangni ja∙mano, uamang baksa Angni niam donsranggni. Ian ine aganenba Gitel agana. Anga An∙tang niamrangko uamangni ka∙tongo dongen, aro uamangni gisikoba uarangko segen. Aro uamangni paprangko aro uamangni namgija dakanirangko Anga mamung dakeba gisik ra∙jawaha’ ” (Ibri. 10:16, 17). Ian mairongpile nama kattako talatani ong∙a: Isolni niamko an∙chingni janggirango teng∙chakgenchimoba, an∙chingni paprangko “mamung dakeba gisik” ra∙na nanggijaniko an∙ching nangkuenga.

Isolni bimungara Uni cholonan ong∙a. Uni ge∙etani niamara Uni cholonan ong∙a. Aro jemangan chon∙kamani somoio Isolni rongtalgipa a∙brio tom∙chimonggenchim, uamangara Isolna ka∙saachi chinapako man∙aha, je ka∙saanikon Uni niamko maniachi mesokahachim.

`Niamchi ong∙gija, bebera∙achisa an∙ching jokatako man∙ode, indide Isolni niamni gamchataniara maia? (1 Johan 5:3 ko nibo).`