---
title:  Zion A∙brio
date:   19/05/2025
---

Parape∙a 14 o, Zion A∙brio Isolni manderangni chadenganiko an∙ching nikna man∙a. Zion A∙briara Jerusalem songjinma gitchamni saliramchipak ong∙a aro ian Isolni singhason, ba Uni manderangni gisepo dongpaani biap ine chanchichipe agananiko man∙a. Ia a∙brio rikgipa torom nok, jean Moria A∙brio ong∙achim, ja∙mano, iako Zion A∙bri ine mingbaako man∙aha.

Minggipin kattarangchi agangenchimode, bon∙kamani somoio janggi tanggipa Isolni dongpitigipa manderangko ia nangchongmotgipa mesokaniara, Parape∙a ki∙tapo mongsonggipa nikanirangko talataha gitan, torom nokni ku∙siko talataha. Mes Bi∙sako mitelbo, maina Isolni manderang Uni rongtalgipa a∙brio ong∙aha!

`Git. 15 aro 24 ko poraibo, jeon Daud nangchongmotgipa sing∙aniko sing∙aha: “Nang∙ni dongchakanio sawa dongpagen?” Ia Gitrango uni talataniko Para. 14: 1–5 rango Ziono manderangni chadenganiko talatgipamung nisusae nibo. Maidakgipa apsananirangko na∙a nika? Ia dolo maikai ong∙pana man∙gen? Uamangni mikkingo Pagipani bimungko seaha ine agananio mai gamchatani gnang? (Para. 14:1).`

Isolni mikkango dongpana man∙giparangni bidingo Daudni Gito talataniranga papirangnade namen ong∙na amgijani ong∙a. Chinga srongao pangnan re∙ruraaha ine sawa an∙chingni giseponi kakket ong∙e aganna man∙gen? Ba, chingni ka∙tongrango pangnan kakketko aganaha ine ku∙rachakna man∙gen (Git. 15:2)? Darangba an∙chingoni “mamung saloba il∙lengatako man∙jawa” (Git. 15:5) ine aganna man∙jawa. Mamung saloba pap ka∙kuja ine an∙ching agangenchimode, Sastroo indine skia je, an∙chingo bebeni katta dongja (1 Johan 1:8).

Ziono chadengna gita Mes Bi∙sa an∙chingko dakchakaha ine aganana agre an∙chingo gipin chol gnang ine mamungdakeba aganna man∙jawa. Daudni Gito Mes Bi∙sako janapa dongja, indiba Uko Para. 14 o talatanio nikskana man∙a. Ian Para. 14 ara Daudni sing∙anina aganchakenga ingipa gita ong∙pilaha. Isolni Mes Bi∙sa Zion A∙brio, chong∙motan, torom noko ong∙a ine da∙o u∙ie ra∙ani ja∙mano, an∙chingba uano ong∙pana man∙gen maina Uni chu∙soksranggipa toromi ong∙aniko bebera∙achi an∙ching man∙na ama. “Uni gimin. O jongadarang, Jisuni an∙chio rongtalarangniona Uni an∙chingna dakgimin, gital aro tanggipa ramako ba∙ra dongpenggipako, chong∙motan Uni be∙enko napna kenmangijako” (Ibri. 10:19, 20) an∙ching man∙na amgen. Uni an∙chigride, an∙chingo maia ka∙dongani donga? Bebeko agangenchimode, mamung ka∙donganian dongja.

`Papni kosako chena Sastroni ku∙rachaka mingantini gimin chanchiate nibo. Ia ku∙rachakanirang donggenchimoba, Jisuni an∙chingna dakmesokgimin gita, an∙ching sokdojaenga ine maini gimin an∙chingara an∙tangtangko nikkuenga aro an∙chingara maini gimin Uni chu∙soksranggipa janggi tanganiko nangkuenga?`