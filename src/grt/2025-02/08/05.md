---
title:  Gitrang 5
date:   21/05/2025
---

`Git. 5 ko poraibo. Ia seanirango, gimagiparangni aro piokgiminrangni gisepo namen dingtanggrikbeaniko Daud janapaha. Ia Gitko Para. 14:1–12 o jakkalgipa kattarang baksa nisusabo. Maidakgipa apsananirangko na∙a nika, aro chon∙kamani somoio Isolni dongpitigipa manderang ong∙na gita nang∙ni ma∙sianina maikai iara u∙ina dakchaka?`

Ian u∙ina nangchongmotani ong∙a je, Isolni gimin Daud indine aganaha, “Namgija Nang baksa dongkamjawa” (Git. 5:4). Torom tambuni mongsonggipa kattade ian je, Isol An∙tangni manderangni gisepo dongkamgen, aro ia apsan bewalon Kristoni songnokoba ong∙gen (Para. 21:3 ko nibo). Jemangan Isolni singhasonni sambaona re∙baachim, uamangde piokako man∙na nangchongmota.

Git. 5:7 o, olakkiani bewalko Daudni talataniara namen krabeani ong∙a, jean dal∙gipa dakgrikanio mongsonggipa ong∙engachim. Para. 13 o, olakkianiko changdok janapaniko dakaha, aro sa∙gre sakgittamni nama kattao, Ong∙atgipako olakkichina a∙gilsakko okamaha. Daud an∙chingna indine agana je, ua Isolna “kena” aro dongpitigiparangna on∙gimin nama kattao “ ‘Isolna kenbo, aro Una rasongko on∙bo; maina Uni bichalni konta sokbaaha’ ” (Para. 14:7) ine a∙gilsakko okamenga.

Iakoba u∙ie ra∙bo je, Parape∙ani piokgiminrangni ku∙sikrango mamung “ong∙sia gri” (Para. 14:5); uamang kakketko agangiparang ong∙a, jemangni kattarang aro kamranga Isolni toromigipa cholonko teng∙chaka. Denggugiparangara, Daudni agana gitade, “uamangni ku∙siko mamung bebe ong∙ani gri” (Git. 5:9).

Parape∙ani mongsonggipa bako Johanni indine talataniara aiao inmanbeani ong∙a: papirangko siaoni salchroaha aro Isolni mikkango chadengna namgipa cholko man∙aha. Uamang iako an∙tangaride man∙jachim; Isolni Mes Bi∙sa, jean mandeni toromigipa Depante ong∙a, Uni uamang baksa uano chadengpaanichisa iako uamangna on∙aha. Uamang kema ka∙ako aro piokako man∙aha; uamang an∙tangtangni dosiko chilna nangjaha (Git. 5:10 baksa nisusabo), maina Isolni Mes Bi∙sa uamangna chilchakaha (Isa. 53:12 aro 2 Kor. 5:21 baksa nisusabo).

Nang∙ni ka∙tongo Isolni bimungko semanahaode, jrip jrip dongkamna neng∙aiaha. Isolni manderang ka∙sachakani kattako bon∙kamgipa changna gam∙bee aganaha (Para. 14:7). “Indiba Nang∙o katnapgipa pilakan ka∙srokchina, uamang pangnan ka∙sroke inchrochina, maina na∙a uamangko chelchaka; Nang∙ni bimungna ka∙sagiparangba Nang∙o ka∙srokchina” (Git. 5:11).

`Bichalo, nang∙ni dakgimin pilak kamrangko donnuagrian rongtalgipa aro chu∙soksranggipa Isolni mikkango chadengna nanganiko chanchiate nibo. Kristoni toromi ong∙aniko nang∙ni nanganiko iara maiko nang∙na aganenga?`