---
title:  Niam Pe∙giparangko Nang∙ni Ska Gita Skibo
date:   22/05/2025
---

Isaia 6:1–8 o janapgimin gita, singhason gnanggipa kuturini bidingo nikanio Jihovani Isaiana mikkangpa∙ani ja∙mano aro Isaiana “nang∙ni namgija dakaniko ra∙angaha” aro uni “papko wataha,” ine una aganani ja∙mano, ua Isolni okamanina indine aganchakaha, “ ‘Iakai anga; angko watatbo’ ” (Isa. 6:7, 8). Chong∙motan, Isol baksa ua toromi ong∙aniko man∙aha ine u∙imano, aro uni paprangko ua ma∙sigenchimoba, uara Jihovana kam ka∙na tarigimin ong∙aha.

An∙ching baksaba indake apsan ong∙jachimma? An∙ching an∙tangtangon dongjaode an∙chingara maikai gipinrangna janggi jokani nama kattako aganprakna man∙gen? Aro an∙ching iako Jisuo bebera∙achi aro Uni an∙chingna dakgimin kamrangchisa man∙na ama.

`Git. 51:7–15 rangko poraibo. Paponi kema ka∙ako aro rongtalatako man∙mano maiko dakna Daudara ku∙rachakahachim?`

Isolni mikkangona okamako man∙aniara, kakketko agangenchimode, a∙palchina watatpilanian ong∙a. An∙tangni gisik gnanganio, Isol piokgiminrangko An∙tangni mongsongbatgipa ku∙rang gita ga∙akgimin a∙gilsakna dangdike on∙china ge∙etaha. Badiaba sal somoiode, Uni manderangni a∙gilsako dangdike on∙ani kamko bilakbee u∙irikgen. Para. 18:1 o an∙chingna indine aganaha je, ga∙akgimin a∙gilsak baksa Uni bon∙kamgipa mol∙molaniara a∙gilsak gimikko jasengatgen.

“Mandeni Kristoona re∙baahao, ua mairongpilgipa ripengko Kristoo man∙aha, uko gipinrangna agane on∙na skanian uo gapaiaha. Jokatani aro rongtalani kamko ua agangija chipchange donna skaijaha. An∙ching Kristoni kakket ong∙anichi ganatako man∙ahaon, aro Uni gisikchi an∙chingo dongahaon, an∙ching tom∙tomde dongnan man∙jajok. An∙ching Gitelko cha∙tote nie Uko nama ine nikahaon, an∙ching gipinrangnaba agangni katta dongaiaha. Jokatgipako nikahaon, Philip gita an∙chingba Uni sambaona re∙bachina gipinrangko okamena skaignok.”—Ellen G. White, Steps to Christ, jak 78.

Para. 14 o, sa∙gre sakgittamni nama kattarangara jringjrotni nama kattao pangchakgimin ong∙a (Para. 14:6). Chong∙motan, “salgiko aro a∙ako aro sagalko aro chirangni chimikrangko dakgipako” (Para. 14:7) olakkichina aganprakna skangan, ba Babylonni ga∙akani (Para. 14:8) bidingo aganprakna skangan ba “matburungko aro uni bimangko” (Para. 14:9) olakkichina aganprakna skangan—nama kattani pangchakani, chong∙motan, Jisuo janggi jokaniko aganprakchengaha. A∙selde, sa∙gre sakgittamni nama kattarang aro mikrakatani kattarangara Jisuoniko man∙gipa ka∙dongani aro ku∙rachakani aro Uni manderangna daka kamni nalsachide ortogrigipa ong∙aia. Jringjrotni nama kattagride a∙gilsakna aganprakna an∙chingo mamung gamchatgipa katta dongja.

`Sa∙gre sakgittamni nama kattarangni a∙bachengna skangmangba, an∙chingna jringjrotni nama kattako mesokchengahani gimin chanchibewalbo. An∙chingni bebera∙ani pilaknan ia bebeni kattara baditan nangchongmotani ong∙a ine iara an∙chingna maiko agana?`