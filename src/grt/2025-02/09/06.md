---
title:  Jedakode Nang∙ni Jokataniko U∙ina Man∙gen
date:   29/05/2025
---

`Git. 67 ko poraibo. Para. 14: 6–12 o janapgipa Isolni manderangni kamni bidingo ia gitara maikai nang∙na u∙ianiko daka?`

MIT o, engineerrang gitalgipa gisimgipa rong nongdapaniko bikotaha jean ia rong baksa rong nongbringenchimode, je bosturangkoba nikatjapile pindapna man∙achim. Iarangkoa nanotube-rangoniko tariaha, aro ian batanggimin sal somoirango bikotgipa gisimgipa bosturangna batemangba namen gisimbatachim. Ia gitalgipa bostuara 99.995 percentni gita pilak nikna man∙gipa bostuko ba seng∙aniko salopna man∙achim. Teng∙subatsranggipa seng∙aniba iachi pindapako man∙aiachim.

Git. 67 o indine Isolna mol∙molani baksa a∙bachengaha, “Isol an∙chingna ka∙sachakchina, aro an∙chingna pattichina, an∙chingni kosako Uni mikkangko teng∙sudapatchina; maikai a∙gilsako Nang∙ni ramako, pilak jatrangni gisepo nang∙ni jokataniko u∙ina man∙gen” (Git. 67:1, 2). Mandeko jokatna kam ka∙anio, Isol papirangna cholko oaha jedakode, Uni rasongchi nisiatako man∙gijaan Uni rasongarigipa mikkangona re∙bana man∙gen, aro da∙oba, ia janggi tanganio, Kristoni chisolan Isolni mikkangko an∙chingo teng∙sudapchina cholko on∙aha.

Indiba bang∙en dongkua: Isolni skanide ian je, an∙chingara Uni seng∙aniko a∙gilsakna teng∙suchakna nanga. Ia kamkon Israelna on∙manaha: torom nokara pilak jatrangna bi∙ani nok ong∙na nanggenchim: “ ‘Anga uamangkoba Angni rongtalgipa a∙briona rimbagen, aro Angni bi∙ani noko uamangko ka∙srokatgen; uamangni homrang aro uamangni bolirangko, angni ganchio ra∙chakgen; maina Angni nokko pilak jatrangni bi∙ani nok ine minggen’ ” (Isa. 56:7).

Ia Gito, Daud an∙chingko indine gisik ra∙atenga je, Isolara An∙tangni “ramako” aro pilak jatrangni gisepo Uni “jokataniko” (Git. 67:2) u∙ichina Ua nangnika. Rasonggribee, Isolni manderang bang∙a changon ia kamo chu∙sokjaha. Bilsi hajalgnina skangrango Kristian mondolini gimin itihaso serikgimin gitan Niam Gitchamo Israelni gimin serikanio adita andalgipa odhairang dongaha. Isolni seng∙aniko teng∙chakanipal ian an∙chingni ka∙tongrangko gisimbegipa rongchi rong nonge pindapaha gita dakaha.

Basakobade, an∙chingara Isolni dongpitigipa dolko gisikni gita silrorogiparangna dingtangmanchagipa kange dongipa biap gita an∙ching chana, aro a∙gilsakni jikjakgipa aro dongtogijagipa biapo asonge an∙tangtangni songreanina sengtimgiparang dongengoba, an∙chingara an∙tangtangni kamo chu∙ongnikaia. Para. 14 o janapgipa dongpitigipa mondolide Kristo baksa Ziono chadeng mangmanganio chu∙ongnikja. Indiba uamang a∙gilsakni pilak biaprangona bilange, uamang baksa Isolni rongtalgipa a∙brio bak ra∙pachina uamangna didianiko daka.

`An∙chingni namnikbatsranggipa bebeni kattarangko gipinrangna skie on∙na gita an∙chingara mondoli ong∙e sakanti sakprakprakan maiko dakna man∙gen?`