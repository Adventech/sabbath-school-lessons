---
title:  So∙sojengjeng Ong∙ani Somoio Ka∙dongani
date:   26/05/2025
---

Gitrango jakkalgipa bang∙a kattarangan mesokani chin ong∙a, indiba an∙chingni a∙gilsakko gital daktaiani bidingo mesoksogipa janapgimin kattarangde mesokani chin ong∙a ine bebera∙na gita an∙chingo bang∙gijasan a∙sel dongaia. Git. 46 an∙chingko indine gisik ra∙ataniko daka je, ia a∙gilsak Kristoni re∙bapilanio dingtangatako man∙gen. Indiba ian, rong∙brakrang aro sagalni dingtanganiko miksongja; a∙gilsakni itihasni bon∙anio iako miksonggen je, a∙gilsakni songnokrang be∙grugen ine miksonggen–chong∙motan, misilbegipa bewalo chalaigipa mandeni sorkari be∙grugen jean hajal hajal bilsirangna bang∙a manderangna namen dukko ong∙ataha.

Ia pilak bilrangni bon∙ao, mande jatni kosako ra∙bagipa pilak namgijani aro duk bon∙atako man∙gen.

`Jer. 4:23–26 ona poraibo. “Gital salgi aro gital a∙gilsak” (Para. 21:1) ong∙bakuja dipetna ia a∙gilsakna donsogimin sastini bidingo iara maiko aganenga?`

Ia a∙gilsakna mai ong∙genchim, uko Sastroo janapgimin katchinike agananirang an∙chingna mesoka. Mesokna gita, Daniel 7 ni katchinike agansoanio an∙chingna indine mesoka je, a∙gilsakni songnokrangni ong∙katbamitingo sagalni chirang pokpekgen. Dakgrik dinggrikani balwarang Gipin Jatni sagalko (a∙gilsakko) balwa balgen, indake dakachi, a∙gilsakni songnoksani ja∙mano songnok gipinko ong∙katroroatgen, aro uarangoni songnoksaba mande jatni kosako ong∙bagipa neng∙nikanirangko namatna man∙gipa dongjawa. An∙chingni ka∙dongchakbatsranggipa a∙gilsakni dilgiparang pilak gipinrang gitan papibegipa aro an∙tangtangnasan chanchiaigipa ine parape∙atako man∙gen.

Danielna mesokgimin songnokrangoni mingsamangba (mitam songnokrang gipinrangna bate nambatgenchimoba) Isolni manderangna naljokgipa biap ong∙a ine aganna man∙jaha. Indiba an∙ching iako u∙ia je, an∙chingara Isolni songnokni songpangni ong∙a (Philipi. 3:20), aro ia so∙sojengjeng ong∙gipa a∙gilsakni kosako chubeao singhason ge∙sa gnang jekon il∙lengatna man∙jawa (Ezek. 1:26 ko nibo). Jisu indine skiaha je, Kristoni re∙bapilanina an∙ching sepangbatrorobaon, a∙gilsakde namjabatrorogen (Mati 24), indiba an∙chingni a∙gilsak jegitaba namja maina, an∙ching bebeo rim∙kingkingna man∙gen, maina an∙ching u∙ia je, Isol sason ka∙ako watgalkuja aro Ua An∙tangni ku∙rachakanirangko chu∙sokatgen: “Jatrang jikjakaha, songnokrang il∙lengatako man∙aha: Uni ku∙rangko Ua ong∙katataha, a∙an jrongaha. Kotokrangni Jihova an∙ching baksa donga; Jakobni Isol an∙chingni katnapram ong∙a” (Git. 46:6, 7). Dikdiksana ong∙aigiparang baikamjawa. Baikamgiparang ine changipa bostu ba kamrangara mai rokom ong∙skagen? Jisuko mitelbo—uan minggipin aganani ong∙a.

`Sing∙ani grian iako u∙ia je, an∙chingni a∙gilsakkode sason man∙jajok. An∙ching kakket ong∙genchimode, Daniel 7 o agansogipa katchinike agansoaniara an∙chingna namgniko ong∙atgipa obostako nikna gita an∙chingko maikai dakchakgen?`