---
title:  Duk Ong∙an Salo Man∙ninggipa Dakchakani
date:   25/05/2025
---

`Git. 46 ko poraibo. Da∙o janggi tanganio neng∙nikaniko chagrongengon aro dal∙begipa dakgrikaniko chon∙kamani somoio a∙gilsakni kosako ong∙banasienganiko an∙chingni ma∙sigimin gita, ianoniko an∙chingara mai ka∙dongani kattako ra∙na man∙gen?`

Ibri ki∙tapo an∙chingni nikbagimin gita, Git. 46 ara uano janapgimin katta bichongko janapenga gita nika: chong∙motan, maiaba nambata. Jisuan a∙gilsakni Kamal Dal∙gipanaba nambata, Uni boli on∙anian pilak bolirangnaba nambata, aro salgini torom tambuan mesoksogipa a∙gilsakni pilak torom tambunaba nambata.

Indiba ia Git dingtang bewalo iani gimin talata. Gitko segipa namarangko ra∙e uarangko nambatarang baksa tosusagrikja; ua bobil dake chakatgipa a∙gilsakko—aro uni misilbegipa namgijagipa biterangkosa—Isolni an∙chingna miksongenggipa nambatarangko on∙na ku∙rachakani baksasa tosusaa.

Bebeko agangenchimode, ia Gito ka∙donganian aro ku∙rachakanian gapa je, dukni aro dake niani aro saknaani aro dakgrik-dinggrikanirang donggenchimoba, bon∙chotaode, an∙chingara iako dakna nanggen, “Jrip dongbo, aro Anga Isol ong∙a ine u∙ibo” (Git. 46:10), aro indake ka∙dongna je, salsao iarang pilakan bon∙gen aro Isol “a∙gilsako…chuatako man∙gen” (Git. 46:10).

Iano indine seanina gisik on∙bo. “Uni gimin an∙chinga kenjawa, a∙a dingtang ong∙oba, aro sagalrangni jatchiona a∙brirang ringrengatangako man∙oba” (Git. 46:2).

Gnigipa Re∙baanio ong∙gnigipa obostarangni gimin an∙ching gisik ra∙atana agre gipin dongja: “Aro ki∙tapko dol∙a gita salgi re∙angaha; aro pilak a∙bri aro chichang biaptangtangoni jitangako man∙aha” (Para. 6:14). Aro iakoba gisik ra∙gen: “Isolni salni re∙baako nichaksoe, bakbakbate na∙simang maironggipa manderang ong∙na nanga? Ua salni gimin salgirang ching∙e jronggen, aro dakgiminrang kame jronggen” (2 Pit. 3:12). An∙chingni da∙o nikenggipa a∙gilsakde, uni pilak namgijanirangan gapanio, jringjrotna baikamgipa ong∙jawa, aro ja∙mano sokbanasigiparangsa an∙chingna ku∙rachakanirangko daka jekon an∙chingni gisikrang da∙ode mamungdakeba chanchisokjawa. Da∙onade an∙chingara rim∙kingkingnasan nangaigen, aro bebera∙anio chakchike Isolni parape∙anio rim∙kingkingna nanggen, dingtangmanchae, chisolsako sichakgipa Jisuko rim∙kingkingna nanggen.

`Baditana kingking ia a∙gilsako obostarang namjaengachim (aro an∙ching u∙ia je, namjabatrorogen), Isolni cholon, bil, aro nama gunni bidingo an∙chingni u∙iaoni an∙chingara mai ka∙donganiko man∙gen (chisolko chanchibo)?`