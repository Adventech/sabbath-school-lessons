---
title:  Draka Bitchi aro An∙chi
date:   28/05/2025
---

`Git. 75 ko poraibo. Mati 26:26–29 aro Para. 14:9–12 rangkoba poraibo. Bichalo adita mongsonggipa obostarangni bidingo ia Gitara maiko paraka, aro ia gipin podrangara ua obostarangko u∙ina maikai an∙chingna dakchakskaa?`

Adita chanchiani gnang je, ia Gitara Sennacheribni sipai kotokko aiao inmanpile nisiatanina mitele ring∙ani git ong∙naba donga (2 Ser. 32, 2 Raja. 19)—je golpoan Para. 20 o janapgimin bon∙kamgipa nisiataniko mesoksogipa ong∙a ine niknaba donga. Jensalo dengguni sipairang re∙bae uamangko duulahaon, Isolni manderangde uamangni toromigipa Raja baksa Rongtalgipa Songjinmani ning∙o ong∙aha. Unikode uamangko Isol An∙tangan nisiatgen.

Bichalo mingsako Isol srongatgen, uan an∙chingni ga∙akgimin a∙gilsako bilko jakkalsretaniko srongatgen. Ga∙akgimin manderang gipinrangna, ba Isolni rasongna janggi tangjawaha, indiba an∙tangtangnasa tangaignok. Da∙alo bang∙bea janggi tangani bewalrango, mamung janggi tangani niam dongja ine bebera∙anina man∙gimin biterang baksa an∙ching a∙gilsako janggi tangengaha. Maibakai orto gnanggipa janggi tangani dongna nanggenchimode, philosopher Friedrich Nietzsche indine agana je, an∙ching an∙tangtangna uarangko bikotna nanggen aro a∙gilsakara an∙chingni namgninasa dongaha ine dakmikna nanggen. Indake ong∙genchimode, sakantian, an∙tangtangko isol ingipa gita janggi tanga.

(Saoba indine sing∙naba donga: Nietzsche an∙tangna ia aganania baditana kingking chu∙sokbebeaha? Bebeko agangenchimode, namede chu∙sokjaha. Uni gisik tik ong∙jaha aro gureko dokgipa mandeko beng∙na jotton ka∙anio, Italyni soroko ua ga∙akaha. Unikode ua bilsi 11 rangna mikasal ong∙gija janggi tangaha aro 1990 bilsio ua siaha).

Jegitaba neng∙nikanirang namja maina, bebera∙giparang ong∙e, an∙ching ka∙dongani baksa janggi tangna aro mikkangchi ong∙gnirangni bidingo da∙o ong∙enga obostarangchi agansona nangja. U∙igipa ma∙sigipa manderangni ka∙sne ka∙sne isolgri janggi tanggiparangni gisikrang aro ka∙tongrangchi ba Sastroo donggijagipa Isolni bidingo agananirangchi salanganiko an∙ching nikon ka∙bena altubea. An∙ching indakgipa obostao da∙o janggi tangenga jeon namgipa cholon bewalrang, jekai, me∙a aro me∙chik ong∙ani biding, iarangmangba, mitam a∙gilsakni bakrangode chadrapako man∙engaha. Adita ong∙sigipa cholon bewalrang, jerangkon bang∙a manderang mitino agan-golpoe ronamangba kratcha∙genchim, uarangko da∙ode paraken mitele aganengaha. Inditan obostarang namjabatroroengaha.

`An∙ching da∙o gipinrangni janggi tanganiko nambatatna gita an∙chingni dakna nanggnigipa bakko ka∙na nanggenchimoba, pilakkon srongatpilna gitade da∙o ong∙enga obostako bon∙kimitatsrangchengna nanggen ine gisik ra∙na maini gimin nangchongmotani ong∙a?`