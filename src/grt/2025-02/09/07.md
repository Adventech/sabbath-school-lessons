---
title:  Chanchidapani
date:   30/05/2025
---

Git. 133, Wat. 1:4–9, aro Para. 5:4–7 rangko poraibo.

“Pagitchamrangni chasongo, Gisik Rongtalgipani bilko dingtangmanchagipa bewalo parakaniko dakronga, indiba chu∙gimikkode parakrongja. Da∙o, Jokatgipani kattako manianio, sninggiparang ia on∙anina uamangni mol∙molanirangko dakaha aro salgio Kristo An∙tangni mol∙molchakaniko on∙dapaha. Gisikni on∙aniko Ua kange ra∙aha jedakode Ua An∙tangni manderangni kosako rudapna man∙gen.”—Ellen G. White, The Acts of the Apostles, jak 37.

Kristona sakki on∙china sninggiparangko indine ge∙etaha “ ‘a∙kitikona kingking’ ” (Wat. 1:8), je kaman Kristoni re∙bapilaniko aganprakgipa ong∙genchim (Mati 24:14). An∙chingara uamangni a∙bachenganggipa kamko ka∙angkuna nangenga.

Jensalo Kristoara an∙chingko a∙gilsakona nama kattako ra∙angchina aganahaon, maikai ra∙angna nanggenchim, jajaanio Ua an∙chingko watgalja. IA kamara salgini torom tambuoni ge∙etaniko dakgimin ong∙aha. An∙chingni kam chu∙gimikan Kristoo chapchap kadimgimin ong∙a: Ua an∙chingko dakdila aro an∙chingko bilakata. Ian Uni kam ong∙a, an∙chingni ong∙ja: an∙chingara Uni re∙dilaniko ja∙rikchinasa agananiko man∙aha. Na∙a u∙igen je, indakesa Israel baksaba kam ka∙aha: An∙tangni ge∙etanirangko ja∙rikchina Isol uamangko aganaha, unikode Ua ong∙na amgijagipakoba chu∙sokata. Gisikde an∙chingni noksulrangni ka∙tongrango kam ka∙na a∙bachengengaha; basee ra∙ani somoi sokbaahaon, uano dongpachina an∙chingara ge∙etaniko man∙aha jedakode Ziono Mes Bi∙sa baksa chadengengon Isolni manderang baksa bakrimna gita an∙ching uamangko okamna gita man∙gen. An∙ching gitalgipa cholrangko aro methodrangko bikotna nangja maina an∙chingara mamungdakeba kamni nokgipade ong∙ja.

**Chanchigrikna Sing∙anirang:**

`Sa∙gre sakgittamni nama kattarang a∙gilsakni pilak biaprangona sokangahaoba, nama kattako u∙ikugijagipa manderang bang∙kuenga. Klasso, on∙gimin kamko chu∙sokatna Kristoni an∙chingko jakkalanio an∙chingara maikai mondoli ong∙e nambate chu∙sokatna man∙genchim, chanchigrikaniko dakbo. Chon∙kamani salrangna donsogimin nama kattani bebeko bang∙a manderangan knakuja ine u∙ianio, duk ong∙jana gita an∙chingara maikai skiako man∙gen?`

`Para. 5 o, Johan mohor su∙gimin dol∙gimin lekkako Mes Bi∙sana on∙aniko nikaha maina Uasan mangmang kragipa ong∙aiachim. Jensalo dol∙gimin lekkani mohorrangko Para. 6 o oahaon, an∙ching Niam Gital mondolini itihasko bon∙aonan rongtalbee nika. Ia talataoniko, kamko matchotatna gita Isolni miksongani bidingo an∙chingara maia skianirangko skie ra∙na man∙gen?`

`A∙gilsako da∙o ong∙enggipa mai obostarangko an∙chingara nikna man∙enga jean Para. 13 aro 14 o janapgimin ong∙gnirang ong∙banasienga ine an∙chingna talataniko dakenga? Maia champenganirang dongengpiti?`