---
title:  Chanchidapani
date:   18/04/2025
---

Johan 2:1–11; Mati 22:1–14; 2 Kor. 11:1–5; aro Mati 25:1–13; ia odhai podrangko poraibo.

Mitam Kristianrangde chinrangko aro bimangrangko nie uianirangni kattako Sastrooni golporangna bate mongsonggipa dake ra∙a. Indake uamang chong∙mot ong∙gijagipa golpoko skina abachenga. Uamangni skianirangara kakketgipa ong∙jachim. An∙ching pangnan indake gisik ra∙na nanga je, Isolko janggi tangao chagronge nikgiminrangsa chong∙motgipa nikani ong∙a aro mikkangchini gimin mondolio niksamsoe uarangkosa namgni ong∙a.

Kanao bia ka∙anio alani gimin chanchiate nibo. Ia golpoan Sastroko segiparang bia ka∙aniko mikkangchina maidake chin dake dakachim aro uara dingtangmanchagipa nama katta ong∙anchim uko an∙chingna ma∙sina dakchaknaba donga. “Jisuni kattarangara alanio dongenggipa pilak nangenggipa manderangna pattiani ong∙aha. Apsandake, Jisuni ka∙sachakaniba inditan bil gnanggipa ong∙a. Uni ka∙sachakaniara an∙chingni paprangko kimite galna man∙a, an∙chingko gital ong∙ataia, aro an∙chingna toromi ong∙aniko on∙a.”—Ellen G. White, The Desire of Ages, jak 149.

Ba, an∙ching ia Chasongrangni Ma∙ringaniko poraion, “ ‘Beben Gitel Jihova, ua an∙tangni nokkol katchinikgiparangna an∙tangni ning∙tua mangsongako parakgijade mamungkoba dakjawa.’ (Amos 3:7). Aro, ‘Donnugiminrang an∙chingni Isol, Jihovani ong∙a, indiba parape∙giminrang pangnan an∙chingni aro an∙chingni dedrangni ong∙a maikai an∙ching ia niamna pilak kattarangko dakna man∙gen.’ (Deut. 29:29).”—jak 234.

**Chanchigrikna Sing∙anirang:**

`Johan 2:1–11 ona poraibo. Johanni nama kattani golpoo bang∙en Jisuni mikkangchi kam ka∙gniko an∙chingna mesoksoa. Sastroni gimin chanchigiparang Johanni kattako poraigipaoniko chisolni ramaona dila ine mesoka. Na∙ara Jisuko bano nika, kasaaniko aro mikkangchini songjinamako ia podrangoniko golpoo nikama? Isolni an∙chingko jokatna mikkangchina daksogiminko ba bia ka∙ani alanio Isol, Uni Depanteko ku∙rachaka, iarangara an∙chingna mai skianiko on∙a?`

`Dambegipa me∙tra sakchikkungni golpoara bon∙kamgipa somoirangni gimin an∙chingna mai skianiko on∙a? Chawari ru∙utbaani ortoara maia? Ia golpooniko an∙chingara an∙chingni mondoliko donge Jisu baksa meli-nangrime donganio mai skianiko on∙a? Ia minggni obostarang maikai dingtangrika?`

`Mondoliona tol∙gipa skianirang napbaani gimin chanchie nibo. Uarangoni mingsade Robibar salko manianian ong∙a. Una agreba maia gipin tol∙e bebera∙anirang napbaaha? Uarangara maikai mondoliona napbaaha? An∙ching an∙tangtangko uarangoniko maikai naljoke rakkina man∙gen?`