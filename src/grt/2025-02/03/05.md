---
title:  Ishak Aro Rebeka
date:   16/04/2025
---

Jensalo Abraham budepa ong∙ahaon, Isolni ku∙rachakgimin gita uara jajrengagrian mikkangchi dedrang donggen ine chanchiengachim (Aba. 15:5 ko poraibo). Uni gimin, Abraham an∙tangni budepabatsrangipa aro Isolo ka∙dongchakbatsranggipa nokkol ong∙ani kamko una on∙aha.

`Aba. 24:1–4 ona poraibo. Abraham uni depantena maina Kanaan a∙songni metrako bia ka∙jaha, iara an∙chingna maina nangchongmotgipa ong∙a (Aba 24:3)?`

Abrahamni chanchiade toromni giminan ong∙achim. Kanaanrangni olakkigipa isolrangara tol∙gipa aro kakketjagipa torom ong∙a ine Abraham u∙iachim. Abrahamara uni depanteko Kanaanrangni toromko ja∙rikaniko aro uko bebera∙aniko nangnikjachim. Ishak Kanaan jatni jikgipako bia ka∙ode, maia ong∙genchim.

Sastroko semiting somoio bang∙bata Israelrangni itihasara uamangni samtangtango donggipa tol∙gipa toromrangni skianirangko ja∙rikanian ong∙achim. Ia apsan obostarangan da∙oni Kristianrangoba ong∙enga. Uarangoni dal∙batsranggipa mingsa toe agananide Sastroni Neng∙takani saloniko Robibar salona dingtangatanian ong∙a. Ian ong∙chongmota, Robibar salko olakkianian ia bon∙kamgipa somoirango mongsongbatgipa ong∙gen.

`Aba. 24:57–67 rangko poraibo. Ia golpooniko Jisu aro Uni mondolini gimin an∙ching maiko skie ra∙na man∙gen? Madrangni gita hisapoba, Rebekara Ishakoni chel∙achim. Ia u∙iataniara an∙chingni Gitel baksa nangrimaio mai skianiko on∙a?`

Isol an∙chingni madrangoni chel∙oba Ua an∙chingko An∙tang gitan dakaha. Indiba pap an∙chingko Uoniko ekgrikataha. Apsan somoion, an∙chingara Isolni namchikrang ong∙a, jensalo an∙chingni bia ka∙na basee ra∙anirango an∙tangtangni namnikako dake an∙ching Una namjabataniko ra∙bara.

`Oe, Isol an∙chingna ka∙saa, an∙ching Uni namchikrang ong∙e an∙chingni Una ka∙saana bate Ua an∙chingna kasabata. An∙ching Isolna ka∙saao bilake dal∙rorona gita an∙ching salantio maiko dakna nanggen? Apsan somoion, an∙chingni Una ka∙saaniko maiarangchi bilgriata?`