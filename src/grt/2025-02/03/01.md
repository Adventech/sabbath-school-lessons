---
title:  Bia Ka∙ani Gimin Mesokgipa Noksa
date:   12/04/2025
---

### Ia Antini Lessonna Poraiani

Aba. 2:23–25; Eze. 16:4–14; Hos. 1:2; Aba. 24:1–4; Para. 19:1–9.

> <p>Mingani Pod</p>
> “Aro Ua angna aganaha, ‘Sebo, Mes Bi∙sani bia ka∙ani alaona okamgiminrang ku∙si ong∙a. Aro ua angna aganaha. Iarang Isolni bebe katta ong∙a’ ” (Para. 19:9).

Sastroara bang∙a kasaani golporangchi gapatgimin ong∙a. Ia golporangara Isolni an∙chingko jokatna daksamsoanirangko aro Uni, manderangna Uni ka∙saaniko an∙chingna ma∙sina dakchaka. Bia ka∙anian mande sakgnini gisepgriko ka∙saanichi ningtubate aro sepangbate nangrimatgimin ong∙a. Bia ka∙anichi an∙ching Isolni an∙chingna nangchongmotgipa ka∙saani gimin skie ra∙na man∙a, an∙chingni Un baksa meli-nangrimaniko aro Ua an∙chingko jokatna baditana dakaha, uarangni gimin skie ra∙na man∙a.

Da∙ororoni chasongo ka∙saa aro bia ka∙ani bewalrangara an∙chingko ma∙sie ra∙na mandikata indiba bia ka∙ani gimin Isolni an∙chingna skianide indake ong∙ja. Oe, bia ka∙aniko pap namen bang∙a cholrangchi ong∙siataha. Indake ong∙oba bia ka∙aniara mingsa namen bilakbegipa an∙chingna Sastroni bebeko ma∙sina dakchakgipa aro dingtangmancha bon∙kamgipa salrangni gimin nama kattaba ong∙a. Bia ka∙aniara an∙chingko ku∙siniko onaiasan ong∙ja. Bia ka∙aniara skul gitaba ong∙a. Ia skulo, an∙ching an∙tangtangni gimin mongsonggipa skie ra∙anirangko skie ra∙a aro an∙chingni Isol baksa meli-nangrime donganikoba skie ra∙a.

Ia antio, an∙ching Sastroo dingtang dingtang bia ka∙ani gimin talatanirangko niatgen, namakoba namgijakoba an∙ching skie ra∙gen. Ua toe skiarangoniko an∙ching dakgualoba Isol an∙chingna ka∙saa ine nambate ma∙sina gita skie ra∙gen. Ia Isolni ka∙saani gimin toe agananirangara an∙chingna bon∙kamgipa salrango ong∙gnigiparangko nambate ma∙sina dakchaka.