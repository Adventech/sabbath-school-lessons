---
title:  Nitobegipa Namchik
date:   14/04/2025
---

Eze. 16 o Isolni, Uni manderangna mairongpile ka∙saa ine an∙chingna mesoka. Isol, Israel manderangko bakrao sichina galangako man∙gipa saoba bi∙sa saksa baksa tosusaa. Gitel ua bi∙sako noktangona rimangaha. Ua uko simsak-nirokaha. Jensalo ua dal∙a chu∙sokahaon, Gitel uko bia ka∙aha. Ia bia ka∙ani noksaara namen bilakgipa ong∙a.

`Eze. 16:4–14 ona poraibo. Ia golpoo Isolni namchikna simsakania Uni an∙chingna daksamsoanio an∙chinga mai skianiko on∙a?`

Isol, Israelna aganaha, Uni simsakani ning∙o donge ua namchik ‘namen silbegipa ong∙baaha’ ” (Eze. 16:13). Jensalo Isol uko skanggipa changna nikchengon, ua silgipa ong∙a ine saksaba chanchijachim. Saksaba uko bisa ine channa sikjawachim. Ua sichina watgalangako man∙giminsa ong∙achim. Indake Isol una simsak-nirokaniko on∙aha. Ua mingsing-minggamako man∙kujana kingking dal∙roroe silbaroroaha. (Daud aro Solomon rajarangni chasongrango, Israel mingsing-minggamaha. Ethiopia a∙songni Rani Israel a∙songni mingsinganiko nina ua an∙tangan re∙baaha).

Israel a∙songni nitoaniara Isoloni on∙ani ong∙a. Israel a∙song namen nitogipa ong∙achim, maina uara Uni namchik ong∙achim. Uni nitoanio gimin ia a∙gilsako sakantian uni gimin aganagen ine Isol aganaha: “ ‘Aro nang∙ni niroani gimin nang∙ko mingsinga jatrangni gisepona gipanggen!’ ” (Eze. 16:14).

Isolni namchikde nitogipa ong∙a, indiba ian uni an∙tangko nitoatna tariani a∙sel ong∙ja. Uni nitoanide Isolni una dingtangmancha mikpakma nie pattiani a∙selsa ong∙a aro Ua uko indaken dakaha. Apsandake, Kristianrang Isolni nikanio dingtangmancha nitogiparangba ong∙a. An∙chingni nitogijani a∙selde, an∙ching an∙tangtangko nitoatna tariani a∙selsa ong∙a. An∙chingni nitoanichi an∙ching mamung man∙dapaniko man∙ja. An∙chingni nitoanide Isolni an∙chingna Uni ka∙sachakniko mesokani a∙selsa ong∙a. An∙chingni nitoanide Uni an∙chingna on∙anisa ong∙a. An∙chingni nitoanide Isol an∙chingko Un baksa apsan tiktak ong∙atani giminsa ong∙aha (2 Kor. 5:21). Jisuni rongtalgipa ka∙saaniko Isol an∙chingni kosako ba∙rarangko gita donaha.

Ezekielni pod gipino namchikni gimin janaptaikujana kingking pilakan tiktak namengachim: “ ‘Indiba na∙a an∙tangni nitoanio ka∙dongaha, aro an∙tangko mingsingani gimn dari dakaha, Aro re∙pakgipa sakantian an∙tangni dari dakaniko rudapaha; unin na∙a ong∙achim’ ” (Eze. 16:15).

Isol, Uni ka∙saaniko aro rasongko mesokna an∙chingko ong∙ataha. An∙ching an∙tangtangko an∙chingsa nitoe ong∙ataha ine bebera∙ode, an∙chingni nitoaniara gamchatgipa aro mamungnaba choligijagipa ong∙ata. Indake an∙ching ja∙manode neng∙nikaniko man∙gnok.

`An∙ching an∙tangtangni toromni gita gaora deaniko maikai champengsona man∙gen?`