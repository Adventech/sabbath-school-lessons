---
title:  Poraigipa U∙ichina
date:   30/03/2025
---

Je biapon Kristianrangni ki∙taprangko donram donga, ua biapona re∙angbo aro Sastroo dingtangmancha bon∙kamgipa salrangni gimin segipa kattarangko nibo. Ru∙utgijan na∙simang ki∙taprangko segiparangni dingtang dingtang seani bewalrangko nikgen. Ia seani bewalrangko na∙simang nikahaon, Parape∙ani ki∙tapni agangiminrangni gimin darangba chu∙soksrange ma∙siade ong∙ja ine na∙a chanchiman∙gen. Mingsa mesokna gita, antichrist (Isolni bobil) ko niatbo. Antichrist-de Isolni bobil ong∙a. Sastroni gimin bon∙kamgipa salrangni gimin segipa ki∙tap kingsao ki∙tapko segipa antichristde asol bimang dongja ine talata. Antichrist ingipa kattade Isolko bobil dakgiparangko talatna jakalanisan ong∙aia. Sakgipin ki∙tapko segipa indake talata je, antichristara saoba saksa jean Rome a∙songo donggipa ong∙a ine agana. Saobarang indakeba bebera∙a je, Sastroo agansoanirangko chu∙sokatna gita na∙a nang∙ni changa gita jekoba jakkalna man∙a ine manderang bebera∙a.

Indiba Sastro an∙tangan indake tol∙gipa agananirangko ra∙chakna man∙ja. Sastro an∙chingko poraichina aro skie ra∙china okama. Sastroo Isol jeni gimin agana uarangko u∙ina aro ma∙sina gita Sastro an∙chingna skia.

`Isolni mikkangchini gimin agansogipa Sastroni bebeko ma∙sina gita ia on∙sogimin odhai podrang an∙chingna maikai dakchaka? Iarangko poraibo: Mati 24:15; Para. 1:3; Mati 11:29; aro Jer. 9:23, 24.`

Bang∙a universityrangon Sastroko skie ra∙ani aro poraiani klassrangko dakronga. Ia klassrango skie on∙gipa professorrang Sastroni kattarango bebera∙ja. Ia golporangoniko an∙ching namgipa cholon bewalrangko skie ra∙aniko ra∙na man∙a inesan uamang chanchiaia. Indiba uamang ua golporang chongmotgipa ong∙a ineba bebera∙ja ba iarang an∙chingna Isolni katta ong∙a ineba bebera∙ja.

Uni gimin, ia professorrang Sastroko poraioba iarang Isoloni re∙baa ine uamang bebera∙ja. Gipin manderang Sastrokode poraia aro ong∙gnirangni gimin skiaba skia indiba uamang Sastroni kattarangoni bikpile skia. Uni gimin an∙ching jensalo Sastroko poraiengon simsakna nanga. An∙ching, an∙chingni ka∙tongrangko aro janggi tanganiko Jisuna skanggipa on∙chengna nanga. An∙ching iako dakjaode, an∙ching Sastroni kattarangko ma∙sijanaba donga aro iarangara Isolni gimin an∙chingna maiko skia ukoba u∙ijawa. An∙ching indake dakaiode an∙ching Sastroko an∙chingni chanchiana bateba altubee ma∙sisretnaba donga. Iani a∙selsa an∙ching Sastroko chong∙motgipa gisikchi aro Gisik Rongtalgipani dakchakachi poraina nanga.

`Mitam manderang Sastroko poraia indiba ian Sastroni kattarangko bebera∙ede ong∙ja indiba poraija inako gelna mangmangsan poraia. Ia chanchiani bewalrangara maina gualani ong∙a?`