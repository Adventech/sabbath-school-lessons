---
title:  Isol, An∙chingni Uko Ma∙sianiko Nangnika
date:   31/03/2025
---

Na∙a basakoba gipin a∙songni ku∙sikko name man∙gija samungba basakoba golpoe niahama? Na∙a maiko agana nanga uko na∙a uiama? Na∙a jekon aganna nangengachim uko aganna gita nang∙o chu∙onge kattarang donggijani gimin chanchiate nibo.

Jensalo Isol an∙ching baksa agangrikna jotton ka∙on Isoloba minggipin neng∙nikani gnang. Isol agana, “‘Maina a∙ana bate salgirang chubata gita, na∙simangni re∙anirangna bate Angni re∙anirang, aro na∙simangni chanchianirangna bate Angni chanchianirang chubata’ ” (Isa. 55:9). Iara Isolni an∙ching baksa golpona jotton ka∙anio neng∙nikani ong∙jama? Ia neng∙nikaniara an∙chingo chu∙onga gita kattarang dongja ba Isolko chu∙gimik u∙ina gita gisik chuongja.

**Isolko ma∙sina gita ia ka∙mao on∙sogimin odhai podrango maiko agana? Isolni ma∙sianiko maikai an∙chingni ma∙siani baksa tosusaa?**

`Git. 139:1–6`

`Git. 147:5`

`Rom. 11:33`

`1 Johan 3:20`

Bebeko agangenchimode, an∙ching Isolni gisikko chu∙gimik ma∙sisokna man∙ja. Isolde a∙bachengaba aro bon∙aba dongja. Isolde pilakkon u∙igipa ong∙a. Isol jerangko dakaha Ua pilakko an∙ching ma∙sisokna man∙ja. Uni gimin, an∙chingara maikai Uko chu∙gimik ma∙sina man∙gen? An∙ching man∙chongmotjawa.

**An∙ching pilakon ma∙sijanaba donga. Indiba Isolni an∙chingko ka∙sae jokatani gimin an∙ching jekon ma∙sie ra∙na nanga ukode an∙ching u∙ina nanga** (2 Tim. 3:14, 15 ko poraibo). Bon∙kamgipa salrango ong∙gnigipa nama kattarangan Isolni an∙chingko jokatna chanchisamsoaniko Sastroo an∙chingna bang∙en mesoka. Bon∙kamaode, Isolni ia dingtangmanchagipa nama kattarangan an∙chingko Jisuona aro Uni ku∙rachakgimin jokataniona dilgen. Jisu, Uni ku∙rachakaniko pilaknan indin on∙aha.

Gitel Jisuan pilakkon ong∙ataha (Kol. 1:16; Johan 1:1–3; iarangko poraibo). Ua salgisakoni ia a∙gilsakona re∙baaha aro indake an∙chingni paprangoniko an∙chingko jokatna gita An∙tangko chisol sako on∙kangaha. An∙chingoni saksa gita Jisu namjabatgipa obostao siaha. Indakpilesa Isol an∙ching sakantinan ka∙saaha. Jisu an∙ching sakantinan sichakani giminsa, Ua sakantini jokaniko nangnikenga, ia sakanti ingipaon namjabatgipa papikoba jokatani bako man∙chapaha. Ua an∙chingko jokatna Jisuko on∙chakaha ine u∙ie ra∙aniko Isol an∙chingko nangnika. Sastroni dingtangmanchagipa nama kattarangan Isol an∙chingna jokaniko on∙chakaha ine u∙ina an∙chingna dakchaka.