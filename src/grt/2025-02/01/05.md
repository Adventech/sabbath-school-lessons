---
title:  Sastroko Poraiani
date:   02/04/2025
---

An∙ching, Seventh-day Adventistrang ong∙e William Miller aro uamangni dolrangko bon∙kaman salo ong∙gnirangni gimin Sastroo pangchake skianirangko dake an∙chingko ma∙siatna dakchakanina uamangko mitelna nanga. Bon∙kamani somoini gimin agansogipa mitam Sastroni podrangkode Miller chu∙gimik ma∙siade ong∙jaha. Uarangoni mingsa podara Dan. 8:14 ong∙a. Indiba mikkangchini gimin dingtangmancha aganssogipa Sastroni nama kattarangni gimin maikai poraina nanga uko Miller u∙iaha. Uni ia kattarangko ma∙sianichi Seventh-day Adventist mondoliko a∙bachengatna gita dakchakani ong∙aha.

`Mikkangchini gimin dingtangmancha ong∙gnirangni gimin agansogipa Sastroni kattarangko gita ia odhai podrango maiko agana? Iarangko poraibo; Mati 5:18; 2 Tim. 3:15–17; aro Luk 24:27.`

Bang∙a Kristianrangan Sastroko poraion, ma∙sisreta. Uamang Sastroni badiaba podrangko poraie uarangko a∙gilsakni koborrango pangchake taldapataniko daka. Indiba ia Kristianrangara ua podni miksonganikode uie ra∙nade gipin Sastroni odhai podrang baksade tosusagrikede nija. Unikode ua kattarangkon jakkale mikkangchini gimin ki∙taprangko see uarangko bang∙gija bilsirangni gisepon setaipila dakronga. Iani a∙selsa ki∙tap segiparang uamangni skanggipa seanio gualaniko daka aro uamangni ki∙tapo janape segiminrang chu∙soknasienga ine aro uarang ong∙chongmotnasiengaha ine aganronga.

Uni gimin, Sastroko maikai tiktak ong∙e poraina nanga uko an∙ching u∙ina nanga. Subject mingsani gimin an∙ching poraion an∙ching bang∙gija podrango pangchakesan poraina nangja. Ua subjectni gimin Sastroo maiko aganachim uko an∙ching simsake pilakni bidingon poraina nanga. Aro an∙ching ua odhai podo maiko miksonge seahachim aro basako seahachim ukoba uani giminba an∙ching chanchina nanga. Ia skie ra∙anisa Sastroo maiamanchako miksonga talatengachim uko ma∙sina an∙chingna dakchakgen. Indake dakode an∙ching an∙chingni nanganirangna Sastroo indake agana ine jakkaljawa.

`An∙tangtangni maiaba bebe ra∙anirangko pangchakna gita Sastroni odhai podrango segipa kattarangko jakkalgipa manderangko na∙simang u∙iama? Ia indakgipa manderangan Sastroni gipin subjectni gimin skianirangna bebera∙ja. Ia indake chanchianirangara maina gualani ong∙a? Sastroko poraina gita nambatgipa cholera maia?`