---
title:  “Daniel, Ua Kattarangko Chipchangbo”
date:   01/04/2025
---

`Dan. 12:4 ko poraibo. Ia odhai podo Gitelara Danielko maiko dakchina aganengachim? (Para. 22:10 baksa tosusagrikbo).`

Bang∙a Sastro skigiparangan Dan. 12:4 ko indake bebera∙a je, scienceni bidingo an∙chingni skie ra∙anirang, Jisuni re∙bapilna skang ta∙raken barirorogen ine bebera∙a. Mitam skigiparang ia Dan. 12:4 ko indakeba agana, ian bon∙kamgipa a∙gilsakni chasongo donggipa manderangni biap damsaoni biap damgipinona altue songre-songgabatna man∙na gita gitalgipa songreani kol-rangko tarigen ineba agana. An∙chingni bang∙a Adventist ki∙taprangoba ia apsan skianikon skia. Bebeko agangenchimode, iarang ong∙angmanaha. Apsan somoion, ia Dan. 12:4 ara dingtang miksonganiba dongama?

Ia odhai podko poraitaibo. Iano skanggipa Danielko dakchina ge∙etaniara “‘Ia kattarangko chipchangbo’ ” (Dan. 12:4). Sagreara iano maidakgipa nama kattarangko aganenga? Ia nama kattade Danielni ki∙tapkon aganenga. Uni gimin, ia bon∙kamgipa chasongo chipchange dongimin Danielni ki∙tapni miksonganirangko ma∙sina gita u∙ianirang barirorogen.

Daniel ki∙tapde Parape∙ani ki∙tap baksade dingtanggrika. Gitel, Johanna Uni ki∙tapkode chipchange donjachina ge∙etaha (Para. 22:10). A∙bachengaonin Isol, Uni manderangko ia Parape∙ani ki∙tapkode ma∙sie ra∙aniko nangnikaha “katchinikani kattarangko poraigipa kusi ong∙a” (Para. 1:3). Ia kattarangko Dan. 12:4 baksa tosusagrikbo, jechin Isolni manderang Danielni ki∙tapko rongtale aro mikkangchini gimin ong∙gniko agansoanirangko an∙chingna man∙a.

Batanggimin salrango bang∙a Kristian chanchirakgiparang Danielni ki∙tapko talatna jotton ka∙aha. Ua chanchirakgiparangoni mitamrang Danielni ki∙tapko poraie uamang bang∙en chu∙sokaniko man∙aha. Indiba Daniel ki∙tapo bon∙kamgipa dingtangmanchagipa somoini gimin agansogipa 1260 bilsirangni bon∙aosa manderang Danielni ki∙tapni gimin bang∙bate ma∙sina a∙bachengaha. Ia dingtangmanchagipa bon∙kamgipa salrangni gimin agansogipa nama kattara 1798 AD bilsio matchotaha. Ua somoiosa, bang∙a a∙gilsak gimikni Kristian chanchirakgiparang 1843 bilsio maiba nangchongmotgipa mingsade ong∙nasienga ine pilakan ma∙sina a∙bachengaha. Ia chanchirakgipa manderangoni William Milleran saksa namen mingsinggipa saksa ong∙achim. Uni skianirangni a∙sel bang∙a manderangkon Kristoni gnigipa re∙banina tarisona gita mikrakatani ong∙aha. Ia somoionin Seventh-day Adventist mondoliara dal∙chakatna gita a∙bachengaha. Manderang Sagre Sakgittamni Nama kattarangko nambate ma∙sina gita a∙bachengaha.

Ua somoirango bang∙a Kristianrangni Sastroni bebeko aro uni gamchataniko u∙igijaniko chanchiate nibo. Bang∙a Kristianrangan Neng∙takani salo Isolko olakkiani pal Robibar salosa olakkiachim. Manderang siani ja∙manoba uamangni sigimin be∙en bikaprang jringjrotna norokni wa∙alo sasti man∙e kame donggen inesa bang∙a manderangan bebera∙achim. Uni gimin, Isolni an∙chingni mondolina Sastroni bebeko on∙anina an∙ching Isolko mitelna nanga.