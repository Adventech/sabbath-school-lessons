---
title:  Sakgni Keruprang
date:   12/05/2025
---

An∙chingni skanggipa ma∙a parang Barioni rikgalatako man∙ahaon, Isol Jokatgipani re∙baani ka∙donganiko on∙aha (A∙ba. 3:15). Uni ja∙mano Ua Edenni cholgugao mangrakgipa chinko ong∙atchengaha: sakgni keruprangni jangchioni tengprotgipa teng∙suaniko on∙aha. Ia nikani songgigrikani niam sunduk baksa apsananggipa ong∙a ine u∙iani an∙chingoni gimajachina, ian Isolni singhasonko mesokgipa chin ong∙a (Re∙o. 25:18).

`A∙ba. 3:21–24 ko poraibo. Maidakgipa kamko keruprangna on∙aha aro maina?`

Keruprangna, boljanggiona re∙baaniko (A∙ba. 3:22) papirangko champengna daitoko on∙an baksana salsao mandeni jat an∙senggipa biapo ong∙atpiltaiako man∙gen ine uamang ka∙dongani, ku∙rachakaniko dakmesokgipaba ong∙a. “Mandeko ka∙srokgipa ramaoniko a∙rikatani ja∙mano Eden Bari adita salrangna ru∙uten a∙gilsako dongangkuaha. Uamangni napram cholgugako nitimenggipa sakgni sa∙grerangchi champenggenchimoba ga∙akgimin mandeni jatna dos grirangni dongramko adita ru∙ute nie rona on∙kuaha. Bario kerupni dongtimgipa cholgugao Isolni rasongko parape∙aha. Indiba bon∙kamgipa nampilatanio, jensalo gital salgi aro gital a∙gilsak ong∙ahaon (Para. 21:1), ian a∙bachengaona bate rasong gnangbate on∙pilataiako man∙gen.”—Ellen G. White, Patriarchs and Prophets, jak 62.

A∙ba. 3:24 o jakkalgipa katta gisik nangatgipa ong∙a: Sastroo mesokani gita Isol keruprangko Edenni salaramchi “donaha,” aro a∙bachenggipa Ibri kattao shakan ine jakkalaha, je kattani ong∙baani rongtalgipa “torom tambu” oni ong∙a (Re∙o 25:9, Chan. 3:26), jeon Isolni dongpaani Uni manderangni gisepo ong∙aha. Isolni dongpaanina ramram jakkalgipa katta shekinah, Sastroo seanio dongjaha, aro ia kattao pangchake “torom tambu” ine pe∙skaaha. Shakan kattako bebe gita pe∙atgenchimode “Isolni torom tambuni keruprang Eden Barini salaramo” ine ong∙skaa.

Sastroo keruprang Isolni dongpaani baksa nangrimgipa ong∙a (1 Ser. 13:6, Git. 80:1, aro Isa. 37:16), badiabao Uni singhason baksa je biapon Uni bimung aganprakatako man∙a. An∙ching me∙apa sak 24 ni Para. 4 aro 5o Isolni singhason sambao donganiko aro Una ring∙mitelani baksa Uni pilakon Ong∙atgipa ong∙e (Para. 4:11) sason ka∙na kraanina parakataniko nina gualna nangja. Ian an∙chingko singhason dongramko ma∙sina aro an∙chingko Dakgipa baksa melianio an∙chingni paprangko ke∙ma ka∙a man∙gimin ong∙aniko ma∙sina dakchakgipa ong∙a.