---
title:  Kamenggipa Wal∙ki Gita
date:   13/05/2025
---

Keruprang, janggi tanggipa ong∙e (Ezek.10:8) ba uamangni sonachi dakjagringgipa (Re∙o. 25:18) ong∙e, Niam Gitcham jolgimikan nakatgipa ong∙aha. Uamangko pangnan Isolni singhasonni sambao chadengate mesoka aro a∙gilsakna Uni rasongko teng∙chaka. Keruprangko Rongtalbatsranggipa dringni mikkango donggipa ba∙rao sale donaha (Re∙o. 26:1). Gitrango, Isolni ong∙atani bilakbegipa bilko keruprang Isolko balwa gita ra∙anganichi sulsul mesokaha (Git. 18:10). Songgigrikani niam sundukni kosako sakgni keruprangko uamangni grang baksa saksa sakgipinchina badalata gnang tarichina Isol ge∙etaha (Re∙o. 25:18–20).

`Eze. 1:4–14 ko poraibo. Maidakgipa apsangrikaniko ia podrango segimin baksa Isaia 6:1–6 aro Para. 4:1–11 rango mesokgipa baksa donganiko na∙a nika?`

Ezekiel Isolni bilko gisik nangatanio dakmesokaha. Ian jajaani gnang nikani a∙bachenggipa ong∙a, Isolni manderangni ua somoio rakbee janggi tangani baksa meliatani ong∙a: seokgimin manderang ku∙rachakgipa a∙ao ong∙gija Babylonni rim∙kepani ning∙aosa ong∙achim. Uni mikkango dongimin nikaniko Ezekiel poraiaha, indake ua kosakchiko nidoe chubatao donggipa Isolni sinhasonko nikaha.

Minggipin, “singhason” ko nikanio nangchongmotaniko apsangrikaniko nibo. Ezekielni sakki on∙gipa janggi gnanggiparang Johanni nikanio nikgimin gitan apsan mikkangrang dongaha: singho mangsa, do∙gamdot mangsa, matchu mangsa aro mande saksa donga.

A∙bachengo bimung minggijagipa dingtanggipa janggi gnanggipa, ge∙bri mikkangrang; indiba ja∙mano, ge∙gipin singhasonko nikna man∙aha (Ezek. 10:1–21), jekon “keruprang” ine mingaha aro an∙ching Isaiani Seraphrangko nikaniko nikanio kamgimin wal∙kikoba nikna man∙aha. Uamang Johanni nikanio nikgipa apsan mikkangrang ong∙achim.

Jensalo an∙ching Isolni singhasonko Mose baksa, songgigrikani niam sundukko (Re∙o.25:22) ba katchinikgipani aiao inmangipako nikanio Nikon, uano keruprang pangnan donganikoba nikgen. Uarang Isolni singhason baksa kachapako man∙gipa ong∙a. Pilak ong∙atgiminrang Uni rasongko teng∙chakna tarigimin ong∙a – an∙chingni agananio Uni jagringo ong∙atako man∙gipa mandeni jat ba janggi gnanggipa sa∙grerang jerangan Uni rasongni singhasonno donggipa ong∙naba man∙a.

`Rongtala, rongtala, rongtala Bilaksranggipa Gitel Jihova. Ezekielni sakki on∙ani gita na∙a maidake rongtalaniko toatgen? Nang∙ni aganchakani maidake nang∙ni nama kattako nanganiko agangipa ong∙gen?`