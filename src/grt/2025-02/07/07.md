---
title:  Chanchidapani
date:   16/05/2025
---

Ellen G. Whiteni segipa, ki∙tap, The Great Controversy oniko “The Controversy Ended,” jak 669–671, 676–678 rangko poraibo.

Satan changsao pindapgipa kerup ong∙achim, jean Isolni singhasonno bebera∙aniko nisiataha. Ga∙akgimin sa∙grerangko uamangni bobil dakpilani dakangna on∙aiaha jedakode a∙gilsakna an∙tangko chuataoni namgijani ning∙tuani re∙baa ine mesokna man∙gen aro indakmitingo Satan mandeni jatko tol∙nape Isolni kosako dakgrikna chimongna man∙skaaha. Kristo uko chisolo amataha, aro ga∙akgimin sa∙grerangni changsao chadenggipa biapo mandeni jatna on∙na man∙aha. Papirang, Kristoo, Luciferni krengaoni paraken bikpilaha. Bon∙kamgipa nikani, badiaba bako Luciferni ga∙akna skang Isolni namaniko aro ka∙saaniko parape∙aha. Namgijako dongchina Isol ong∙atjaoba, aro ian jringjrotna dal∙begipa saknabegipa ong∙a, jeon Isolni ka∙saaniko aro namaniko badiaba bako parape∙ako man∙gen, ong∙jaode pangnaba parape∙atako man∙jawa.

Kristo “An∙tangni piokgiminrangko niataon, An∙tangni bimang gita gital daktaigiminko ka∙tongantio Isolni chu∙sokaniko ganbitaniko aro sakantini mikkangrangko uamangni Rajako teng∙chakaniko nikaha. Ua uamango An∙tangni janggini neng∙bee kam ka∙ani biterangko nike namen chu∙ongnikaha. Una ua tom∙gimin toromirang aro a∙palo dongenggipa denggugiparangonaba gam∙anggipa ku∙rango indine gam∙bee aganaha, “Nibo, Angni an∙chichi bregiminrang! Iamangnan Anga saknaa aro dukrangko chakaha; iamangnan Anga siaha; jedakode uamang jringjrotnan Ang baksa dongpana man∙gen (Para. 5:12).”—Ellen G. White, The Great Controversy, jak 671.

**Chanchigrikna Sing∙anirang:**

`Isolni mikkango pilak dak, namgija cholon, ong∙gija kam, namgija chanchiani, aro pilak namgija miksongani gnang chadengenga aro uarang Uni mikkango oprakako man∙aha ine chanchibo. Na∙a maidake kragipa aro namgipako man∙a kraa? Nang∙ni mingsa mangmang ka∙donganiara maidakgipa ong∙gen? An∙chingko maina “pilak bebera∙giparangna Jisu Kristoko bebera∙achi” (Rom. 3:22) da∙alo aro bichalo pindapgipa ong∙a? Kan∙dike aganode, an∙ching maina nama kattako nanga?`

`Johan Napbolatgipa, an∙chingni nikani gita seraphni kamko ka∙aha, kamgipa aro chinggipa chakki gita (Johan 5:35) ka∙aha. Ua beben Kristona darigipa ong∙a, jean Jokatgipani skanggipa re∙baanina aganprakaha. Bon∙kamgipa Isolni manderang maidake ia apsan katchinikani kamko ka∙anggen?`