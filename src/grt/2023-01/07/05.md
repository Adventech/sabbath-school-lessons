---
title:  Zakkeus
date:   15/02/2023
---

Zakkeus saksa man∙e cha∙gipa Jihudi mande ong∙achim jean mitchigipa Romrangna tangkako kajina gilanichi an∙tangna gam chimongaha. Iana, aro ua aro gipin kajina gilgiparang, nangana bate tangka gilahani gimin, Zakkeusko mitchitokaha aro uko papi mande ine chanaha.

Zakkeus Jeriko songjinmao dongaha jeon bading-chiwalgipa rama dilmao ua asongachim. Zakkeus aro Jisuni gronggrikania gronggakade ong∙jaha. Zakkeus gisikni gital daktaianiko man∙e an∙tangni janggi tanganiko dingtangatna ua skaaha. Ua Jisuni gimin knaaha aro Uko grongna skaaha. Ua salo Jisu aro Uko ja∙rikgipa dolni manderang Jeriko songjinmako re∙paknasia ine kobor gipangaha. Jerusalemona Uni bon∙kamgipa songreanio, Galilee-oni re∙bae Jerikoko re∙pakna Jisu nangnikaha. Zakkeusna Kristoni agangipa kattarang iako parakaha je, songjinmako napna skangan, Jisu uni gimim pilakkon u∙iahachim.

`Luk 19:1–10 ona poraibo. Ia man∙e cha∙gipa mande aro man∙e cha∙gipa panteni gisepo donggipa dingtanggrikania maiarang?`

Zakkeus aro man∙e cha∙gipa panteni gisepo apsan ong∙anirangba donga. Sakgnian man∙e cha∙a; sakgnian Jisuko grongna skaaha, aro sakgnian jringjrotni janggiko man∙na skaaha. Indiba uamangni apsan ong∙anirang ianon bon∙aiaha.

“Angni gnangoniko anga samsako kangalrangna” (Luk 19:8) on∙gen ine jensalo Zakkeus aganon, kakketgipa gisik pil∙aniko dakna ia on∙na miksonganiko Jisu ra∙chakaha. Kema ka∙bo Zakkeus, indiba man∙e cha∙gipa panteni obosta gita ian, gimikkon ba on∙srangnabe, adhade ong∙jawa ine Jisu una aganjaha. Maina? Zakkeus beben, an∙tangni gamko namnika, indiba ian man∙e cha∙gipa pantena ong∙aha gita, unade isol ongjaha. Beben, an∙ching Jisuni una agangipa kattako ma∙sijaoba, Zakkeus-an kangalrangna tangka on∙na miksonganiko agangiparangoni skanggipa ong∙aha. Jisu man∙e cha∙gipa pantenade gimikkon palchina aganaha; ong∙jaode uara ukon nosto ka∙gnokchim. Gipin man∙e cha∙gipa mande gitan Zakkeusba gam-jin chimonganio donggipa kengnina simsakna nangachim, indiba man∙e cha∙gipa pantena batede ua iarango nambate sasonno donna man∙aha gita nikna man∙a.

“Jensalo man∙e cha∙gipa pante Jisuoni re∙angahaon, sninggiparang uamangni Gitelni kattarangna aiao inmanaha, Ua indine aganaha, ‘Gamna ka∙donggiparang, Isolni songnoko napna maikai neng∙grika!’ Uamang saksa sakgipinna aganaha, ‘Indide sako jokatgen?’ Da∙ode uamang Kristoni kattarango bebeko nikaha, ‘Mandeni amgijako Isol ama.’ Mark 10:24, 26; Luk 18:27. Isolni ka∙sachakachi, maikai man∙e cha∙gipa mande songnoko napna amachim, uko uamang nikaha.”—Ellen G. White, The Desire of Ages, jak 555.