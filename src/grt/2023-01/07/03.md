---
title:  Kangalrangna Isolni Simsakani
date:   13/02/2023
---

Uamangni seanirango, Sastroko segipa manderang kangalrangna, agitalrangna, segrirangna aro pagrirangna Isolni bang∙bea simsakanirangko man∙chape seaha. Indakgipa serikanirangko Sinai A∙briona kingking rakkigimin serikanirang donga. “Aro na∙a bilsi dok nang∙ni a∙ako ge∙bo, aro uni biteko ra∙bo; indiba snigipa bilsio na∙a uko neng∙takatbo, aro ajri dongchina on∙bo maikai nang∙ni manderangoni kangal ong∙gipa cha∙na man∙gen; aro uamangni ra∙spako burungni matburungrang cha∙china. Na∙a nang∙ni draka bariko uandaken dakbo.” (Reo. 23:10, 11).

`Levi. 23:22 aro Deut. 15:11 rangko poraibo. Je gita obostarang an∙chingni da∙o janggi tangani obosta dingtangja maina, ia podrangoniko an∙chingara mai skianio ra∙na man∙a?`

Iano “jongada” ine agananio Israelrangko ba bebera∙rimskarangko miksonga. An∙ching uarangko kangalrang ba “ia jongadarangoni chonbatgipa saksa” dake chanronga. Kangalrangna simsakna nangani bidingo Gitrang an∙chingna mesoke on∙a. “Bilgrigipa aro pagrigipako bichal ka∙bo; duk man∙gipa aro gam grigipana kakket dakbo. Bilgrigipa aro kangalgipako jokatbo; namgija dakgipani jakoniko uamangko ra∙sekbo.” (Git. 82:3, 4). Ia Sastroni bak an∙chingna iako mesoka je, cha∙aniko on∙ana baten an∙chingni simsakna nangni bak donga.

Kangalgiparangna dakchakgiparangna ku∙rachakanirang donga. “Kangalna on∙gipa nangani ong∙jawa.” (Toe Skia. 28:27). “Kangalgipako bebe dake bichal ka∙gipa rajani singhason jringjrotna mangrake donggen.” (Toe Skia. 29:14). Aro Daud raja indine agana, “An∙senga ua, bilgrigipako chanchie nigipa; namgijani salo Jihova uko jokatgen.” (Git. 41:1). Gisep gisepo gualahaoba, ian skang Israelni somoio, pangnan skang dakchenggipa kam ong∙achim.

Da∙ororoni somoirangoba, mongsongbate Englando, “Social Darwinism” ingipa skianio, bang∙an indake chanchiaha je, kangalrangko dakchakna gualanide dongja indiba, iako dakna dakrongbewal ong∙ja. Indiba a∙gilsakni ong∙telaigipa bilrangko ja∙rikachi, jeon bilakgiparang rakkiako man∙a aro bilgrigiparang dukko man∙a ba gimaaniko man∙achim, “Social Darwinistrang” indake bebera∙a je, kangalrangko, sagiparangko, cholgrirangko dakchakode songsalna namgijani ong∙gen maina uarang a∙songkosa bilgriatgen. Indake chanchiani je gitaba ka∙namja maina, ian evolutiono aro tol∙gipa agananio bebera∙anikosa paraka.

`Kristo pilaknan sichakaha ingipa nama kattara, je janggi tangani gadango ong∙ja maina, sakantiko simsakna nanganiko an∙chingna maikai skianiko on∙a?`