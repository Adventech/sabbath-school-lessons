---
title:  Man∙e Cha∙gipa Pante
date:   14/02/2023
---

Man∙e cha∙gipa panteni gimin an∙ching inditanade u∙ija. Ua pante ong∙kuenga, sason ka∙gipa ong∙a aro man∙e cha∙achim. Aro ua toromna gisiko nanggipa ong∙achim. Ua inditan gisiko ding∙chaoaha je, ua Jisuona bakbak re∙baaha (Mark 10:17). Jringjrotni janggini bidingo skie ra∙na ua namen gisiko nangbeaha. Ia golpo namen nangchongmotgipa ong∙a je, iako Sastroni ki∙tap king gittamon serikaha: Mati 19:16–22, Mark 10:17–22, aro Luk 18:18–23.

`Mati 19:16–22 ona poraibo. “Chu∙sokna skode, re∙ange nang∙ni je gnangko pale kangalrangna on∙bo, unon na∙a salgio gam man∙gen; aro re∙bae angko ja∙rikbo” (Mati 19:21) ine Jisuni una indine agananio, maiko miksongachim?`

An∙ching an∙tangtango donga pilakkon pale tangkako kangalrangna on∙china Jisu an∙ching bang∙batarangnan aganja. Indiba haida tangka-an ia panteni isol ong∙aha, aro Jisuni agangipa kattarang una rakdugahaomangba, Ua iako u∙iaha je, ia mandeni janggi jokanina ka∙dongani iana agre dongjahachim.

Sastro agana je, ua duk ong∙bee jajrenge re∙angaha maina uara namen man∙e cha∙gipa ong∙achim, ian tangkako olakkienga ine uni gimin sakkiko on∙aha. Una jringjrotni janggiko on∙ahachim aro Jisuni sninggipa ong∙na cholko man∙achim, chong∙motan, “Re∙bae Angko ja∙rikbo” ine uko okamahachim—ia kattarangko jakkale Jisu sninggipa sak 12 ko okamna jakkalaha. Ia panteni gimin an∙ching iani ja∙manode knataijaha. Ua jringjrotni janggiko a∙gilsakni gamrang baksa sreaha aro bodolaha.

Mairongpile namgijagipa sreani ong∙aha, ong∙jachimma? Baditan namgijagipa aro dukni dakmesokani ong∙aha. Ia mandeni baseaniko dakaha gita dakaniara baditan tol∙napani ong∙aha maina, da∙alo je gita gam-jinrang bang∙genchimoba, ru∙utgijan an∙ching pilakan sigen aro donsogipa jringjrotni janggina on∙gipa cholko chagrongna nanggen. Aro iani gisepon, man∙e cha∙giparangoni bang∙an iako u∙iaha je, uamangni gamrangara uamangna tom∙tomaniko aro kusiniko on∙jaha jekon uamang man∙na ka∙dongsoahachim; indiba, bang∙bata obostarangon, bikpilsa ong∙skaaha. Indake, man∙e cha∙gipa manderangni duk jajrengao janggi tangani gimin bang∙bea golporangko seaha. Bebeko agangenchimode, serikgipa itihasrangoni nambatsrange talatgiparangoni mingsade ian, chong∙motan, Aganprakgipa ki∙tapan ong∙a. Ianoniko je skianirangko man∙ja maina, mingsa namen rongtalbee janapaniara ian: tangka tom∙tomaniko aro kusiniko brena man∙ja.

`“Maina an∙tang janggiko jokatna sikgipa uko gimaatgen; indiba angni aro nama kattani a∙sel an∙tang janggiko gimaatgipa uko jokatgen. Maina mande a∙gilsak gimikkon man∙oba, an∙tang janggiko gimaatode, ua mai biteko man∙piti? Maina mande an∙tang janggini pal ine maiko on∙sregen?” (Mark 8:35–37). Nama kattani a∙sel an∙tang janggiko gimaatani miksonganiara maia?`