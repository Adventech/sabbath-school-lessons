---
title:  Jisuni Janggi Tangani aro Dangdike On∙ani
date:   12/02/2023
---

Jisuni ia a∙gilsako manderangna dangdike on∙ani a∙bachengachibara somoio, Ua Galilee-o dong∙gipa Nazarethona re∙angaha. Ian Uni songtang noktang ong∙achim, aro manderang Uni kam aro aiao inmangipa kamrangni gimin knaahachim. Uni dakrongbewal gita, Jisu Sabbatho synagogue-ona re∙angaha. Jisu dakdilgipa rabbi ong∙jaoba, olakkiao dakchakgipa Una dol∙gimin Isaiani segipa kattarangko on∙aha aro Sastroko poraina aganaha. Jisu Isaia 61:1, 2 rangko poraiaha.

`Luk 4:16–19 ona poraibo aro uko Isaia 61:1, 2 baksa nisusabo (Luk 7:19–23 koba nibo). Maini gimin Jisu ia Sastroni bakko poraiaha? Isaia ki∙taponi ia podrangara maina Messiako miksonga? Messiani kamrangni bidingo iarangara maiko paraka?`

Messiani duk chakani gimin agangipa katchinikgipa kattarangna bang∙a toromni dilgiparang gisiko nangjahani gimin aro uarangko Uni Gnigipa Re∙bapilaninasa pe∙sretani gimin, bang∙a manderangan tol∙gipa kattakosa bebera∙aha je, Messiani kamde Israelko Romeni manderangoniko aro uamangni sasononiko jokatnasa ong∙a ine bebera∙aha. Messiani kamni bidingo janapgipa katta Isaia 61:1, 2 oniko ra∙aha ine chanchina namen jagokani ong∙enggnok.

Simsakgijagipa dilgiparang jekai kajina gilgiparang, bading chiwalgiparang aro noksulrang kangalrangko onia ka∙a. Kangal ong∙ania Isolni sao nangani ong∙a ine uamangni chanchirongbewal ong∙pilaha aro ia rasonggrigipa obostara uamangni dos gnangani a∙sel ong∙a ine bebera∙a. Indake chanchiani a∙sel, bang∙gija manderangsan kangalrangna aro uamangni dukrangna simsakronga.

Indiba Jisuni kangalrangna ka∙saanian Uni Messia ong∙ani bilakbatsranggipa sakkirangoni mingsa ong∙aha. (Mati 11:1–6). “Jokatgipani sninggiparang gita,, Johan Napbolatgipa Kristoni songnokni bidingo name ma∙sijaha. Ua Daudni singhasonko ra∙gen ine ua ka∙dongahachim; aro somoirang badiangahaon, aro jensalo Jokatgipa, raja ong∙ani bilko kange ra∙jahaon, Johan jajaaha aro gisiko tom∙tomjaha.”—Ellen G. White, The Desire of Ages, jak 215.

`“An∙chingni Isol aro Pagipani mikkango rongtala aro maranggri torom kam ian, uamangni ma∙a paagrirangko aro segrirangko niroka, aro an∙tangko simtekagri a∙gilsakoniko rakkia” (Jakob 1:27). Ia podara an∙chingni toromna gisik nanganiko dakna maikai dakchaka?`