---
title:  Ia Jongadarangoni Chonbatgipa Saksana
date:   11/02/2023
---

### Ia Antini Lessonna Poraiani
Luk 4:16–19; Isa. 62:1, 2; Deut. 15:11; Mati 19:16–22; Luk 19:1–10; Job 29:12–16.

> <p>Mingani Pod</p>
> “Unon Raja An∙tangni jakrachi donggiparangna ingen, re∙babo, Ang Paani pattiako man∙giparang, a∙gilsak a∙bachengan taltal na∙simangna daksoa songnokko man∙rikbo.” (Mati 25:34).

Sastroo bang∙a changon, a∙gitalrang, pagrigiparang aro segrirangni gimin aganronga. Ia dolni manderangkon haida Jisuara “ia jongadarangoni chonbatgipa saksana” (Mati 25:40) ine aganaha.

Ia manderangko an∙chingara da∙alo maikai ma∙sina amgen? Sastroo janapgipa a∙gitalrangara an∙tangtangni noktang songtangko watna nangtoka, ba dakgrik dinggrikani a∙sel ba akal karapni a∙sel watna nangtoka. An∙chingni somoio indakgipa apsan bewalo ong∙giparangara millionni million refugeerang ong∙na man∙a jemangan an∙tangtangni baseachide ong∙jachim indiba obostarangni a∙sel kangal cholgrio ong∙tokaha.

Pagrigiparangara ia dedrangrangko miksonga jemangan dakgrikao, accident ba saa ding∙ao uamangni pagiparangko gimaatahachim. Ia dolo indakgipa dedrangrangkoba man∙chapa jemangni pagiparangan patoko dongachim ba pagipaan dongjachim. Baditan dakchakna nanggnigiparangko iano parakaha.

Segrirangara, jemangan an∙tangtangni segipatangtangko gimaatahachim jeni a∙selrangan pagrirangmung apsan a∙selrang ong∙a. Bang∙an saksan nokdangko chalaienga aro mondolini dakchakaniko man∙paenga.

Ia antio an∙chingni niknasienga gita, Isolni kamo an∙chingara kamko nirok simsakrikgipa ong∙ani gimin, kangalko dakchakaniara nangchongmotanisan ong∙aijaha. Ian Jisuni dakmesokaniko ja∙rikani aro Uni ge∙etanirangko maniani ong∙a.