---
title:  Isolni Ku∙pattianiko Ja∙rikani
date:   30/01/2023
---

An∙ching be∙en bimang gnanggiparang ong∙a, aro an∙ching ia a∙gilsako janggi tangenga, jean basakobade namen dakmajoaniona sokatna ama. Gam-jinrangchi dakmajoaniko man∙jana gitade na∙a be∙en aro an∙chichi ong∙gija, steel aro to-chi ong∙atako man∙na nanggen. Janggi tangao changsamangmangde, man∙e cha∙na ba lotteryo chegipa ong∙na sawa chanchikuja?

An∙ching gimikan iako chagronggenchimoba, aro name janggi tangna rake kam ka∙anio ba man∙e cha∙e janggi tanganio mamung gualani ong∙jaoba, an∙chingoni darangba tangka, aro gam-jinrangko mite dakaona sokna nangjawa. Kakket ong∙e dongkamna Isolni bilko an∙chingna ku∙rachakmanaha. Ian namen nangchongmotani ong∙a, maina tangka paisa aro gam-jinrangna dakmajoaniko man∙anio bang∙a janggirangko gimaataniona sokataha.

`Mati 6:24 aro 1 Johan 2:15 rangko poraibo. Iano dingtange talataniko dakgenchimoba, ia minggni bakrango maia apsan meligipa pangchakaniko nikna man∙a?`

Rasonggribee, a∙gilsakna ka∙saani namen bilaknaba donga je, manderang an∙tangtangni man∙na skako chu∙sokatna gro dakaona sokenga. (Agan. 4:8 ko nibo.)

Gro dakaniara Satanni mingsa ja∙ga saani ong∙a jekon ua manderangna dakenga. Uni giminsa Isolara An∙tang dedrangni gro donggija donganiko nangnika. Ua an∙chingna Sastrochi aro katchinikani kattarangchi ku∙pattianiko on∙a jean an∙chingko gro dongaoniko jakgitel ong∙atgen.

`Git. 50:14, 15 rangko poraibo. Isolni manderangara maidakgipa chanchia baksa janggi tangna nanggen? Ia podni miksonganiara mai?`

An∙chingni Isolna ring∙mitelani aro mitelani baksa an∙ching mondolini membor ong∙aniona re∙anga, jean an∙chingko ong∙ataha aro piokaha. Napbolna ku∙mikcheta ming 13 oni 9 gipao indine sing∙aniko daka, “Na∙ara mondolini dol dakanio bebera∙ama? Mondoliko nang∙ni bak chikkungni bak sachi aro on∙anirangchi aro nang∙ni bil jak gimikchi dakchakpagen ine nang∙ni miksongani ong∙engama?” Seventh-day Adventistrang ong∙e, an∙ching gimikan oe ine aganchakaia. Uni gimin ia pod (Git. 50:14, 15) ara Isolna mitelaniko dakgiparangna aro ku∙rachakgiminrangko kakket ong∙e dakgiparangna ku∙rachakani ong∙a.

`Nang∙ni basee ra∙anirangara baditana kingking nang∙ni a∙gilsakna mikbokaniko mesoke on∙a? Name janggi tangna gisik nange kam ka∙aniara maikai tangka paisa ba gam-jinko mite dakaoni dingtanggrika? Ia dingtanggrikaniko an∙chingara maikai skie ra∙na man∙gen?`