---
title:  Gro Dakaoni Maikai Ong∙katna Man∙gen
date:   31/01/2023
---

`Toe Skia. 22:7 ko poraibo. Maikai an∙chingara srona on∙gipa mandena nokkol ong∙a?`

Ia rasonggrigipa obostaoni jokna maiko dakna nanggen? Na∙a gro donggenchimode, ka∙mao mesokgiparang groko gimaatna nang∙ko dakchakgen. Ian ramramgipasan ong∙aia. Iano aganchengani aro dakna nanggni gadang gittam donga.

_Aganchenganide,_ Isolna kakket ong∙e Uni rongtalgipa bak chikkungni bak sako on∙kanganian ong∙a jedakode Uni gisikni u∙iani aro pattianiko man∙na amgen. Uni kattako manigiparangna pattianiko on∙na Ua gisiko skenga.

_Dakna nanggnigipa skanggipa gadango,_ gro chotaniko ru∙utatna parakaniko dakna nanggen: chong∙motan, gro donge koros ka∙aniko dontongna nanggnok. Na∙a tangka ra∙chakjaode, na∙a gro dongjawa. Na∙a tangka ra∙chakjahaode, na∙a gro dongangjawaha.

_Gnigipa gadango_ na∙a Isol baksa ku∙monggrikaniko dakna nanggen je, Uni pattiani gita, na∙a nang∙ni grorangko man∙a dipet ta∙rake chotpilgen. Jensalo Isol nang∙na tangka paisachi pattigenchimode, ua tangkako jakkale groko komiatbo—bang∙bate bosturangko brena jakkalnabe. Ia dakna nanggnian namen nangchongmotgipa dakna nanggni ong∙a. Jensalo bang∙a manderang ka∙dongsogijao tangkako man∙on, uamang indin jakkale bon∙ata. Indake daknabe; batesa nang∙ni groko komiatna miksonganiko chu∙sokatna jakkalskabo.

_Gittamgipa gadangode_ kamchi dakbebegipa bak ong∙a. Bang∙batgipaoni komibatgipaona kingking, nang∙ni grorangko sebo. Bang∙a nokdangrangnan, nokna tangka gro nanganian kosakbatgipa gadango ong∙a, aro credit card ba an∙tangni gro-an komibatgipa gro ong∙ronga. Japrakon on∙ti on∙ti dake nang∙ni grorangko chotna a∙bachengbo. Unikode, komibatgipa gadango ong∙gipa grorangko dunagni dake chotna jotton ka∙bo. Ua komibatsranggipa groko badita ta∙raken chotna man∙ahachim, na∙a aiao inmanpilgen. Unikode, komigipa gadango ong∙gipa grona chotna dakaha gita, da∙ode, tangkako kosako donggipa groko chotna on∙dapbo. Indake kosakgipa gadango ong∙gipa grorangko chotna jotton ka∙bo. Na∙a komikalgipa grorangko chotna jotton ka∙engon, kosakgipa gadango donggipa grorangko ka∙sne ka∙sne chotna man∙engaha ine na∙a nikna gita man∙gen.

Isol an∙chingni gro donganiko nangnikja ine rongtalbeen nikna man∙a. Ku∙mikchetaniko dakmanahaon, bang∙a nokdangrang iako nikna man∙a je, Isol uamangna ong∙ronggija bewalo pattianiko daka, aro grorangko ta∙rakbate chotatna man∙a. Ia dakgnigipa kamrangko ja∙rikgenchimode, bang∙a nokdangrangan gro dongjawa. Na∙aba indake ong∙na man∙gen! Isolko skang dongenchimode, na∙a Uni gisikni u∙iani aro pattianiko man∙gen jedakode Uni nang∙na pakwatgimin gam-jinko nirok simsakna man∙gen.

`“Tangkana ka∙sagija ong∙bo; gnangarangko chu∙ongnikbo. Maina An∙tangan aganaha, Anga mamung dakeba nang∙ko watjawa, aro mamung dakeba nang∙ko watgaljawa.” (Ibri. 13:5). Maikai ia kattarangko ja∙rikachi gro dongaoniko chel∙chakna baditan manderangko dakchakgenchim?`