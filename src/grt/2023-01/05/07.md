---
title:  Chanchidapani
date:   03/02/2023
---

Groko chotna gadang gittam dake tarigimin ku∙pattianiko Ellen G. Whiteni seanirango nikna man∙a. Ka∙mao janapatenga.

_“Mamung dakeba gro dakdapjana miksongbo._ Gro dakani pal an∙tangna hajal bosturangko jechakbo. Ian nang∙ni janggi tanganio sao man∙gimin ong∙a. Smallpox sabisiko gita gro dakaniko gelbo.

_“Isol baksa rongtalgipa ku∙monggrikaniko dakbo je, Uni nang∙na pattigiminchi na∙a nang∙ni grorangko chotgen_ aro uni ja∙manode, darang mandenaba gro daknabeha. . . . Jajajiji dake daknabe, duk man∙nabe, ba an∙pilnabe. Nang∙ni cha∙toaniko aro cha∙na skako cha∙na skoba jechakbo, tangkako chimongbo aro nang∙ni grorangko chotatbo.

_“Man∙a dipet ta∙rake chotna kam ka∙bo._ Jensalo na∙a jakgitele darangnaba gro donggija chadengna man∙ode, na∙a dal∙gipa cheaniko man∙aha.”—Counsels on Stewardship, jak 257.

Na∙a gro donggija ong∙na dakchakaniko nanggenchimode, ka∙mao janapgiparangko ja∙rikbo:

_Budgetko chambo._ Ja gittamna nang∙ni man∙gimin tangkako aro korosko see rakkiachi ramramgipa budgetko tarina man∙gen. Bang∙an aiao inmangen je, uamang nangchongmotgijagipa bosturangna tangkarangko jakkalaha.

_Credit cardrangko galbo._ Credit cardrangan nokdangna groko ong∙atgipa mongsonggipa ong∙a. Uarangko jakkalna namen altubea indiba chotpilna namen neng∙beani ong∙a. Maibakai na∙a japrakna chimonggimin groko chotpilna man∙jaenga ine nikgenchimode, ba bosturangko brena jakkalenga ine nikgenchimode jekon na∙a brena miksongjachim, indide na∙a an∙tangna gro dakaniko ba jikgipa segipani gisepo ma∙sisretaniko ra∙bana skangan credit cardrangko galatsrangbo.

_Tangkako simsake jakkalna a∙bachengbo._ Tangkako simsake jakkalachi basakobade japrakon baditan an∙ching chonchongipa bosturangna aro nangbregijarangna koros ka∙aniko gelna man∙genchim, an∙ching u∙irikja. Indiba uarang tangkako namen bariatna dakchakbea.

**Chanchigrikna Sing∙anirang**:

`Bang∙a a∙songrangni aro manderangni gro dakaniko niate nigenchimode, namen jagokmanpilani ong∙a. Gro dakani a∙sel nang∙ni chagronganiara maikai ong∙aha aro an∙tangna aro gipinrangna mai neng∙nikanirangko ong∙ataha?`

`Grorangko chotpilna ba tangka paisako jakkalani bidingo skie on∙na nang∙ni mondoliara maiko dakna man∙gen?`

`A∙gilsakna mikpakma niaoniko aro tangkana mikbokaoniko an∙tangtangko warachakna maia Sastroni ku∙rachakanirangko na∙ara kange ra∙na man∙gen?`