---
title:  Ari Sima Donani aro Tangka Sroanina Dongimin Niamrang
date:   02/02/2023
---

`Deut. 15:1–5 ona poraibo. Ia podrango parakaha gita Jihova-ara An∙tangni manderangoniko maiko nangnika?`

Bilsi snina dongimin niamrang baksa melie (Reo. 21:2; Levi. 25:3, 4), nokkolrangnasan aro a∙anasan ong∙aigija, tangka srona on∙giparangnaba tik ka∙aha. Maina tangka srona on∙giparang gro donggiparangko gro watna sikjachim, indake je mandeba bilsi snina agre gro dongna man∙jachim. Ia podrangoniko an∙ching iako u∙ie ra∙na man∙a je, Jihova indakgipa tangka paisarangni bidingo neng∙nikanirangna simsakgipa ong∙a, aro mongsongbate, Israelrangna simsaka. Ia podrang iakoba mesoka je, Jihova groni dongbebeanikoba u∙ienga. Uni gimin man∙a dipet gelna nanganiko Ua didia.

Da∙alo, a∙gilsakni bang∙a bakrango nok-jamko breana loan ra∙ani a∙sel, bilsi 30 aro 40 rangna gro donggiparang gnang. Nok-jamrang inditan dam rakdugaani mingsa a∙selde ian je, uarangko brena gita loanrang dongani gimin ong∙a.

Iani gisepon, bang∙a manderangan, ma∙a paarang, aro chatro chatrirang pora-skianiko dakna tangka srotokenga. Maina collegeni degreeko man∙genchimode, ua mandeni janggi tanga gimikna tangka paisa man∙ani cholko on∙a. Mitam manderang uamangni pora-skianiko dakna tangka srona nangnaba donga. Indiba uko sud baksa gampilna nanga. Jekon man∙na kragenchim, grant aro scholarshiprangko man∙a dipet man∙na jotton ka∙bo. Skulo poraina kam ka∙e man∙a dipet tangka chimonganiko dakbo. Nangchongmotgipa subjectrangkosan ra∙aibo jedakode matchotahao kam man∙gen. Ma∙a paarangni dakchakaniko bi∙bo. Sastroni somoirango, ma∙a paarang an∙tangtangni dedrangna ge∙e game janggi tangna a∙ako on∙a. Da∙alo, man∙rikaniara pora-skianian ong∙a jechin uamang an∙tangtangni ja∙ao chadengna man∙gen.

Namgipa a∙gilsakode, tangka sroani aro gro dongjawa. Indiba an∙ching namgipa a∙gilsako janggi tangjaengani gimin, tangkako srona nangani somoirang dongnaba donga. Jeba ong∙china, sakantian man∙a dipet simsakchina. Unikode nang∙chongmotakosan sroaibo aro man∙a dipet ta∙rake groko chotpilbo jedakode tangkani sudko komiatna man∙gen. Niamko ja∙rikgenchimode, man∙a dipet gro dakaniko gelna an∙ching jotton ka∙na nanga, aro Sastroo mesokgipa niamrangko an∙chingni salantio janggi tanganichi, an∙ching gro dakaniko gelna man∙gen aro an∙tangtango aro an∙chingni nokdangrango dukni dagiko gelna man∙gen.

`Na∙a manderangna tangkako srona on∙engode, baditana kingking na∙ara uamangna kakket ong∙e aro krae, mikkang nitegija ka∙sae dakchakenga? Nang∙ni kamrangna na∙ara maikai Isolna aganchakgen? (Agan. 12:14 ko nibo)`