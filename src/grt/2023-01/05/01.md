---
title:  Groko Chotani
date:   28/01/2023
---

### Ia Antini Lessonna Poraiani
Deut. 28:1, 2, 12; Mati 6:24; 1 Johan 2:15; Toe Skia. 22:7; Toe Skia. 6:1–5; Deut. 15:1–5.

> <p>Mingani Pod</p>
> “Man∙e cha∙gipa kangalni kosako nokgipa ong∙a, aro gro ra∙gipa botgipani nokkol ong∙a.” (Toe Skia. 22:7).

Groni gimin mingsa talatanio indake agana, “na∙a mikkangchi man∙na ka∙donge da∙alo nang∙ni janggi tangani.” Da∙ororo somoio gro donganiara janggi tanganio ong∙rongbewal ong∙pilaiaha, indiba iara Kristianrangnade ong∙rong bewal ong∙nade nangja. Sastroo gro donganiko didija. Sastroo, komibeoba groni bidingo agangipa ming 26 podrang donga, aro uarang gimikan namgijani gimin agana. Tangka ra∙chakna pap ong∙a inede aganja, indiba ra∙chakgenchimode, bang∙a changon namgijanirangko ra∙baa ine agana.

Jensalo tangka paisarangni bidingo aganengon, Paul indine ku∙pattiaha: “Pilakna uamangni man∙gnirangko on∙bo; kajinako man∙na nanggipana kajinako on∙bo; ra∙napani kajinako man∙na nanggipana ra∙napani kajinako on∙bo; jena kenna nanga una kenbo; jeko mandera∙na nanga uko mandera∙bo. Sakanti sakgipinna ka∙saana agre pilaknaba mamungkoba gro nangnabe.” (Rom. 13:7, 8).

Gro-ara a∙gilsakni pilak gadangon, chong∙motan, an∙tangtangna, manderangna aro sorkarina maina sasti on∙ani gita ong∙a? Songsal ge∙antion komibeoba gro donggiparang bang∙gija percentde dongtelaia. Indiba da∙alo, bang∙a manderangan gro donggiparang ong∙a, aro ian uamangni namgninade on∙tinamangba ong∙ja.

Ia antio an∙ching groni bidingo chanchianiko dakgen aro uko maikai chotna man∙genchim, uarangni bidingo skie ra∙gen. Na∙a gro dongjanaba donga, indiba na∙a ia gamchatgipa u∙ianiko nokdangni manderang baksa aro ripengrang baksa sualna man∙gen jedakode ianoniko uamang namgniko man∙gen.