---
title:  Gro Dakanio Neng∙nikanirang
date:   29/01/2023
---

`Deut. 28:1, 2, 12 rangko poraibo. Groni bidingo Isolni dedrangnara maia nambatgipa ong∙a? Iako uamangara maikai man∙na amgen? Ia podrangni miksonganirang an∙chingni miksonganirang baksa apsan ong∙jagenchimoba, ianoniko an∙chingara mai skianiko ra∙e da∙alo an∙chingna meliatna man∙gen?`

Am∙sandie nianio indake mesokaha je, manderangni tangka paisani bidingo neng∙nikaniko man∙ani minggittam a∙selrang donga. Uarangko iano mesokatenga.

_Skanggipa a∙selara u∙igijanian ong∙a._ Bang∙a manderangan, pora skia dongoba, tangka paisani bidingo u∙igijagiparang ong∙a. Uamang tangka paisako jakkalani bidingo Sastroni ba a∙gilsakni niamrangko u∙ija. Indiomangba, ka∙dongani dongkuenga! Ia lessono indakgipa niamrangko kan∙dike talatgen aro uarangko jakkalani bidingo skie on∙gen.

_Gnigipa a∙selara an∙tangnasan chanchiani ba mikbokanian ong∙a._ An∙tangtangni skarangko chu∙sokatna aro mesokna, manderangara an∙tangtangni bilni nalsao janggi tangna jotton ka∙a. Man∙anikri janggi tangna, gari jakkalna, ba∙ra chola ganna uamang sikja. Ia apsan manderangoni bang∙an bak chikkungni bak sako on∙na an∙tangtangko kangal ong∙dugae nika. Indake, uamang Isolni ku∙rachakgimin gisikni u∙ianigrian aro pattianigri janggi tangtokenga (Mal. 3:10, 11; Mati 6:33 ko nibo). Ia manderangnaba ka∙dongani donga, indiba ka∙tongni dingtangani aro gisikni chu∙ongnikani dongna nanggen.

_Gittamgipa a∙selara rasonggri ong∙anian ong∙a._ Health insurance chu∙onge donggijan namen be∙enni an∙senggijaniko uamang man∙naba donga. Jikgipa ba segipani simsakgija tangka jakkalmano watgalako man∙naba donga. A∙gilsakni gelna man∙telgijagipa a∙sel obostarangni ong∙anichi uamangni gam-jinrang gimaatako man∙naba donga. Ba uamang kangal ong∙e atchie dal∙atako man∙naba donga. Ia manderangnaba ka∙dongani donga. Uamangni janggi tangani namen neng∙nikani ong∙genchimoba, uamangni neng∙nikanirangko chena man∙gen. Dingtanganiko uamangni Kristian ripengrang, ku∙pattigiparangni dakchakachi; krenge jotton ka∙achi, namgipa skiako man∙achi aro Isolni pattianiko man∙achi sokbanaba donga.

Je a∙selba ong∙jachina, mandeni dos ong∙genchimoba, groko gimaatna man∙a. Indioba, jemang gro dongachim, uamang an∙tangtangni janggi tanganirangko, tangka jakkalani bewalko aro uamangni nanganirangko dingtangatna nangchenggen.

`1 Tim. 6:6–9 ona poraibo. Iano Paulara maiko aganenga jekon an∙ching gisiko nangna nanggenchim? Ia kattaranga nang∙na gamchatama? Aro na∙ara maikai iano skigimin kattako nambate ja∙rikna man∙gen?`