---
title:  Jamin Chakani aro Ta∙rake Man∙e Cha∙ani Cholrang
date:   01/02/2023
---

Sastroo namen rongtalbee agana je, Isol An∙tangni dedrangni sakgipinrangna gro donganiko nangnikja. Toe Skiani ki∙tapo, Jihova an∙chingko mikrakataha, chong∙motan, sakgipinna jamin chakani bidingo mikrakataniko on∙a.

`Toe Skia. 6:1–5, Toe Skia. 17:18, aro Toe Skia. 22:26 rangko poraibo. Iano agangipa kattara maia?`

Jensalo mande jean chu∙onga gita tangka dongjachim, ua tangka srona on∙gipa doloniko loan ra∙na am∙on, jamin chakani donga maina ua mande loanko ra∙na kragipa ong∙jachim. Loanko on∙gipa officer ua mandena indine agangen je, jamin chakgipa mande ba ripengko rimbaode, bank una loanko on∙gen aro maiaba a∙sel ong∙na nangode, jamin chakgipa mande daitoko ra∙na nanggenchim.

Basakobade mondolini memborskarang nang∙ona re∙bae una jamin chakchina mol∙molnaba donga. Nang∙ni aganchakani indine ong∙na nanggen: “Anga indake dakna nangja ine Sastro agana.” Ka∙sapae u∙ie ra∙bo je, nangan somoio sakgipinna dakchakgrikna Sastro an∙chingko didia, indiba uamangni grorangna an∙ching daito ra∙na nangjawa.

Chadamberang basakobade uamangni skanggipa gariko bremiting somoio ma∙a paako jamin chakchina mol∙molronga. Ba dal∙gimin dedrangrang bading chiwalaniko dakna loan ra∙on ma∙a paako aganronga. Aganchakanide apsanan ong∙aigen. Sakgipinrangko dakchakna nama bewal ong∙a, indiba gipinrangni grona jamin chakgipa ong∙nabe. Am∙sandie nianio indake nikaha je, jamin chakgiparangoni 75 percent manderang an∙tangsa bon∙chotaode groko chotna nangtokaha!

`Toe Skia. 28:20 aro 1 Tim. 6:9, 10 rangko poraibo. Iano mai mikrakaniko on∙a?`

Ta∙rake man∙e cha∙ani cholrangara minggipin ja∙ga saani ong∙a; iano ja∙ga saako man∙giparang tangka gimaaniona dilanganiko man∙a ine aganoba gualani dongjawa. Namen nambea gita nika, oe, ong∙bebea. Bang∙a manderangan gisikni gita ka∙beako man∙a aro tangka paisani bidingo neng∙nikanikoba man∙a. Iarang baksana minggipin duknide, bang∙a changon, manderang tangka srona nangaha aro indakgipa ta∙rake man∙e cha∙ani cholrango bak ra∙aha. Bang∙a janggirang aro nokdangrang ia ta∙rake man∙e cha∙ani cholrango bak dongpae duko ga∙akaha. Jensalo nang∙ni ripeng, ba nang∙ni ka∙sagipa mandemangba, nang∙ko indakgipa ta∙rake man∙e cha∙ani cholrangona salangengode, katbo, ta∙rake katbo. Nang∙ni ama dipet ta∙rake katbo.