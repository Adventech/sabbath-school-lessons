---
title:  Chanchidapani
date:   17/03/2023
---

Man∙e cha∙ani gimin Sastroo mamung mikrakata dongjagenchimoba, torom janggi tanganio on∙kanganiko man∙e cha∙ani bariata ine Sastroo mamung agananiba dongskaja. Bebeko aganode, bikpile kenanisa bebe ong∙a. “Tangkana ka∙saanian, man∙e cha∙na skanian, uamangko Satano kagipa sonani siliting ong∙a.” –Ellen G. White, Steps to Christ, jak 44.

Bebeko aganode, Kristianni a∙bachengaonin, da∙o a∙gilsakni bang∙a a∙songrango donggipa mondolini man∙e cha∙a gita aro dongtoa gita darang mondoliba pangnaba dongkuja. Sing∙anide: Maia damo? Indakgipa gamara an∙chingni toromo janggi tanganiko dingtangatna man∙a –aro namaonaba ong∙taija. Maikai uara indake ong∙na ama? Basakonisa man∙e cha∙ani aro a∙gilsakni gamrangara an∙tangko jeani aro an∙tangko on∙kangani Kristianni gunrangko dal∙atanio jak dongbaaha? Nokni refrigerator-o an∙chingni cha∙na amana batpile cha∙ani dongani aro gari ge∙sa ba ge∙gni an∙chingo dongani aro bilsio chuttirangko ra∙ani aro online-o bosturangko breani aro noko gitalbatsranggipa computer aro smartphone-rang donganiara a∙gilsakna ka∙sajana gita altubatatama ma a∙gilsaknirangna ka∙sana gita altubatata? An∙chingni mondolini bang∙a memborrangan indake man∙e cha∙ani dongjaoba, bang∙an donga aro uamang an∙tangtangni janggirangko gimaatna kenanio ong∙enga. Ian millionsa ba una bate tangka gnanggipa manderangni gimin agana ong∙jaenga. Uamangde u∙ia je uamangara man∙e cha∙a aro uamang basegenchimode, uamang Sastroo mikratanirangna nachil songna man∙a. Indiba, an∙chingara bang∙a middle-classni manderangni giminsa aganenga jemangan smartphonerang, iMac-rang, air-conditioner aro SUV-rang donge, uamangara “middle class” manderang ong∙e uamangde uamangni gamrangchi toromo janggi tanganiko nosto ong∙atna kenani dongja ine chanchisretataniko man∙tokenga. Uni gimin bakchikkungni bak sako on∙aniara, mamung gipin dongjaode, man∙e cha∙ani a∙sel kengni ong∙anina bilakbegipa sam ong∙na man∙a, man∙e cha∙giparang ong∙gijagipana mangba.

**Chanchigrikna Sing∙anirang**:
 
`An∙chingara gipin a∙gilsakni manderang gita man∙e cha∙giparang ong∙jaomangba, maini gimin an∙chingara tangka aro man∙e cha∙ani bidingo an∙chingni chanchianina simsakbena nanga?`

`Bakchikkungni bak sako on∙an baksana, an∙ching a∙gilsaknirang baksa salangako man∙jana gita an∙chingara maiarangko dakna man∙gen?`

`“Isolni ge∙etaniko aro Jisuko bebera∙ako rakkigiparang” (Par. 14:12) baksa na∙a chanpaako man∙ani gimin, rang∙gitik, na∙a brena ba palna man∙jagenchimode knalo nang∙na mai ong∙genchim?`