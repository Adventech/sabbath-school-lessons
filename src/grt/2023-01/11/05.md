---
title:  Pilakna Skang Dakna Bil Man∙anirang
date:   15/03/2023
---

Jisuni toe agananirang aro skianirang, Sastroo donggipa manderangni golporang aro Ellen G. White-ni ku∙pattianirang pilakan rongtale mesoka je Kristona adha on∙kangani dongja. An∙ching Gitelchipak ong∙gen, ong∙jaode Un baksa ong∙jawa.

Badia ge∙etani dal∙batgipa ong∙a ine saksa Sastro skigipani sing∙on, Jisu indine aganchakaha, “Na∙a nang∙ni pilak ka∙tongchi, aro nang∙ni pilak janggichi, aro nang∙ni pilak gisikchi, aro nang∙ni pilak bilchi nang∙ni Gitel Isolna ka∙sabo” (Mark 12:30). Jensalo an∙ching pilakkon Kristona on∙a, sakgipin nokgipanade mamungba dongjaha. Uandakesa iara ong∙a. Uandakesa iara ong∙na gita nanga.

`Mati 6:24 ko poraibo. Ia kattarangni bebe baksa nang∙ni an∙tangni chagronge nikaniara maidake ong∙a?`

Namedake nibo, Isol aro tangkani nokkol ong∙na raka ine Jisu aganjaha, ba ia gitel sakgnini nokkol ong∙anio na∙a simsakna nanga ineba aganjaha. Gitel sakgnini nokkol ong∙na amja inesa Ua aganskaaha. Uan bon∙aijok. Ia chanchiani an∙chingni janggirango on∙tisa kena aro moaniko ong∙atna nanga (Phil. 2:12).

`1 Johan 2:15-17 ko poraibo. Maikai ia minggitamko an∙chingni a∙gilsako nikna man∙a aro maini gimin uarangni kengniara basakobade an∙chingni ma∙siana bate u∙ina neng∙gipa ong∙a?`

Iani giminsa Paul indake seaha, “Kosakonirangko chanchibo, a∙ani kosako donggiparangko ong∙ja” (Kol. 3:2). Beben, dakana bate aganade altua bata, maina a∙gilsaknirangara salantian an∙chingni mikkangon ong∙a. “A∙gilsakonirang”-ni kimalaniara bilaka; an∙chingni nachikkolo ku∙misichi agane ba an∙chingni chola jako rim∙jingjinge dikdiksa kusi ong∙atanina salaniara pangnan dongaia. Kakketbatsranggipa Kristianmangba “a∙gilsaknirangna” adita ka∙saani dongaijama? Salsaode ia pilakan bon∙aigen ine an∙ching ma∙sigenchimoba, an∙ching uchinan salako man∙aia, ma man∙ja? Indioba, nama kattade, uko an∙chingara an∙chingko Giteloniko sale katangna on∙a nangjawa.

`2 Pit. 3:10-14 ko poraibo. Maiko ua iano agana uara an∙ching maikai janggi tanga, an∙chingni gamrang baksa an∙ching maiko daka uko man∙chape, uano maikai rake nangchapena nanga?`