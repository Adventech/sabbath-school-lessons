---
title:  Nengraatna Somoima?
date:   14/03/2023
---

Neng∙nikani somoirango Seventh-day Adventist Kristianrangara maiko dakna gita nanga? An∙chingara janggi tangna man∙ani bewalo dongkamama? Ong∙ja, bebeko aganode, uni bikpilsa ong∙a. Maina an∙ching u∙ia je a∙gilsak bon∙a sepangaha aro Kristoni gnigipa re∙baani sepangjok, an∙ching an∙chingni gamrangko gipinrangna nama kattako aganna aro Una ka∙sagiparangna Isol maiko daksoaha uko aganna gita jakkalna ska. An∙ching ma∙sia je salsaode ia a∙gilsako pilakan wa∙al kamchonako man∙gen.

`2 Pit. 3:3-12 ko poraibo. Ia kattarangchi Pitor an∙chingna maiko aganenga?`

An∙ching Isolni Kattaoniko ma∙sia je an∙chingni bosturangko salgiona ra∙angna gita Ua gariko watatjaenga. Ia pilakan bon∙kamgipa bilonge wa∙al kamanion kamchonako man∙gen jensalo, Kristoni jakrango matani dag na agre, pilak papni aro namgijani bisringrang jringjrotna nisiatako man∙gen.

Uni gimin, an∙chingni gamrangko an∙chingara maiko dakna nanggen? “Da∙on an∙chingni jong-adarang uamangni gamrangko bariatani pal chimonganiko komiatna nangengjok. An∙chingara nambatgipa a∙songona, salgini songona, jitangna am∙engaha. Indide an∙chingara a∙gilsako donggiparang ong∙janaha, indiba salgina gamrangko ama dipet chimongnaha.” –Ellen G. White, Counsels on Stewardship, jak 59.

Beben, ua ua kattarangko bilsi ritchasana skangan seaha! Indiba niamde apsanan dongkuenga: somoiara pangnan bakkan∙dika, maina an∙chingni janggi tanganiara pangnan bakkan∙dika. Bilsi 60 ba 80 ba 100 rangara jringjrot baksa toatode maia mangmang? Ia antini lessonko poraia bon∙a skangan nang∙ni janggi tangani bon∙chongdikna man∙a aro changgipin nang∙ni u∙ianide Jisuni gnigipa re∙baaniosa ong∙aignok.

Seventh-day Adventist Kristianrang ong∙e an∙ching pangnan jringjrotni gimin ma∙sie janggi tangna nanga. Oe, beben, an∙ching an∙tangtangna aro an∙chingni nokdangrangna nanganirangko on∙na man∙na gita rake kam ka∙na gita nanga; aro an∙ching gamrangchi pattianiko man∙ahaode, da∙o uko jakkale katchaanio mamung gualani dongja, pattianiko man∙achi an∙ching mikbokgipa ong∙ja aro kangalrangna jaksrame on∙a. Indioba an∙ching pangnan gisik ra∙na nanga je an∙ching jeko iano chimonga uara baigijagipa, dikdiksa dongaigipa ong∙a aro an∙ching simsakjaode, uan gisikni gita ong∙siatna bil gnang.

`Bilsi chikkungni gisepon Jisu re∙baenga ine na∙a ma∙siaha ong∙ode, nang∙ni janggi tanganiko na∙ara maikai dingtangatgenchim? Ba bilsi bonga? Ba bilsi gittam?`