---
title:  Neng∙nikani Somoirango An∙tangko Choliatani
date:   11/03/2023
---

### Ia Antini Lessonna Poraiani
2 Ser. 20:1-22; 1 Ser. 21:1-14; 2 Pit. 3:3-12; 1 Johan 2:15-17; Par. 13:11-17

> <p>Mingani Pod</p>
> “Isolna mitelani boliko on∙bo; Aro Chubatgipana nang∙ni so∙chakanirangko chu∙sokatbo; Aro duk man∙ani  salo Ango bi∙bo; Anga nang∙ko jokatgen aro na∙a Angko rasong chaatgen” (Git. 50:14,15).

Basakobade an∙chingni a∙gilsakkora sason gri bawila gita nikpila: dakgrikanirang, an∙chi pari nikanirang, dos dakanirang, rongtalgijanirang, ong∙telaigipa a∙sel ong∙anirang, sabisirang, tangka paisani gita karap ong∙ani, sasonni bidingo ong∙siani, aro bang∙kuenga. Manderangna aro nokdangrangna uamangni janggi tanganina skanggipa chanchina gita bilakgipa didiani gnang. Nangani kri, ia tik ong∙gijagipa somoirango naljokaniko man∙na gita bang∙e chanchianiko daka, jean, beben, ma∙sichakani ong∙a.

Janggi tanganio neng∙skimanirang salantio an∙chingni gisik on∙anirangko nanga. Grorangko chotna nangani, bi∙sarangko dal∙atna nangani, gam-jinko nirok-simsakanirangara ian somoi aro chanchianiko nanga. Aro, beben, an∙ching ganna-chinnaniko, cha∙aniko aro dongchakaniko nanga. A∙brio Skiprakanio, Jisu ia namen nangchongmotgiparangko agane inaha, “Maina ia pilakkon na∙simangna nanga ine na∙simangni salgini Paa u∙ia. Indiba Uni songnok aro toromko am∙chengbo, unon ia pilakkon na∙simangna on∙dapgen” (Mati 6:32,33).

Dake niani somoirango, je somoion an∙ching pangna dakana bate Gitelo pangchakbatna nanga, an∙chingni ja∙rikna nanggipa Sastroni niamrango pangchakgipa adita ja∙kurang gnang.