---
title:  Isolosa Ka∙dongbo, Nang∙ni An∙tangni Gamrango Ong∙ja
date:   13/03/2023
---

Daud Raja nambate u∙ienggnok. Uni nambatsranggipa ripeng Jonathan baksa uni chagronganio ua u∙ienggnok je jensalo na∙a Isol baksa ku∙monggrikanio nangrimani gnang, nang∙o mande bang∙e dongoba dongjaoba, Isol nang∙na cheaniko on∙na man∙a. 1 Samuel 14:1-23 o maikai Saulni depante Jonathan aro uni tarianiko ra∙timgipa pante Isolni dakchakanichi Philistirangni a∙tip gimikko amaha uko Sastroo serika. Indiba ia chagrongani aro Isolni manderangni itihaso bang∙a gipin chagronganirang donggenchimoba, jensalo Daud Rajaona rakgipa somoirang sokbahaon, ua Satanko uko uni an∙tangni bilo aro changa-sapanio ka∙dongchina dakmajona on∙aha.

`1 Ser. 21:1-14 ko poraibo. Maini gimin Daud Israelko ba uni sipairangko channa miksongaha? Maini gimin uni sipai kotokko dilgipa Joab iani bidingo bikpile ku∙pattiaha?`

Iako name nibo je sipairangko channa gita uan Satanni miksongani ong∙achim. Uni warachakanio Isolni una pattianio pangchakani pal uni an∙tangni bilakanio ka∙dongchakchina ua Daudko dakmajoaha. Israelni sipaini dilgipa, Joab Israelko chanjachina gita Daudko didina jotton ka∙ahachim maina ua Israelni palo Isolni kam ka∙aniko nikmanahachim, indiba Daud channa nanga ine dabiaha. Ua podrango parakani gita, uni kamrangara jatna dal∙a a∙sel ong∙aniko ra∙baaha.

Darangba pangnaba Isolo indinde ka∙donggramaikuja. Je somoioba na∙a Jihovana dakgrikode, an∙tangko taribo. Aro name daken taribo. Saksa British sason ka∙gipa, Oliver Cromwell-ni (1599-1658) agangipa katta donga, jean dakgrikna skang uni sipairangna indine aganaha, “Na∙simang∙ni ka∙donganiko Isolo donbo, ang jongrang, aro na∙simangni barutko ran∙e rakkibo!” Gipin kattarango aganode, chu∙sokgipa ong∙na gita nang∙ni dakna man∙a pilakko dakbo, indiba u∙ibo je bon∙kamaode Isolsan mangmang nang∙na cheaniko on∙a man∙aigen.

Da∙o ong∙enggipa an∙chingni obostao, sorkarini bilo aro an∙chingni bank account-o ka∙dongchakna gita namen dakmajoako man∙a altua, indiba Sastroo janapgipa neng∙nikani mingantion, jensalo manderang Isolo ka∙dongahaon, Ua uamangni ka∙donganiko mande ra∙aha aro uamangna simsakaha.

An∙ching da∙o somoi man∙on Isol baksa name janggi tangna nanga, grorangoni jakgitel ong∙na nanga aro maiko an∙chingna on∙manaha un baksa jaksramgipa ong∙na gita nanga. Mingsa gitcham toromni gito indingipa kattarang gnang, “An∙ching skango Gitelko nangode, an∙ching da∙oba Uko nanga.”

`Maikai an∙chingara tangka paisani gita chu∙onge kenani gri ong∙na gita an∙chingni dakna man∙a pilakko dakani aro apsan somoion, pilaknan Gitelo ka∙donganiko tik ong∙e rakkina man∙gen?`