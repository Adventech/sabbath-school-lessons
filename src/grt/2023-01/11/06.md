---
title:  Jensalo Darangba Palna ba Brena Man∙jawa
date:   16/03/2023
---

Jisuni gnigipa re∙bana skang ong∙gipa a∙gilsakni dukan gapgipa noksako Sastro mesoka. “Jatni ong∙chengantaltal ua salona kingking indake ong∙kujagipa dukni sal” -ni gimin Daniel agana (Dan. 12:1). Batanggimin somoio ong∙gipa dukni somoirangko niate, iano ua maiko aganenga uara namen namjabegipa ong∙na nanga.

Parape∙ani ki∙tapba Kristoni re∙bapilna skang ong∙gnigipa dukni somoini gimin agana.

`Par. 13:11-17 ko poraibo. Maikai bon∙kaman somoio a∙rik-sanalaniara tangka paisani bidingo nangea?`

Na∙a brena ba palna man∙jawama? Da∙alo an∙chingni janggi tanganiara baditana kingking brea aro palanio nangea? Ortode, an∙chingni kamara, an∙chingni somoiko aro changa-sapaniko aro bosturangko brena am∙giparangna palanian ong∙aia. Pilakko brena ba palna man∙ja ia ong∙ja indiba ortode songsalo iako dakna man∙jawa inesa. Kakket ong∙e donggiparangni kosako sinjetaniara ua somoio bilonggnok. Un baksana, nang∙o badita tangka bang∙a, inditan na∙a a∙gilsako su∙songako man∙gen, a∙gilsakni gamrangni gita aro uni gimin, a∙gilsak baksa nangrimna sinjetaniara bilakbatgen.

Indide an∙chingara maikai tarigen? Isolni ka∙sachakanichi an∙chingara an∙chingni tangkani nokkol, a∙gilsakonirangni nokkol ong∙jana gita da∙o tarina nanga. Da∙o an∙ching uarango kaako man∙jaode, kakketgipa ong∙na gita, uarangko an∙ching watgalna nangahaoba uarango kaako man∙jawa.

`Deut. 14:22 aro pod 23-ni bon∙kamgipa bakko poraibo. Isolni manderangara a∙baoni bilsiprakni ong∙katgipa uamangni gamrang baksa maiko dakna gita nangachim? Maini gimin Isol uamangko iako dakna gita aganaha?`

Mosechi Isol indake talataha je bakchikkungni baksako on∙ani niamko Uni dakani a∙selrangoni mingsade “maikai na∙a nang∙ni Isol Jihovana pangnan kenna skie ra∙na man∙gen” (Deut. 14:23). Git 31:19 o poedoo gita kattarangko apsane segipaoniko an∙ching nika je kenaniara ka∙dongchaka (katnapa) baksa orto apsana.

“Nang∙ni namara mairongpile dal∙a, Jeko Nang∙na kengiparangna Na∙a donsoaha, Jeko Nang∙o katnapgiparangna Na∙a dakaha.”

Ia apsan ong∙gipa kattarang an∙chingna indake mesoka je Gitelna kenaniara Uo ka∙dongchakanian ong∙a. Uni gimin, an∙ching indake ma∙sia je an∙chingko an∙tangna mangmang chanchiaoniko chelchakna aro an∙chingna pattina gita Uo ka∙dongchakchina an∙chingko didina Isol bakchikkungni baksako on∙ani niamko dakaha. Bakchikkungni baksako on∙anio kakket ong∙ani gimin bon∙kamaona manderang kakket ong∙e donggen ine agana man∙jaoba, jemangan bakchikkungni baksako on∙anio kakket ong∙ja uamangde an∙tangtangko neng∙nikanio ga∙akatnasienga.