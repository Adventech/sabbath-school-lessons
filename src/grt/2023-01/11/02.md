---
title:  Isolko Skang Donani
date:   12/03/2023
---

`2 Ser. 20:1-22 ko poraibo. Maia gamchatgipa gisikni pangchakani niamko an∙ching ia golpooniko an∙tangtangna skie ra∙na man∙gen, an∙ching jedakgipa neng∙nikanirangkoba chagrongja maina?`

Jehoshaphat-ni sason ka∙ani bonangachibara, Judah chadrapako man∙ahachim. Jehoshaphat-ara ka∙donggipa aro ka∙rakgipa mande ong∙achim. Bilsirangnan ua uni sipairangko aro uni killa kadulgimin songjinmarangko bilakatengachim. Uara jedakgipa bobilrangkoba pilakkon ong∙nasipile mikkangchakna name tarigimin ong∙ahachim; indioba ia neng∙nikanio ua uni ka∙donganiko an∙tangni bilakanio donjaha indiba Isolni bilosa donaha. Jihovako am∙na gita ua an∙tangko tariaha, aro Judah gimikon okgimu chakchina ua aganprakataha. Kenaniko uamangni chagrongo Solomon-ni bi∙aha gita, manderang pilakan torom nokdringni sa∙rao damsan tom∙dakaha. Judahni pilak me∙asarang uamangni jikgiparang aro dedrang baksa Jihovani mikkango chadengaha. Uamang indake bi∙aha je uamangni bobilrangko Isol jajajiji dakatchina jedakode Uni bimung rasong chaatako man∙gen. Unikode raja indake bi∙aha, “Maina chingni kosakona re∙bagipa ia jinma bang∙begipani mikkango chinga bilgri; aro chinga maiko dakgen ukoba u∙ija; indiba chingni mikronrang Nang∙o ong∙a” (2 Ser. 20:12).

Uamang an∙tangtangko Isolna indake on∙kangani ja∙mano, Jihovani Gisik Isolni mande saksani kosakona re∙baaha jean indine aganaha, “Na∙simang kennabe, aro ia bang∙bea mande jinmani gimin kengoknabe; maina dakgrika na∙simangni ong∙ja, Isolnisa. . . .Iano na∙simang dakgrikna nangjawa; na∙simang chadenge tom∙tom dongbo; aro na∙simang baksa Jihovani jokataniko nibo” (2 Ser. 20:15-17).

Uni gimin, pring gipino seng∙gnang raja Isolna de∙mittele ring∙china mikkango Levirangni ring∙gipa dol baksa manderangko tom∙dakataha. Unikode ua manderangko mikrakataha, “Na∙simangni Isol Jihovao ka∙dongbo, unon na∙simang mangrakatako man∙gen; uni katchinikgiparango ka∙dongbo, unon na∙simang chu∙sokgen” (2 Ser. 20:20). Unikode git ring∙gipa dol ring∙na a∙bachengaha, aro uamangni bobilrang saksa sakgipinko nisiaha aro “jokgipa saksaba grichim” (2 Ser. 20:24). Dakgrikanio ra∙sekgiminko chimongna mangmangan Judahni manderang sal gittam nangaha aro brigipa salo uamang git ring∙emung Jerusalemona re∙pilangaha.

Beben, uamangko jokatgipa apsan Isolnan an∙ching ka∙saa aro Ukon an∙ching olakkia aro Uni bilara da∙aloba skango gitan dal∙begipa ong∙a. An∙chingna ra∙bianide, Uo aro Uni dilanio ka∙dongnasan ong∙a.

`2 Ser. 20:20 ko poraibo. Maia dingtangmanchagipa gamchatani ia podara Seventh-day Adventist-rangna dongna gita nanga?`