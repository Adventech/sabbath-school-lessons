---
title:  Maioniko Bak Chikkungni Bak Sako On∙na Nanga?
date:   18/01/2023
---

An∙ching konta hisap kam ka∙e ba dormaha man∙giminoniko an∙chingni bak chikkungni bak sako an∙chingni “man∙aoniko” hisape on∙a, aro an∙tangtangni kam ba bading-chiwale “man∙giminoniko” hisape on∙a. Bang∙a a∙songrango, kam ka∙giparangoniko kajinarangko ra∙a jedakode manderangna dangdike on∙ani kamrangna jakkalna man∙gen jekai, security, ramarangko, dolongrangko tarina, kamgri donggiparangna dakchakna, aro uandake dingtang dingtang nanganirangna jakkalaniko daka. Sing∙anide, kajinako ra∙rikna skang ma ra∙rikmano, an∙chingara bak chikkungni bak sako on∙enga? Jemangan an∙tangtangni kamko ka∙a, kajinako on∙na skangan uamangde krae kamni korosko changale uamangni man∙gimin lapko ma∙sina man∙a.

Am∙sandie nion, memborrangni on∙ani bewaloniko indake nikna man∙aha je, bang∙a Seventh-day Adventistrangni bak chikkungni bak sako kajinako ra∙rikna skangan man∙giminoniko on∙a ine nikaha.

`1 Raja. 17:9–16 ona poraibo. Elijani re∙bana skangara ia segri me∙chikni obostara maikai ong∙engachim? An∙tangna aro depantena cha∙aniko tarina skang katchinikgipara maiko dakchengchina uko aganaha? An∙chingni mikkango dongenggipa sing∙anina an∙chingara ia golpooniko maiko skie ra∙na man∙gen?`

Zarepatni segri me∙chikna Isol indine aganaha je, uko grongna Isolni mande re∙baenga. (1 Raja. 17:9). Jensalo Elija sokbaahaon, ua an∙tangni obostako talataha. Chiko Elija bi∙chengaha, unikode ua iako agandapaha, “Kennabe; na∙a nang∙ni agana gita dakbo. Indiba unoniko puri chonako angna dakchenge uko angona ra∙babo, aro ja∙mano nang∙na aro nang∙ni depantena dakbo. Maina, Israelni Isol Jihova indine agana, Jihovani a∙ao mikka waatkujana kingking ginde rongdiko bon∙changjawa aro todilini to bon∙angjawa.” (1 Raja. 17:13, 14).

Iano katchinikgipara an∙tangnasan chanchiengama ma uara uni bebera∙aniko dake niengasama—chong∙motan, uni bebera∙aniko kamchi mesokna cholko on∙engama? Aganchakanide altubena nanga.

Aganchotanide, changalna nangaoniko changale on∙na ba changalgija on∙na, ian an∙ching sakprakprakosa pangchaka. Mondoli iani kosako draatna nangja. Bon∙chotaode, jeko dakoba, an∙ching nama baseaniko dakna nanggen, aro an∙ching jeko dakna baseon, an∙ching gipinrangko bichal ka∙na nangja. An∙ching sakprakprakan, an∙chingni basee ra∙giminna Isolnasan mangmang aganchakna nanggen. “Sakprakan an∙tangtangna daito ra∙na nanga aro an∙tangni kusinikri on∙china.”—Ellen G. White, Testimonies for the Church, vol. 4, jak 469.

`Bak chikkungni bak sako on∙anio pattianirangko man∙a ine bak chikkungni bak sako on∙kugijagipa mandena na∙ara maikai agan-talatgen? Ua pattianirangara maiarang, aro bak chikkungni bak sako on∙anio nang∙ni bebera∙aniko maikai mangrakdapata?`