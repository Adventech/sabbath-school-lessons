---
title:  Kakketgipa Bak Chikkungni Bak Sa
date:   19/01/2023
---

`1 Kor. 4:1, 2 ko poraibo. Isolni dedrangrang aro Uni pattigiminrangni nokkol pamongrang ong∙e, an∙chingara maidakgipa manderang ong∙na aganako man∙aha?`

Indide, bak chikkungni bak sako kakket ong∙e on∙ani miksonganiara maia? Ia antio an∙ching bak chikkungni bak sani bidingo adita nipilataniko dakaha:

1. Bak Chikkungni Bak Sa-ara an∙chingni man∙aoni ong∙a.
2. Iako bandalona ra∙anga—chong∙motan, nama kattako skiprakgiparangna dormaha on∙gipa biapona ra∙anga.
3. An∙chingni man∙giminoniko, skanggipa bakko on∙anichi Isolko mandera∙a.
4. Iako, nama miksonganina jakkala — chong∙motan, nama kattako gipatani kamko dakchakna jakkala.

Mondolini memborrang ong∙e, kosako janapgipa minggittamko (1-oni 3-ona) rakkina an∙chingni daito ong∙a; aro chimonggimin bak chikkungni bak sako namedake jakkalna bandalko simsakgipani daito ong∙skaa.

Aro minggipin, bak chikkungni bak sakode an∙ching mamungdakeba namnikatang gita jakkalna man∙ja. Bak chikkungni bak sa aro bandal, ia minggnian an∙chingni daito ong∙a. An∙ching badita on∙na nangachim, uko an∙ching tik ka∙ja, Isolan ukode tik ka∙aha. Anga angni man∙giminoniko bak chikkungni bak sako chu∙gimikan on∙jaode, indide, anga bak chikkungni bak sako on∙bebejaenga; aro anga chimonggimin bak chikkungni bak sako bandalona ra∙bajaoba, anga bak chikkungni bak sako on∙jaenga.

`Mati 25:19–21 ona poraibo. Isolni gamrangna simsakani bidingo an∙chingara basako aganchakna nanggen? Tangkani bidingo kakketgiparangni gimin maiko agana?`

“Na∙simang bak chikkungni bak sani gimikko bandalona ra∙babo” (Mal. 3:10), ian Isolni ge∙etani ong∙a. Mitelanina ba jaksramanina mamung mol∙molani iano dongja. Ian kakket ong∙na nangani bidingosa ong∙enga. Bak chikkungni bak sade Jihovani ong∙a, aro Uni bakko An∙tangna on∙china Ua an∙chingko ge∙eta.”—Ellen G. White, Education, jak 138. Isolna on∙gimin gamko nirok simsakania dingtangmanchagipa on∙gimin chol aro daito on∙a. Ua an∙chingna pattia aro an∙chingko rakkia aro bak chikkungni bak sakosan dabiaia, unikode Ua skang Israelni somoirango Levi ma∙chongna dakaha gita ia bak chikkungni bak sako nama kattako gipatna kam ka∙giparangna Ua jakkala.

`Mitam manderang indake jerikitaha je, bak chikkungni baksako jakkalani bidingo uamang namnikja aro iani gisepon, uamang gipin biapchinaba watatskaja. Indake ong∙engon, “Bandalona bak chikkungni bak sako ra∙babo, indiba bandalo chimonggimin tangkako name jakkalenga ine ma∙siosa ra∙babo” ine bano Isolara aganaha?`