---
title:  Bandalara Bano?
date:   16/01/2023
---

`Mal. 3:10 ko poraibo. Ia podo, an∙chingni on∙gipa bak chikkungni bak sako bano donna nangachim, uani gimin an∙chingara maiko skie ra∙na man∙gen?`

Sastroni bako dingtangmanchagipa ge∙etaniko on∙jaomangba, ian ma∙sina altuani ong∙a je, Isolni manderangara “bandal” ingipa kattani miksonganiko u∙ia. Beben, Isol An∙tangni ge∙etanirango indine janapaha je, “maikai Angni noko cha∙ani donggen.” An∙tangni manderang iako ma∙sia je, Isolni nokara a∙bachengode torom tambuan ong∙a—jekon Sinai A∙brio Mosena dingtangmanchagipa ge∙etani baksa rikchina ge∙etahachim. Ja∙mano, jensalo Israelrang Ku∙rachakgimin A∙songo songdongahaon, a∙bachengode Shilo-o ong∙achim, unikode ja∙mano Jerusalemo donggipa torom noko ong∙aha.

`Deut. 12:5–14 ona poraibo. Isolni dedrangrang an∙tangtangni namnika gita bak chikkungni bak sako jeoba donna man∙aia ine ia podrango mesokjaha. Da∙alo ia podrangoniko an∙chingara an∙tangtangna mai skie ra∙aniko ra∙na man∙gen?`

Isolni nokdangni membor ong∙e, bak chikkungni bak sako jakkalanio Uni namnika gita dakna an∙ching u∙ina aro ja∙rikna nanga. Sastroo an∙ching iako skie ra∙a je, bilsio changgittamna—chong∙motan, Watchangani Alani, Pentekos, aro Jamdapni Alani (Reo. 23:14–17)—ia alanirango Isolni manderang Jerusalemona re∙ange uamang bak chikkungni bak sa aro on∙anirangko an∙tangtangan ra∙anga aro Isolna olakkianiko daka. Unikode Levirang bak chikkungni bak sako Israel a∙songo uamangni jongadaskarangna suala. (2 Ser. 31:11–21, Neh. 12:44–47, Neh. 13:8–14). Sastroo janapgipa bandalona ra∙bana nangani niamo pangchake, Seventh-day Adventist Mondoli, local conferencerangko, missionrangko, aro unionrangko a∙gimik mondolini palo bandal ong∙china donaha, aro ianonin nama kattako skiprakani kamko ka∙giparangna dormaha on∙enga.

Mondolini memborrangko man∙dikatjana gita, bak chikkungni bak sako uamangni mondolitangtangona ra∙baa, jean olakkiani bak ong∙achim aro memborrang uamangni bak chikkungni bak sako iano ra∙baronga, mitamrangde online gita on∙atskaa. Unikode local treasurer-rang, on∙gimin bak chikkungni bak sako conferenceona watata. Indake bak chikkungni bak sako rakkianiara, Isolni mesokgimin aro songgimin ong∙a, aro ian, Seventh-day Adventist Mondoliko a∙gimiko silrorona aro apalrorona dakchaka.

`Pilakan an∙tangtangni namnikgipana bak chikkungni bak sako on∙na miksongaha ine chanchiate nibo. An∙chingni mondolina mai ong∙genchim? Indake ja∙rikgenchimode, iara namgipa chanchiani ong∙ja aro ian Sastro baksa maikai bikpilgipa ong∙a?`