---
title:  Bak Chikkungni Bak Sa
date:   15/01/2023
---

Dictionaryrang titheko “bak chikkungni bak sa” ine talata. Ia talataniko Sastrooniko ra∙aha ine chanchiatna man∙a. Tithe-ara an∙chingni man∙aoniko bak chikkungni bak sako Isolna on∙anian ong∙a. An∙ching iako namedaken u∙ia je, an∙chingo donga pilakan Unin ong∙a. Bak chikkungni bak sako on∙china Sinai Abrio Israelna ge∙etaniara iako mesoka je, ia bak chikkungni bak sa-ara rongtala aro Isolnin ong∙a ine mesoka. (Levi. 27:30, 32). Isol An∙tangni bak chikkungni bak sakosan dabiaia. An∙chingni mitele on∙anirangde bak chikkungni bak saonide dingtanga. Bak chikkungni bak sako on∙anian Kristian ong∙e an∙chingni komibegipa on∙kanganini sakki gita ong∙a. Sastro jolgimiko Isolni bakde bak chikkungni bak sana bate komigipa ong∙a ine talataniko an∙ching nikja.

`Aba. 14:18–20 aro Ibri. 7:1–9 rangko poraibo. Melkizedekko gronganio Abramni kamara maia? Ian batanggimin itihasni somoio indake ja∙rikbaaha ine iara an∙chingna maiko skia?`

Bak chikkungni bak sako Sastroo A∙bachenga 14 o janapchengaha jeon Melkizedekni Abram baksa gronggrikaniko janapahachim. Sastroo bak chikkungni bak sako bon∙chote janapanikoba apsan daken janapaha, indiba kattarangko dingtange jakkalskaaha. (Ibri. 7:1–9 ko nibo). Ibrini janapgipa golpoo, Melkizedek aro Kristoba Levi ma∙chongoni ong∙ja, uni gimin bak chikkungni bak sako on∙aniara Levirangni dangdike on∙na skangan dongsoaha. Bak chikkungni bak sako on∙aniara Jihudirangni dakrongbewal ong∙ja aro Sinaio Ibri manderangni dakbachenggipaba ong∙ja.

`Aba. 28:13, 14, 20–22 rangko poraibo. Jakobna maiko dakna Isolara ku∙rachakahachim, aro Jakobara Isolna maiko aganchakaha?`

Jensalo Jakob noktangko wate, ka∙o nanggipa adatang Esauoni katna nangahaon, walo ua jumang mingsako nikaha jeon a∙gilsakoni salgiona chandogipa jang∙keko ua nikahim. Iano sa∙grerangni ong∙ona aro doanganiko ua nikaha. Aro Isol kosako chadenge Jakob baksa dongna aro salsao uko nokona rimbapilna ku∙rachakaniko dakaha. Ia dambe mande chong∙motgipa agangrikaniko dakaha aro indine aganaha, “Jihova angni Isol ong∙gen. . . . aro angna Nang∙ni on∙giminoniko anga bak chikkungni bak sako Nang∙na on∙chongmotgen.” (Aba. 28:21, 22).

`Sabbath gitan bak chikkungni bak sa-ara Israeloni ba toromni daka rikani bewaloni a∙bachengjaha ine u∙ina maina nangchongmotani ong∙a? Chisolni ja∙man janggi tanggiparang, ia bebeni kattaoniko an∙chingara maiko skie ra∙na man∙gen?`