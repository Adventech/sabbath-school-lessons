---
title:  Bak Chikkungni Bak Sako On∙ani Miksongani
date:   17/01/2023
---

`Levi. 27:30 aro Chanani 18:21, 24 rangko poraibo. Bak chikkungni bak sako maiko dakchina Isol aganaha?`

Isolan pilakni Nokgipa ong∙ani gimin (Git. 24:1), Ua tangkakode nangbebeja. Indiba bak chikkungni bak sade Unin ong∙ani gimin, maiko dakna nangachim, uarangko Ua an∙chingna aganaha, aro uan je, Uni bak chikkungni bak sako nama kattako gipatna jakkalchina aganaha. Uni gimin, dangdike on∙gipa nama kattako gipatgiparangni nanganirangna Isolni bak chikkungni bak sa, simsakaniko daka.

Levi ma∙chong—Niam Gitchamni dangdike on∙gipa dol—bang∙a gamrangko gipin ma∙chongrang gitade man∙rikjaha. Levi ma∙chongna, katnapram songjinmarangko man∙chape, adita songjinmarangko on∙aha aro bagan barirangko dakna chu∙onge samtangtango biapko man∙aha. Uamang gipinrangni on∙gimin bak chikkungni bak sachi janggi tangna dakchakako man∙aha aro uamang an∙tangtangba uamangni man∙giminoniko bak chikkungni bak sako on∙aha.

`Wat. 20:35 ko poraibo. Iano maiko agana, aro iara maikai bak chikkungni bak sa baksa meliani donga?`

Bak chikkungni bak sako on∙aniara namen nangchongmotani ong∙a maina iara an∙chingko Isol baksa ka∙dongchakgipa nangrimaniko rakkina dakchaka. Nang∙ni man∙aoniko bak chikkungni bak sako on∙na gita, Isolni on∙genchimoba, beben, bebera∙aniko kamchi mesokani ong∙bebea, aro bebera∙aniko kamchi mesokosan mangmang na∙a bebera∙anio dal∙rorona man∙gen.

Mesokna gita, bon∙kamani somoini giminba chanchiate nibo, Parape∙a 13–14 o mesokgimin gita, jemangan kakketgiparang ong∙achim, uamangde palna ba brena man∙jawa. Jensalo a∙gilsak gimikan nang∙ni kosako bobil daka gita ong∙pilon, Isolo ka∙dongchakaniko bilakatna aro Uni simsakanio, bilo aro ka∙saanio ka∙dongna namen nangchongmotani ong∙a. Kakket ong∙e bak chikkungni bak sako on∙anio ka∙dongchakaniko bilakdapatrorona dakchakbebea. Iana skangba, an∙chingni je obostao ong∙ja maina, baditan Isolo ka∙dongchakna an∙chingnara nangchongmotani ong∙achim.

Tangka paisani bidingo kakket ong∙na nangani gnigipa a∙selara Isolni ku∙rachakgimin pattianirangko man∙na ong∙enga. Bak chikkungni bak sako on∙na nanganio, Isol dal∙bea pattianirangko on∙na ku∙rachakaha jean ra∙chakna ba donchakna chu∙onga gita biap dongpiljawachim. An∙chingni agitchapile man∙giminchi, an∙ching gipinrangko dakchakna man∙gen aro an∙chingni on∙anirangchi Isolni kamna dakchakatna man∙gen.

`“Man∙ana bate on∙an nambata” ine agangipa bebeni kattako na∙ara maikai chagrongaha?`