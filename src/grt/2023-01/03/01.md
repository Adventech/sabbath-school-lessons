---
title:  Bak Chikkungni Bak Sako On∙na Ku∙monggrikani
date:   14/01/2023
---

### Ia Antini Lessonna Poraiani
Aba. 14:18–20; Mal. 3:10; Deut. 12:5–14; Levi. 27:30; 1 Raja 17:9–16; 1 Kor. 4:1, 2.

> <p>Mingani Pod</p>
> “Na∙simang bak chikkungni bak sani gimikko bandalona ra∙babo, maikai Angni noko cha∙ani donggen, da∙o iachi Angko dake nibo ine Kotokrangni Jihova agana, Anga na∙simangna salgini kelkirangko oe, na∙simangna pattianiko chakjapile rudapgenma rudapjawa.” (Mal. 3:10).

Aba. 14 o, Abram Lotko, uni nokdang aro gipinrangko jokataoni re∙bapilaha. Abramni jokatanina Sodomni raja namen mitelaha. Abram on∙aniko ra∙chakjaha aro ua uo gnang gimikniko bak chikkungni bak sako Melkizedekna on∙aha.

Abramni bak chikkungni baksako on∙ani ja∙man baktapan, Jihova una aganaha, “O Abram, kennabe, Anga nang∙ni danil, aro nang∙ni man∙gni namen dal∙bea.” (Aba. 15:1). Bebeko agangenchimode, Jihova Abramna indine aganenga, “Jajrengnabe. Anga nang∙ko rakkigipa aro nang∙ni nanganirangko on∙gipa ong∙gen.” Unikode, adita somoini ja∙mano, Kanaanona napnasiengon Mose Israelrangna indine aganaha, “A∙baoni bilsiprakni ong∙katgipa nang∙ni bitchrini pilak biterangoniko, na∙a bak chikkungni bak sako ra∙na nangchongmota… maikai na∙a nangni Isol Jihovana pangnan kenna skie ra∙na man∙gen.” (Deut. 14:22, 23).

Ellen G. White indine seaha: “Mosena dingtangmanchagipa ge∙etaniko on∙na skangmangba, Adamni salrangonin, manderangara toromni kamrangna Isolna on∙anirangko on∙na nangachim.”—Testimonies for the Church, vol. 3, jak 393. Da∙alo iarangara an∙chingna maikai gamchata?