---
title:  An∙chingni On∙anirangko Isol Gisik Ra∙a
date:   25/01/2023
---

`Mark 12:41–44 ona poraibo. Man∙e cha∙oba cha∙jaoba, ia golpooniko an∙chingara maiko skie ra∙na man∙gen? Iara an∙chingna mai niamko skienga, aro iako an∙chingni olakkianio maikai dakna man∙gen?`

Jisu aro Uni sninggiparangara torom nokni sa∙rao ong∙engachim jeon tangka chimongram bakos dongachim, aro Ua, manderangni on∙anirangko ra∙bae doneaniko nie dongengachim. Segri me∙chikni pun kapgniko donatako nikna Ua namen sepangao ong∙achim. Ua an∙tango donga gimikko donataha. “Indiba Jisu uni miksonganiko u∙iaha. Torom noko olakkianiara Isolko dongimin ong∙a ine ua bebera∙aha, aro uko rakkina ua man∙a dipet gisiko nangaha. An∙tangni dakna ama dipet ua dakaha, aro uni kamara pilak somoinan aro jringjrotnan gisik ra∙na kragipa ong∙aha. Uni ka∙tongara uni on∙gipa on∙ani baksa re∙chapaha, aro uni gamchataniko pun kapgnichi tojaha indiba Isolni ka∙saachi aro Uni kamna gisiko nanganichi toaha jean ia kamko ka∙atna didiatahachim.”—Ellen G. White, Counsels on Stewardship, jak 175.

Minggipin namen nangchongmotgipa u∙ie ra∙anide ian je, ia on∙anikosan mangmang Jisu namnikpaaniko mesokaha—ia mondoli Uko ru∙utgijan jegalgenchim, ia mondoli Isolni kamko ka∙na nangaoni re∙ekaha.

`Wat. 10:1–4 ona poraibo. Salgini sa∙greni uona mikkangpa∙aniko Romni subidar maina man∙aha? Badiagipa uni kam minggniko salgio gisik nangataha?`

An∙chingni bi∙anirangkosan salgio knachakaijaha, indiba on∙anirangko on∙anio an∙chingni gisikni miksonganikoba serika. Kornelius jaksramgipa ong∙a ine Sastroni kattarango janapa. “Maina jeo nang∙ni gam, unon nang∙ni ka∙tongba ong∙gen.” (Mati 6:21). Korneliusni ka∙tong uni on∙anirangko ja∙rikaha. Jisuni gimin u∙ibatrorona ua tarigimin ong∙aha. Bi∙ani aro indin on∙anirang namen nangrimani donga aro Isolna aro mandeskana an∙chingni ka∙saaniko paraka—ian Isolni niamoni minggni dal∙gipa niamrang ong∙a: “Na∙a nang∙ni pilak ka∙tongchi, aro nang∙ni pilak janggichi, aro nang∙ni pilak bilchi, aro nang∙ni pilak gisikchi nang∙ni Gitel Isolna ka∙sabo, aro nang∙ni songsulnaba an∙tangna gitan ka∙sabo.” (Luk 10:27). Skanggipa bakko bi∙anio paraka aro gnigipa bakko indin on∙anio parakskaa.