---
title:  Chanchidapani
date:   27/01/2023
---

Salgini gisik ra∙ani ki∙tapo tangka paisani bidingo Isolni nokdangni memborrangni kakketanikoba serikaniko daka. “Serikgipa sa∙gre Isolna on∙kanggimin on∙ani mingantiko kakket ong∙e serikenga aro chimongchakramo donata. Isolni mikron Uni kamna on∙gimin tangka bisil ge∙antikon, aro gisiko ska gnang on∙gipara on∙engama on∙jaenga, uarangko ma∙sirikenga. Mai miksonganio on∙engachim, ukoba serikenga. Jemangan on∙kanga gnang Isolna on∙gnigipa bakrangko on∙pilengachim, uamangna kamnikri boksisko on∙skagen. On∙gimin tangkarangko jakkalsretanichi, on∙gipani miksonga gita ong∙jahaomangba, chong∙motan, jakkalsretanichi Isolni rasongna aro janggirangko jokatna gita jakkalna man∙jahaomangba,—Isolni rasongna gisikni bimchipao on∙kanganiko dakgenchimode, uamangni boksisko uamang gimaatjawa.”—Ellen G. White, Testimonies for the Church, vol. 2, jak 518.

Isol An∙tangni kamni silroroanina bi∙china aro miksongsamsoaniko dakchina manderangko nangnika. Indiba, Kornelius gita, an∙chingara on∙aniko bi∙an baksana nangrimatna nanga. An∙chingni bi∙anirang aro on∙anirang Isolona gisik ra∙ani gita sokdona nanga, Kamgri bebera∙aniara siani ong∙a; aro tanggipa bebera∙anigride Isolni namnikaniko man∙na amjawa. Jensalo an∙ching bi∙on, an∙ching an∙chingni ama dipet, kamko aro tangka paisarangko, an∙chingni bi∙ani chu∙sokanina on∙na nanga. An∙ching bebera∙atangko kamchi mesokgenchimode, Isol an∙chingko gualjawa. Ka∙saani kam minganti aro an∙tangko jeani mingantiko Ua u∙irikenga. An∙ching an∙chingni kamrangko an∙chingni bebera∙aniko mesokna gita Ua ramarangko oe on∙gen.”—Ellen G. White, Atlantic Union Gleaner, June 17, 1903.

**Chanchigrikna Sing∙anirang**:

`Maikai bi∙ani aro on∙aniara apsan re∙chapa? Chong∙motan, maikai bi∙aniara maiko on∙na nangachim, basako, aro badita on∙na nangachim, iarangko u∙iatna nang∙ko dakchaka?`

`United Statesni mingsingbegipa magazine, Wall Street minggipao chadambe kam ka∙giparangni gimin indine agananiko dakaha je, uamang tangka bang∙e man∙achim indiba uamanga namen jajrenganian gapa, ka∙tongo konggrang ong∙aniko man∙a, indake gisikni jajrenganian gapaha. Uamangoni saksa, jean portfolio manager ong∙engachim, indine aganaha: “Angni portfolio-o percent sa man∙dapgenchimoba, angni simanode iara angna mai gamchatkugen?” On∙aniara baditanan on∙gipana toromni gita namgniko on∙achim, ia obostaoniko an∙chingara mai skianiko ra∙na man∙gen jean an∙chingko “gamni tol∙napa kattako” (Mati 13:22) dikpripaoni naljokatna an∙chingko dakchakgenchim?`

`Kosako janapgimin Ellen G. Whiteni kattao, chimonggimin tangkako jakkalsretani bidingo niate nibo. Uni agangipa kattana gisiko nangna iara maina nangchongmotani ong∙a?`