---
title:  On∙anina Didiani
date:   22/01/2023
---

An∙ching Isolna ka∙saa maina Uan an∙chingna ka∙sachengaha. An∙chingni on∙aniara Uni an∙chingna aiao inmangipa on∙aniko, chong∙motan, Jisuko on∙ahani giminsa ong∙a. Bebeko agangenchimode, an∙chingna indine aganaha je, “Jihova an∙chingni on∙anirangko nangja. An∙ching Uko an∙chingni on∙anirangchi man∙e cha∙atna man∙jawa. Gitko segipa indine agana: ‘Pilakan Nang∙oni re∙baa, aro Nang∙onikon chinga Nang∙na on∙aha.’ Indiba Uni ka∙sachakaniko gipinrangna mesokna gita on∙kanganiko dakchina Isol an∙chingko on∙aha. An∙chingni mitelpilaniko aro ka∙saaniko Isolna mesokna ia cholsan mangmang dongaia. Ua minggipin cholko on∙jaha.”—Ellen G. White, Counsels on Stewardship, jak 18.

Jensalo an∙chingni tangkako Jisuna on∙kanganiko dakon, Una aro gipinrangna an∙chingni ka∙saaniko mangrakdapata. Uni gimin, nama kamna tangka bil gnanggipa ong∙na man∙a. Jisu tangka aro gamni bidingo gipin katta bichongrangna bate aganna somoiko ra∙aha. Mati, Mark aro Luk ki∙taprango mingdok podrangoni mingsade tangkani gimin ong∙a. Nama kattade ian je, tangkako jakkalsretaoniko aro tangkana ka∙saaoniko an∙chingko naljokatna Isol ama.

`Mati 6:31–34 aro Deut. 28:1–14 rangko poraibo. Uni kattako maniode maiko dakna Isolara an∙chingna ku∙rachakaha? Isolni ku∙rachakanirangko dabina, iara an∙ching an∙tangtangnasan chanchiaiani ong∙genma?`

An∙chingni on∙anirangan an∙chingni gisikni ska gnang Isolna on∙kanganina sakki ong∙a. Uaranga ning∙tugipa gisikni chagrongani ong∙naba donga jean an∙chingni Gitel Isolna an∙chingni janggi chu∙gimik on∙kanganiko mesokani ong∙a. English kattao aganronga gita, ian an∙chingnade, “an∙chingni tangkako an∙chingni ku∙sikona donata” ong∙enga. Isolna ka∙saa ine na∙a aganna man∙naba donga, indiba jaksrame on∙anirangan ua ka∙saaniko parakgen aro bilakdapatgen.

On∙anirang ka∙tongoni ong∙baa jean Isolo ka∙dongchaka aro nanganikri an∙chingna simsaka ine bebera∙a. Kristoo an∙ching jokaniko man∙a ine ka∙donganio an∙chingni on∙anirang pangchaka. Uarangara tom∙tomatgipade ong∙ja ba Isolni ra∙chakaniko man∙na gitade ong∙ja. An∙chingni on∙anirang ka∙tongoni ong∙bana nanga jean bebera∙achi Kristoko ra∙chaka aro Uasan mangmang ka∙sachakaniko aro piokaniko chu∙onge on∙na man∙a ine bebera∙a.

`2 Kor. 9:6, 7 ko poraibo. Gitelara iano maiko aganenga? “Ka∙tongtangtango mangsonga gita on∙china” ine inani miksonganiara maia? Ka∙sroke on∙na an∙chingara maikai skiako man∙gen?`