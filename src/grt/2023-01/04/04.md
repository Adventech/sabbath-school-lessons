---
title:  On∙anirang aro Olakkiani
date:   24/01/2023
---

Sastroo, sul sul olakkiani bewalko an∙chingna on∙ja. Indiba nikna gita man∙gen je, komibeoba, mingbri olakkiani bewalrangde donga. Niam Gitalo iarangko man∙gopa, chong∙motan, skiprakani, bi∙ani, ring∙ani, bak chikkungni bak sako on∙ani aro indin on∙anirangko janapa.

Bilsiprako Jerusalemo changgittamna Israelni me∙asarang (nokdangrang) Jihovani mikkango mikkang pa∙na nanga. “Nang∙ni Isol Jihovani mikkango, Uni mikchagimin biapo, nang∙ni pilak me∙asarang bilsiprako changgittam mikkang pa∙na nanga…aro uamang jakari Jihovani mikkango mikkang pa∙na nangja.” (Deut. 16:16). Minggipin kattarangchi agangenchimode, bak chikkungni bak sako aro on∙anirangko on∙anian olakkiani bak ong∙a. Ian, Watchangani Alani, Pentecost, aro Jamdapni Alanio Isolni dedrangrang uamangni on∙na nanggipa bak chikkungni bak sako aro on∙anirangko ra∙batokna nanga. Ia alanirangona saoba jakari re∙bana nanggenchimode, ian chanchisokgijani ong∙a.

Minggipin kattarangchi agangenchimode, skangni Israelnade bak chikkungni bak sa aro on∙anirangko on∙anian uamangni olakkiani bak ong∙a. Kakketgipa olakkianiara kattarangchi aro gitrangchi ba bi∙anichi Isolna mitelpilaniko mesokanisan ong∙aija, indiba ia mitelpilaniko bak chikkungni bak sako Jihovani nokdringona ra∙baachiba ong∙a. Uamang torom nokona ra∙baaha; an∙chingara Sabbath salo gilja nokona ra∙baa (ian bak chikkungni bak sako aro on∙anirangko ra∙baani mingsa chol ong∙a), ian olakkiani ong∙a.

`1 Ser. 16:29; Git. 96:8, 9; aro Git. 116:16–18 rangko poraibo. An∙ching an∙tangtangni olakkiao ia niamrangko maikai dakgen?`

Isolni dedrangrang ong∙e, aro a∙gilsako Uni kamko simsakna daito gnanggiparang ong∙e, an∙chingni on∙na nanggipa on∙anirangko ra∙bana ian namgipa chol aro an∙chingni daito ong∙a. Dedrangko Una dal∙atna gita Gitel an∙chingna on∙manahaode,  Sabbath Skul aro giljani olakkiaona bak chikkungni bak sa aro on∙anirangko ra∙baanio man∙gipa katchaaniko an∙ching uamang baksa sualpana nanga. Badiaba biaprangode, manderang bak chikkungni bak sako online gita ba gipin cholrang gita on∙aniko daka. Je cholchiba jedakeba dakja maina, bak chikkungni bak sako aro on∙anirangko on∙aniara an∙chingni Isol baksa olakkiani bak ong∙a.

`Bak chikkungni bak sako aro on∙anirangko on∙anian olakkiani bak ong∙a, iani bidingo nang∙ni chagronggimin obostarangara maikai ong∙aha? Iako ranta ka∙anichi Isol baksa nang∙ni nangrimaniko maikai mangrakdapataha?`