---
title:  On∙anirangna Badia Bakko On∙na Nanga?
date:   23/01/2023
---

`Deut. 16:17 ko poraibo. Percentage-ko aganani pal, on∙anirangko on∙ani bidingo Isolara maiko agana?`

An∙chingni indin on∙anirangara janggi tanganina Uni suake on∙gipa on∙anirangna, piokanina, rakkianina, dingtang dingtang pattianirangna Isolko mitelpilskaani gita ong∙a. Uni gimin, kosako janapgimin Sastroni kattao pangchake, an∙chingni on∙anirangara an∙chingni man∙gimin pattianikri ong∙na nanga.

“Aro bang∙e on∙ako man∙gipaoniko bang∙ako dabigen.” (Luk 12:48).

`Git. 116:12–14 ona poraibo. Pod 12 o on∙gipa sing∙anina an∙chingara maikai aganchakna nanggenchim? Tangkara maikai aganchakani baksa meliani donga?`

Uni pilak pattianirangna an∙chingara maikai Isolna on∙pilskana man∙gen? Aganchakanide, an∙ching mamungdakeba man∙jawa. An∙chingni dakna man∙paade, Isolni kamna jakramanian aro mandeskarangko dakchakanian ong∙aigen. Jensalo nama kattako gipatna Jisu An∙tangni sninggiparangko wataton, Ua uamangna indine aganaha, “Indinari na∙simang man∙aha, indinari on∙bo.” (Mati 10:8). An∙chingni on∙anirangara Kristosrak ong∙gipa cholonko rikna dakchaka. Indake an∙chingara an∙tangnasan chanchiaoni ka∙saaona dingtangatako man∙a; Kristo gita an∙chingara gipinrangna aro Isolni kamna simsakna nanga.

Hai an∙chingara iako pangnan gisik ra∙na je, “Isol a∙gilsakna inditan ka∙saaha, Ua An∙tangni saksa kamkam Depantekon on∙jok…” (Johan 3:16 ko nibo). Salni bako salni walko ja∙rika gita, baditana kingking an∙ching an∙tangtangnasan chimonganiko daka, inditan an∙chingni ka∙tongrang sanalgiparang ong∙gen, aro inditan an∙ching dukkoba man∙gen.

Badita on∙anirangko on∙na nanggenchim aro sawa an∙chingni on∙anirangko ra∙chaksona nanggenchim, ian an∙chingosa pangchaka. Indiba on∙anirangko Jihovana ra∙baaniara Kristianni dakna nanggni kam ong∙a jean gisikni aro toromni silroroanina ong∙a. Iako simsakgija dakgenchimode, an∙tangtangna gisikni ong∙sianiko ong∙atenga, haida an∙ching an∙tangtangni u∙israpgijan ong∙siroroaona soknaba donga.

`On∙anirangko on∙anio, Isol baksa nang∙ni nangrimani bidingo nang∙ni gimin maiko agana?`