---
title:  Isolni Nokdangna On∙gimin Gamrang
date:   03/01/2023
---

An∙tangni dedrangna Isolni dal∙batsranggipa on∙aniara Jisu Kristoan ong∙a, jean an∙chingna kema ka∙ani tom∙tomaniko, salantio janggi tangna aro gisikni dal∙roroanina ka∙sachakaniko aro jringjrotni janggina ka∙donganiko ra∙baaha.

“Maina Isol a∙gilsakna inditan ka∙saaha, Ua An∙tangni saksa kamkam Depantekon on∙jok, maikai Uo bebera∙gipa sakanti gimagija jringjrotni janggiko man∙gen.” (Johan 3:16). “Indiba badita mande Uko ra∙chakaha, Ua uamangna, chong∙motan, Uni bimungo bebera∙giparangna, Isolni de ong∙china bil on∙aha.” (Johan 1:12).

Indide, janggi jokataniara, pilak on∙ani ja∙pang ong∙a, maina ia on∙ani gride, mikkangchi an∙chingni Isoloniko man∙giparang biditan gamchatgenchim? Iano dongmitingo an∙ching je bostu ba gam dongja maina, salsaode an∙ching sigen aro apsan dake an∙chingko gisik ra∙gipa gipinrangba sigen, aro an∙chingni dakgimin kamrangkoba gualgen. Uni gimin, pilakna skangba, an∙ching pangnan nama kattako, chong∙motan, Kristo aro Uni sichakaniko (1 Kor. 2:2), an∙chingni pilak chanchianio mongsonggipa dake donna nanggen.

Iani gisepon, janggi jokaniko on∙an baksana, Isolara an∙chingna ianaba baten on∙kua. Cha∙anina aro gana chinanina sintegiparangna Jisu indine ka∙dimeaniko on∙a, “Indiba Uni songnok aro toromko am∙chengbo, unon ia pilakkon na∙simangna on∙dapgen.” (Mati 6:33).

`Git. 23:1, Git. 37:25, aro Philippi. 4:19 rangko poraibo. An∙chingni salantio nanganirangna Isolni an∙chingna simsakani bidingo ia podrango maiko agana?`

Minggipin, jensalo Jisu An∙tangni sninggiparang baksa An∙tangni re∙angani gimin aganon, uamangko ka∙dimeatna gita Gisik Rongtalgipako watatgen ine Ua ku∙rachakaha. “Angna ka∙saode, indide na∙simang Angni ge∙etanirangko manibo. Aro Anga Pagipao bi∙gen, unon na∙simang baksa jringjrotna dongchina Ua Ka∙dimeatgipa sakgipinko on∙gen, ua bebeni Gisik; jeko a∙gilsak ra∙na amja; maina ua Uko nikja, aro u∙ija; na∙simang Uko u∙ia, maina Ua na∙simang baksa dongkama aro na∙simango donggen.” (Johan 14:15–17). “Indiba ua bebeni Gisik re∙baoa, ua na∙simangko pilak bebeona dilgen.” (Johan 16:13).

Unikode Gisik An∙tangan Isolni dedrangna aiao inmangipa gisikni on∙anirangko on∙a. (1 Kor. 12:4–11.)

Kan∙dike agangenchimode, “Uon an∙ching tanga aro il∙lenga aro ong∙enga” (Wat. 17:28), “Ua An∙tangan janggi, aro rang∙sita, aro pilakkon pilaknan on∙a.” (Wat. 17:25), ia Isolan an∙chingna janggi tanganiko on∙aha, janggi jokaniko ku∙rachakaha, gam-jinko pattiaha, aro sakgipinrangna pattiani ong∙china gisikni on∙anirangko an∙chingna on∙aha. Changsatai, an∙chingo je gam-jinrang dongja maina, gisikni on∙anirang ba changa sapanirang dongja maina, an∙ching pilakni gitan On∙gipana aganchakna daito donga.