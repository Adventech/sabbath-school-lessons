---
title:  Isolni Nokdangni Manderangna On∙gimin Daitorang
date:   04/01/2023
---

An∙ching pilakan Isolni an∙chingna on∙gimin gisikni aro a∙gilsakni pattianirang aro on∙anirangko man∙e kusi ong∙a. “Nokdangni bak ong∙paa” ine u∙ina baditan ka∙dimeani ong∙a.

`Deut. 6:5 aro Mati 22:37 rangko poraibo. Iani ortoara maia, aro an∙chingara iarangko maikai dakna man∙gen?`

Na∙ara maikai “Nang∙ni pilak ka∙tongchi, aro nang∙ni pilak janggichi, aro nang∙ni pilak gisikchi nang∙ni Gitelna” (Mati 22:37) ka∙sana man∙gen? Aiao inmanbee Sastroo an∙chingna aganchakani gnang, aro ia aganchakaniara bang∙bata manderangni ka∙dongsogijagipa aganchakani ong∙naba donga.

`Deut. 10:12, 13 aro 1 Johan 5:3 rangko poraibo. Salgio donggipa an∙chingni Paa baksa an∙chingni ka∙saani bidingo nangrimanina aganchakaniara maia?`

Niamko rakkiama? Niam ming chikkungko maniama? Bang∙a Kristianrangna, rasonggribee, niamko (mongsongbate brigipa ge∙etaniko) manianiara kamchi jokataniko man∙a ine chanchiaona sokatenga, aro uamang indake kange ra∙a je, an∙chingara Isolna ka∙sana aro an∙chingni songsulna an∙tangna gitan ka∙sana mangmangsan okamako man∙aha. Indake ong∙engon, Isol namen rongtalbee aganaha: an∙ching Isolna aro an∙chingni songsulrangna an∙chingni ka∙saaniko Uni ge∙etanirangko maniachi parakenga.

“Maina ian Isolna ka∙sara, chong∙motan Uni ge∙etanirangko mania; aro Uni ge∙etanirang jrimja” (1 Johan 5:3). An∙ching ia podkoba namen ma∙sia, an∙ching Isolna ka∙saani gimin an∙ching Uni ge∙etanirangko mania. Ian nama. Indiba haida an∙ching ia podko indake poraina man∙skagen, “Ian Isolni ka∙saani ong∙a,” chong∙motan, an∙ching Uni ge∙etanirangko rakkiachi Isolni ka∙saaniko ma∙sina aro cha∙tote nikna an∙ching man∙a.

Mati 7:21–27 rango, Jisu indine aganaha je, jemangan Isolni kattarangko knae knagimin gita daka, uamang mandesal gita ong∙a jean an∙tangni nokko pangkamgipa rong∙brako rikaha. Jemangan knaahachim indiba manijaha, uamang gisikgri mande gita nokko an∙chengo rikgipa gita ong∙a—iano namen nosto ong∙ani dongaha. Dolgnian kattako knaaha, dolsa maniaha indiba dolgipin manijaha. Iano ong∙gipa ong∙a obostarang janggi tangani aro siani gisepo dingtanggrikaniko nikna gita man∙aha.

`Isolna ka∙saani aro Uni niamko maniani bidingo donggipa nangrimani gimin chanchiate nibo. Isolna ka∙saaniko maina indake mesokna nanga? Ge∙etanirangko rakkianiara ka∙saaniko maidake paraka?`