---
title:  Salgio Gam Gnang
date:   05/01/2023
---

`“Na∙simang a∙gilsako an∙tangtangna gam chimongnabe, jeo jo∙ong aro maram gimaata, aro jeo cha∙ugiparang cho∙ponge cha∙ua. Indiba salgio an∙tangtangna gam chimongbo, jeo jo∙ong aro maram gimaatja, aro jeo cha∙ugiparang cho∙ponge cha∙uja. Maina jeo nang∙ni gam, unon nang∙ni ka∙tongba ong∙gen.” (Mati 6:19–21). Jisuara iano mai nangchongmotgipa bebeni kattarangko aganenga?`

Gimaatna mangmang bang∙bea gam-jinko chimongani golporangko sawa poraie nikkuja? An∙chingni a∙gilsak namen tom∙tomgijagipa biap ong∙a: dakgrik dinggrikanirang, niam pe∙anirang, dokprete ra∙seke ra∙anirang, a∙gilsako ong∙telaigipa ong∙gipa obostarang ong∙enga, dikdiksani gisepon maiaba sokbae an∙chingni neng∙bee, bimchipe aro kakket ong∙e man∙giminrangko nosto ong∙atnaba man∙a. Unikode, sianiba dikdiksani ja∙mano sokbagen, aro ia gam jinrang pilakan an∙chingna namgni dongjawaha.

Beben, man∙e cha∙ani aro gam jinko chimonganiara namja inede Sastro aganja; batesa, ia podrango iarang pilakkon kraa bewalo rakkina Jisu an∙chingko mikrakatenga.

Salgio gamko chimongbo ine inani miksonganiara maia? Ian tangkana bate Isolko aro Uni kamko nang∙ni janggi tanganio skang donaniko miksonga. Minggipin, an∙chingo dongarangko Isolni kamna jakkalaniko miksonga, Uni songnokko apalatna kam ka∙aniko miksonga, sakgipinni palo kam ka∙aniko, aro gipinrangna pattiani ong∙na nanganiko miksonga.

Mesokna gita, jensalo Isol Abramko okamahaon, Ua Abram aro uni nokdangko jakkale a∙gilsakni pilak gipin nokdangrangko pattina miksongaha. Isol Abrahamna aganaha, jekon “Isolni ripeng ine uko mingaha” (Jakob 2:23), “Aro Anga nang∙ko dal∙gipa jat sa dakgen. Aro Anga nang∙na pattie nang∙ni bimungko dal∙atgen; aro na∙a pattiani ja∙pang ong∙bo. Nang∙na namgniko ingiparangna Anga pattigen; aro nang∙ko sao-on∙gipako Anga sao on∙gen. Aro nang∙o a∙ani pilak ma∙chongrang pattianiko man∙gen.” (Aba. 12:2, 3).

“Indide ka∙dongao pangchakgiparang bebera∙gipa Abraham baksa pattiako man∙para.” (Gal. 3:9). Una on∙gimin gita an∙chingnaba apsangipa ra∙bianiko an∙ching man∙a.

“Tangka namen gamchatgipa gam ong∙a, maina tangkachi dal∙bea nama kamko ka∙na man∙a. Isolni dedrangni jakrango iara okkrigipana cha∙ani, ringna sikgipana ringani, nagandegipana gana chinani ong∙a. Oniako man∙gipana chel∙chakani, aro sagipana dakchakani chol ong∙a. Indiba janggi tanganio nanganirangna, gipinrangna pattianiko on∙na aro Kristoni kamko apalatna jakkaljaode tangkara an∙chengna batede gamchatjawa.”—Ellen G. White, Christ’s Object Lessons, jak 351.

`“Maina jeo nang∙ni gam, unon nang∙ni ka∙tongba ong∙gen” (Mati 6:21). Nang∙ni gamara bano ong∙enga ine nang∙ni ka∙tongara nang∙na aganenga?`