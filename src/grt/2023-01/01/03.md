---
title:  Isolan Pilakni Nokgipa Ong∙a
date:   02/01/2023
---

`Git. 50:10–12; Git. 24:1; 1 Ser. 29:13, 14; aro Haggai 2:8 rangko poraibo. Mai skie ra∙ani iarango gnang, aro ia bebeni katta an∙chingna mai orto gnanganiko mesokna nanga aro an∙chingo donggipa gamrangna an∙chingara maikai nangrimaniko mesokna man∙gen?`

1 Serikani ki∙tapo, odhai 17 oni a∙bachenge, Isolna torom nokko rikna Daud rajani gisiko skaniko serikaha. Ua an∙tangni skaniko Nathan katchinikgipana sualaha, jean indine aganchakaniko dakaha, “Nang∙ni ka∙tongo gnang pilakkon dakbo; maina Isol nang baksa gnang.” (1 Ser. 17:2). Indiba ua walo Isolni katta Nathanona re∙baaha aro rajana indine aganchina ge∙etani sokbaaha je, ua dakgrikrakgipa mande ong∙ani gimin ua Isolni torom nokko rikna man∙jawa. Uni depantesa ia kamko ka∙skagen. Maikai rikna cho∙na nanggenchim, uarangko sale donna aro rikna gita bosturangko tarisamsona mangmangba man∙genma, iako Daud sing∙aha. Jensalo ia mol∙molaniko dakna man∙gen ine Daudna parakahaon, ua an∙tangni janggi tanga gimik den∙gimin ro∙ongko, eres bolko, silgrak, sona, rupa, aro pitolrangko bang∙bee chimongaha. Jensalo pilak rika cho∙ani bosturangko tariman∙oa aro rikchakgipa biapo donmanoa, mitelaniko aro de∙mitelaniko dakna Daud Israelni pilak dilgiparangko okamchimongaha.

1 Ser. 29:13, 14 o, Daud rajani bi∙anio, nokko rikna uni aro manderangni somoi aro tangkako jakkale chimonggimin bosturangara sani ong∙a ine ua janapaniko dakachim? Beben, ua indine aganaha, chong∙motan, ia dingtangmanchagipa bosturangna chinga an∙tangtangna bimungko ra∙na man∙chongmotjawa maina chinga Nang∙na Nang∙ni gamko on∙pilasan ong∙aienga.”

Skie ra∙anide an∙ching pilaknan ong∙a, man∙e cha∙a ba kangal ong∙ja maina, sakantinan ong∙a. A∙bachengon Isol pilakkon ong∙atahani gimin (Aba. 1:1; Johan 1:3; Git. 33:6, 9), Uan donggipa pilakni chong∙mot nokgipa ong∙chongmota, ian an∙chingo donggipa gam-jinrangkoba man∙chapa jekon an∙ching rakbee aro bimchipe aro kakket ong∙e kam ka∙achi man∙naba donga. Isol aro Uni ka∙sachakani dongjagenchimode, beben, an∙chingo mamungba dongjawachim, aro an∙ching mamungba ong∙jawachim; bebeko agangenchimode, an∙ching a∙gilsakonan atchijawachim. Uni gimin, gisiko chinapa gnang an∙ching pangnan indake janggi tangna nanggen je, Isolan pilakni Nokgipa ong∙a, aro Uko mitele Una de∙mitelaniko dakachi, ia nangchongmotgipa bebeni kattako an∙chingni mikkango pangnan donkamjringna man∙gen.

`“Indiba, ia gita, indake kusi ong∙e on∙na man∙na gita angara sawa, aro angni manderangna mai?” (1 Ser. 29:14). Ia kattarango maia nitobegipa niamrangko janapaha, aro an∙chingo donggipa gam-jinrangna an∙chingni chanchiani aro Isolna chanchianiko iarangara maikai mesoka?`