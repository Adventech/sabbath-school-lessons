---
title:  An∙chingara Isolni Nokdangni Bak Ong∙a
date:   01/01/2023
---

`“Iani gimin, jeoniko salgio donggipa aro a∙ao donggipa pilak ma∙drang bimung man∙a, an∙chingni Gitel Jisu Kristoni Paani mikkango anga ja∙sku dipana.” (Eph. 3:14, 15). Ia podo maia mesokaniko nakatata, aro iano mai ka∙donganiko nikna man∙a?`

Jisuni dangdike on∙ani a∙bachenggipa somoirango, Ua aganaha, “Uni gimin na∙simang indake bi∙bo, O salgio donggipa chingni Paa, Nang∙ni bimungko rongtala ine intokchina.” (Mati 6:9). Ja∙mano apsan bi∙aniko Ua An∙tangni sninggiparangna mangmang agantaiaha (Luk 11:2). An∙tangni Pagipako okamchina Jisu an∙chingna aganaha, “O salgio donggipa chingni Paa.” Jensalo Jisu An∙tangni chakatpilani ja∙mano Mariamko grongon, ua Uko gipaknasiahachim. “Jisu uko aganaha, Angko dangdiknabe; maina Anga Angni Pagipaona doangkuja; indiba Angni jongadarangona re∙ange uamangna aganbo, Angni Pagipa, aro na∙simangni Pagipa, Angni Isol aro na∙simangni Isolona Anga doangnasia.” (Johan 20:17).

Jisu gita an∙chingoba apsan Pagipa dongani gimin, Ua an∙chingni Adagipa ong∙a, aro an∙ching pilakan Gitelo jongada noabirang ong∙a. Jisu a∙gilsakni nokdangni membor ong∙aha jedakode an∙ching salgini nokdangni memborrang ong∙na man∙gen. “Salgini nokdang aro a∙gilsakni nokdang mingsan ong∙a.”—Ellen G. White, The Desire of Ages, jak 832.

`Reo. 3:10; Reo. 5:1; aro Gal. 3:26, 29 rangko poraibo. Ia podrango Isolni an∙ching baksa nangrimani bidingo maiko agana? Iara maina namen ka∙dimeani ong∙na nanga?`

Ong∙atgimin a∙gilsakonide bikpile jeon an∙ching ong∙telaigipa obostarangko nikna man∙achim, Sastroo Isol donga inesan skiaijaha, indiba Ua an∙chingna ka∙saa aro ka∙sagipa bewalo an∙ching baksa nangrimaniko dakaha je, nokdangko mesokna ia nangrimaniko bang∙a changon jakkalaha. Jisu Israelko “Angni manderang,” ba an∙chingko “Isolni depanterang,” ba Isolko “an∙chingni Pagipa,” ine okamja maina, miksonganide apsan ong∙kuenga: Nokdangni memborrangni saksa sakgipinna ka∙sana nanga gita Isol an∙chingna ka∙saa. Ka∙namgijagipa a∙gilsako iara baditan namgipa kobor ong∙a!

`Sakantikon nokdangni manderang dake changipa a∙gilsakni gimin chanchichipate nibo.  An∙chingara pilak manderangko an∙chingni jongada noabirang ine channa maikai skie ra∙na man∙gen?`