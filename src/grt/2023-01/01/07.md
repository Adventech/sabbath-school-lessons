---
title:  Chanchidapani
date:   06/01/2023
---

“Siana bate Isolni ka∙tong a∙gilsakni dedrangna ka∙sabata. Detangko on∙ahaon salgini on∙aniko Ua changsano an∙ching pilaknan on∙aha. Mandeko piokpiltaina gita Jokatgipa janggi tangaha, siaha aro mandena mol∙molchakaniko dakengaha, mandenan sa∙grerang kam ka∙enga, Gisik mol∙molchakenga, aro salgini Paa pilak salgini kam ka∙giparang baksa kam ka∙rimenga.”—Ellen G. White, Steps to Christ, jak 21.

“Na∙a an∙tangko jee Kristona on∙kangahaode, indide na∙a Isolni nokdangni membor ong∙aha, aro Pagipani noko donggipa pilakan nang∙na ong∙gen. Isolni pilak gamrangko, ia a∙gilsakni aro re∙bagnigipa a∙gilsakni gamrangko nang∙na oe on∙aha. Sa∙grerangni dangdike on∙ani, Uni Gisikni on∙ani, Uni nokkolrangni kam ka∙anirang, namako dakna nang∙nin ong∙aha.”—Ellen G. White, Thoughts From the Mount of Blessing, jak 110.

**Chanchigrikna Sing∙anirang**:

`Isolni An∙tangni dedrangna aiao inmangipa on∙anirang baksa, an∙ching Gitko segipa gita indine sing∙na draataniko man∙a, “Anga Jihovana maiko on∙skagen, angni gimin Uni pilak namgniko dakanirangna?” (Git. 116:12). Isolni pattianirangko aro on∙anirangko sebo aro uarangko klasso sualna taribo. Isolna baditan mitelna nanganiko iara nang∙na maiko skia?`

`Isolan an∙chingko Ong∙atgipa ine an∙ching chanchiomangba, Sastroo changni chang Uan an∙chingko Rakkigipaba ong∙a ine skia. (Ibri. 1:3; Job 38:33–37; Git. 135:6, 7; Kol. 1:17; Wat. 17:28; 2 Pit. 3:7.) Salgio donggipa bang∙bea askirangoni an∙chingni ka∙tongrangni rongchu su∙aniona, iarang pilakkon Isol rakkienga. Ia bebeni kattara Isolna an∙chingni daito gnanganiko maikai an∙chingna u∙iatna dakchakgen? Iani ong∙chongmotaniara maikai an∙chingni janggi tanganiko aro miksonganiko kraa bewalo rakkie donna dakchakgen?`

`Isolni an∙chingna on∙giminrangoni, Jisu aro janggni jokaniko on∙anian pilak on∙anina bate dal∙batgipa on∙ani ong∙a. Iara maikai ong∙bebea? Iako aro an∙chingna on∙gipa ka∙donganiko an∙ching man∙jaode an∙chingara maiko man∙genchim? Isolko bebera∙gijagipa saksa ki∙tap serakgipa, manderangni gimin indine talata je, mandeara, “cham∙angenggipa grengrango donggipa soangenggipa be∙enrang” ong∙a. Maina, nama kattagri, uo skiani dongkugen?`