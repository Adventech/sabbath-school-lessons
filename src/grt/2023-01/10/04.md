---
title:  An∙tangni Nanganirang Baksa A∙bachengbo
date:   07/03/2023
---

Niam Gitchamni somoirango, bang∙a Israelni dedrangan game cha∙giparang aro mes nirikgiparang ong∙achim. Uni gimin mitam Isolni ku∙rachakgimin pattianirangkoara game cha∙giparangni ku∙siko aganachim. Mesokna gita, Toe Skia 3:9,10 –o Isol indine agana je an∙ching tangka paisani gita Una kakket ong∙ode, an∙chingni “jamrang bang∙achi gapgen”. Da∙ororode bang∙a Kristianrangan jam dongtokja gita nika. Uni gimin, an∙ching indake ma∙sia je an∙ching Uko ja∙rikna aro manina skenga ong∙ode Isol an∙chingni kam aro bading-chiwalaniko pattigen.

`Toe Skia. 27:23-27 ko poraibo. “An∙tangni mes jakrangko name dake nibo” iako na∙a da∙o janggi tangenggipa Kristianrangna maidake pe∙genchim?`

Je gita bang∙e Sastro man∙e cha∙gipani kangalko ga∙belbelani gimin ba tangkana mikbokani gimin mikrakataniko on∙genchimoba, Sastro mamung saloba man∙e cha∙aniko ba manderangni gamko man∙na krenge kam ka∙aniko matnange aganja, uamang uko gipinrangko onchepe ba kakketgija dake dakjaskal. Bebeko aganode, da∙alni podrango, Toe Skianirango indake mesoka je an∙chingara an∙chingni tangka paisako jakkalanio namedake simsakna nanga jedakode an∙chingara an∙tangtangna aro an∙chingni nokdangna chu∙onga gita donggen. “Aro do∙bok sok nang∙ni cha∙anina, nang∙ni nokgimikni cha∙anina, aro nang∙ni nokkol me∙chikrangko alduna chu∙onggen” (Toe Skia. 27:27).

Ua podko an∙chingara maikai da∙oni somoina kattatangchi dingtang dake agangenchim? Haida an∙ching indake agana man∙gen, “Nang∙ni tangka paisani bidingo see rakkianiko nipiltaibo aro nang∙ni dakna nanggni kamrangko tik ka∙bo.” Ba “Tangka paisarangko name hisap ka∙e sebo aro nang∙ni dakna amaniko ma∙sibo.” Tangka paisarangko nang∙ni man∙ani bilsio, nang∙ni  gamrangko sanaba donangna miksonge lekka seanirangko gisep gisep nipiltaie nang∙ni bosturangko nangani kri tiktak ka∙e donna nama. See on∙gimin chittirang jekai gamrangko sanaba donangna lekka see on∙anirangko, gitik gitak sianio man∙dikjana gita ba saae-ding∙e dongani a∙sel nang∙ni gamrangara banona re∙angna gita nanggenchim uko tik ka∙na man∙gijani somoina mandeni gamjinrangko donangna tarisamsoanio senggnang dona. Miksonganide nang∙ni gamrang nang∙ni ong∙jahao uarangna mai ong∙gen uani gimin chanchisamsoani ong∙a.

Kan∙dike aganode, Isolni an∙chingna pattigiminni namgipa nokkol pamong ong∙aniara an∙chingni tangmiting somoio an∙chingo maia gnang uko jakkalaniosan ong∙ja indiba an∙chingni siani ja∙mano mai ong∙a ukoba man∙chapa –maina, an∙chingni somoio Gitel re∙bapil∙jaskal, an∙ching salsaode, bang∙oba bang∙jaoba, an∙chingni gam jinrangko donne siangna nanggen. Uni gimin, da∙on skang tarie donangna uan an∙chingni kam ong∙a jedakode an∙ching je pattianirangko man∙ahachim uaranga gipinrangnaba pattiani ong∙skagen aro Isolni kamko ka∙angkuanina dakchakani ong∙gen.

`“Maina gamseng jringjrotna ong∙ja” (Toe Skia. 27:24). Maini gimin ia chanchianiko an∙chingni mikkango donna gamchatgipa ong∙a?`