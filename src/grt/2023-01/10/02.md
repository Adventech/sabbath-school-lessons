---
title:  Gisikgrigipa Man∙e Cha∙gipa Mande
date:   05/03/2023
---

`Luk 12:16-21 ona poraibo. Iano an∙chingna meligipa maia katta gnang? Maia rakgipa manenganiko Gitel ua goka mandena on∙aha aro an∙chingni gnangrangna an∙chingni gisik on∙ani bewalni gimin uara an∙chingna maiko aganna gita nanggen?`

Uano agangipa katta iana bate apalbatgenchimoba, iako indake agana man∙gen je ian kamoni neng∙takani somoio maiko dakna nangja iani gimin Jisuni agangipa golpo ong∙a. Ugita dake, saksa mande uni chimonggimin gamrangko an∙tango bon∙atna ine kamko dontongengode, ua mikrakna nanga aro ia golpona gisik on∙na nanga. Namgijanide rake kam ka∙anio ba gam man∙anio ong∙ja, mongsongbate bilsi re∙angani somoio aro man∙e cha∙batanio mangba. Namgijaniara uana gisik on∙ani bewalosa ong∙a. “Neng∙takbo, cha∙bo, ringbo, katchabo” ine uni agangipa kattarangan iano chong∙mot a∙selko paraka.

“Ia mandeni miksonganirangara ua gimaigipa matburingrangni miksonganirangna bate chubatja. Isol dongja ingipa gita, salgi dongja ingipa gita, mikkangchi janggi tangani dongja ingipa ua janggi tanga; uni pilak gnangrangara uni an∙tangnin ingipa gita aro ua Isolna ba madena mamungba gro dongja ingipa gita janggi tanga.” –Ellen G. White, Christ’s Object Lessons, jak 257, 258.

Ia indakgipa janggi tangani gadango, an∙ching an∙tangtangna mangmangsan chanchiaiode aro gipinrangni nanganirangna aro Isolni kamna gisik on∙jaode, an∙chingara goka man∙e cha∙gipani dakmesokaniko ja∙rikenga. Ua man∙e cha∙gipa mandeara aratgipa ba kakketgijagipa ine Jisuni agangipa toe agananio mamung mesokani dongjachim. Namgijanide Isolni una on∙giminko ua maikai jakkalaha uanosa ong∙achim. An∙chingni siani salko an∙ching u∙ijani gimin, an∙tangna mangmang chanchie janggi tangani pal Isolni skaniko dake janggi tange an∙chingara uana pangnan tarikame donggiparang ong∙na nanga.

Sastroo indake mesokaniko on∙a je uni ama dipete mandeara kam ka∙a aro kam choligipa ong∙e donga. Bebeko aganode, ian gisiko nangatbeani ong∙a je Daniel aro Parape∙ani dal∙gipa katchinikani ki∙taprangko segiparangara uamangni kamko matchotahaon uamangni bilsi 80 jolrango ong∙ahachim ine bang∙an bebera∙a. Ellen G. White mitam uni mingsingbatsranggipa aro namnikbatsranggipa ki∙taprangko bilsi 70-ni ja∙manosa chapa kaaha, jekai Chasongrangni Ma∙ringani. Indide, an∙ching an∙seng-baljoke donga dipet, bilsiara an∙ching kam choligipa ong∙aoni dontongna nangjok ine miksongna nangja  aro ama dipet maiba namako dakna nanga.

Uni Gnigipa Re∙baanina sengsogiparangko Jisu nisoe dongna mangmang aganja indiba kam ka∙angkuchinaba ku∙pattiaha (Mati 24:44-46).

`Je bilsioba aro je gita tangka donganioba, maikai an∙chingara ua mandeni iano dakaha gita ua ja∙gao ga∙akaniko gelna man∙gen? An∙tangko indake sing∙bo, “Angara maina janggi tangenga?”`