---
title:  Na∙a Uko An∙tang Baksa Ra∙angna Man∙jawa
date:   06/03/2023
---

Changsao saoba mingsinggipa nama kattako skiprakgipa Billy Grahamko janggi tanganio uko maia bang∙bate aiao inmanata ine sing∙aha, da∙ode uara budepa ong∙ahachim (ua somoio Grahamara bilsi 60 mang ong∙ahachim). Graham-ni aganchakaniara maiachim? “Janggi tangani bakandikanian ong∙a.”

Mamung sing∙ani grian, janggi tanganiara ta∙rake re∙angaia.

`Ka∙mao on∙gimin podrangara iano mandeni janggi tangani gimin maiko skia? Git 49:17; 1 Tim. 6:6,7; Git 39:11; Jak. 4:14; Agan. 2:18-22`

Janggi tanganiara ta∙rake re∙asan ong∙ja, indiba jensalo na∙a sion, na∙a mamungkoba an∙tang baksa ra∙angna man∙ja, nang∙ni chimonggimin pilak a∙gilsakni gamrangko. (Cholonkoara? Uade dingtang katta.) “Maina ua sioa ua mamungkoba ra∙angjawa” (Git 49:17) jeni ortoan ua saoba man∙rikchina ine wate donangna nangaia. Sawa man∙rikgen, beben, uade siangna skang ua maiko dakanga unosa pangchakaia.

Beben, mande sakantide an∙tangni gam jin dongjagenoba, bang∙bata manderangan, mongsongbate jemangan bilsi jolgimik kam ka∙aha, adita gamrangko chimongtoka. Bon∙chotao, nang∙ni uko sanaba on∙angani ja∙mano ua gamna mai ong∙gen ia nangchongmotgipa sing∙aniko manderang chanchina gita nanga.

Janggi tangani bon∙kaman somoio jemangan gamrang gnang, an∙chingni bosturang bang∙oba bang∙jaoba, gamrangko sanaba donangna tarisoanian an∙chingni nokkol pamong ong∙ani bon∙kamgipa kam ong∙a, Isolni an∙chingna pattigiminko simsakbee name jakkalani. Lekka see on∙anichi gamrangko sanaba donangna tarisoani nang∙o dongjaode sorkarini niam gita uko dakna man∙a (beben, ua pilakan na∙a bano dongenga unosa pangchakaia). Na∙a mamung lekka see on∙ani gri siangode, bang∙bata sorkarini niamon nang∙ni gamjinrangko, uamang nangoba nangjaoba, uamang ua tangkako name jakkaloba jakkaljaoba aro na∙a ua mandena on∙a sikgenchimoba ba on∙a sikjagenchimoba, nang∙ni maharirangna on∙aia. Mondolide mamungkoba man∙jawa. Uandakako na∙a nangnikode, namaia; indiba na∙a indakako nangnikjaode, chanchisamsoe dakna gita nanggen.

Sronge aganode an∙ching indake aganna man∙gen je, Isolan pilakni Nokgipa ong∙ani gimin (Git 24:1), Sastroni gita niate aganode indake aganchotna man∙gen je jensalo an∙ching Isolni an∙chingna on∙giminko matchote jakkalaha, an∙chingni ka∙sagipa manderangni nanganirangna on∙manahaode, bangki donggipakode, an∙ching Una, chong∙motgipa Nokgipana, on∙pilna gita nanga.

`An∙ching u∙ia, sianiara je somoioba sokbana man∙aia, aro chanchisoani gri da∙alomangba sokbana man∙a. Na∙a da∙alo sina nanggenchimode nang∙ni ka∙sagiparangna maia ong∙genchim? Nang∙ni gamjinrangba maia ong∙genchim? Nang∙ni nangnikani gita uara sualako man∙genchimma?`