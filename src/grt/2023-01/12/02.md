---
title:  Kakket Ong∙anina Man∙skaani
date:   19/03/2023
---

`Ibri. 11:6 ko poraibo. Ia pod an∙chingna maia miksongani dongna nanga? Ia podo agananina an∙chingara maikai aganchakna nanggen? Par. 22:12; Isaia 40:10 aro Isaia 62:11 ia podrangkoba nibo. Ia podrangara an∙chingna maiko skia?`

Uni kakketgipa dedrangna Isoloni on∙pilskaaniara dingtangmanchagipa ong∙a aro bang∙a toromni bidingo gitan, an∙chingni u∙isokna amani nalsao ong∙naba donga. “Toromirangni man∙pilskaaniko talatna gita mandeni agangipa ku∙sikde chu∙ongja. Uko nikgiparangsan uko ma∙siaigen. Isolni Nambegipa biapni rasongko darang mandeni gisikba chanchisokna amjawa.” –Ellen G. White, The Great Constroversy, jak 674.

A∙brio Skiprakaniko a∙bachenganio Jisuni agangipa kattarangko bon∙atanio Ua indake aganaha: “Na∙simang an∙senga, jensalo manderang Angni a∙sel na∙simangko intekgen aro a∙rikgen aro tole ma∙manti namgijako agangen. Na∙simang katchabo, aro ka∙srokbo; maina salgio an∙simangni man∙gni bang∙a; maina uamang na∙simangna skanggipa katchinikgiparangko indaken a∙rikachim” (Mati 5:11,12). Ibri. 11-o bebera∙gipa manderangko sulsul seani ja∙mano, iani senokgipa ge∙gipin odhaiko a∙bachenganio maini gimin Jisuara chisolo sichakna skengachim, uko talata.

“Iani gimin an∙chingba indita sakkirangni aramchi duulako man∙e, pilak jrimako aro duule rim∙ninggipa papko galenba, an∙chingna donsogimin daarianiko chakchike daarina hai; bebera∙ani nokgipa aro chu∙sokatgipa Jisuko miksonge; uan ua donsogimin katchaana kratcha∙ako chonnike chisolko chakchikaha, aro Isolni singhasonni jakrao asonga” (Ibri. 12:1,2).

Indioba, Kakket ong∙anina on∙pilskaaniko man∙aniara kamchi janggi jokaniko man∙ani baksa apsan ong∙ja. Sawa an∙chingni gisepo, ba Sastroo donggipa manderangni gisepo Isolni mikkango nama ine channako man∙na gita chu∙onge kam ka∙aha? Beben, darangba gri. Uan chu∙gimik chisolni miksongani ong∙a. An∙ching an∙tangtangan kamrangchi janggi jokna man∙aigenchim ong∙ode, Jisuara chisolo sichaknan nangjawachim. Uni palo, ian ka∙sachakachisa ong∙na gita nangaha. “Aro ka∙saachi ong∙ode, kamrangoni ong∙jaha; ong∙ode, ka∙saan ka∙saa ong∙jaha” (Rom. 11:6). Indiba, man∙pilskaanirangara Isol an∙chingna aro an∙chingo maiko dakaha uani chu∙sokanisan mangmang ong∙aia.

`Ka∙sachakachi jokatako man∙ani aro kamni kri on∙pilskaaniko man∙ani gisepo dingtanggrikaniko an∙chingara maikai ma∙sia? Nang∙ni aganchakaniko klassona Sabbatho ra∙babo.`