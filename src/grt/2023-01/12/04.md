---
title:  Gital Jerusalem
date:   21/03/2023
---

Gital Jerusalemko Sastroo talatanikon Abraham bebera∙achi nikaha. “Maina ua pangchakani gnanggipa songjinmana sengsoachim, jeni dakgipa aro rikgipa Isolan” (Ibri. 11:10). Gital Jerusalemara Isolni nambee dakgimin ong∙a, jekon Una ka∙sagiparangna aro Uni ge∙etanirangko rakkigiparangna rikaha. Gital Jerusaleman salgio bilsi hajalsani somoio Isolni kakketgipa dedrangni nok ong∙gen aro uni ja∙mano, jringjrotna uan gital a∙gilsako ong∙gen. An∙chingoni jemangan bosturangko chipaniko ba nok ge∙saoni ge∙gipinona jitaniko namnikja uamangna namgipa kobor donga. Isolan pilakni gimin simsaka. Johan agana ua ua songjinmako nikaha. “Aro anga rongtalgipa songjinma, Jerusalem gitalko, Isoloni salgioni ong∙onako nikaha; ua setangna tarisogimin namchik gita tarisoa” (Par. 21:2).

`Parape∙a 21 ko poraibo. Mitam an∙chingna ku∙rachakgiminrangara maia?`

Iano bang∙akon an∙chingni gisikrangara on∙titisan chanchiatna man∙aia, uarang papchi nosto ong∙atako man∙giminrang ong∙e aro papchi nosto ka∙gimin ga∙akgimin a∙gilsakkosan ma∙sie. Indiba maiko an∙ching ma∙sina man∙a uara ka∙donganian gapaniko ong∙a.

Skanggipa, jensalo Ua mandeni be∙eno re∙baahaon jedake Jisu ia ga∙akgimin a∙gilsako an∙ching baksa dongaha, gital a∙gilsakoba Ua an∙ching baksa donggen. Jisuko sepangchapchap aro name dake jemangan nikaha ian uamangna mairongpilgipa namgipa chol ong∙enggnokchim! An∙ching ua cholko changsatai man∙taigen, da∙ode an∙ching maiko nika uko papni mamung peng∙ani gri nikgen.

Indide, mikchirang aro duk aro grapani aro saknaanikosan mangmang ma∙siaigipa an∙chingara Sastro gimiko dal∙batsranggipa ku∙rachakanirangoni mingsako maikai ma∙sigen: “Aro Ua uamangni mikrononi pilak mikchiko u∙sitgen; aro siani ong∙jawaha aro kalimani aro chrikani aro saknaani ong∙jawaha. Skango ong∙giparang re∙angaha” (Par. 21:4)? Ua pilak “skango ong∙giparang” re∙anggnok, jerangan ia a∙gilsako mamung saloba ong∙na gita nangjachim.

Aroba, Isolni singhasononi jokgipa grikgipa janggini chini chibima gnang, aro ua chibimani samtangtangchin boljanggi gnang. Isolni singhason uano donggen aro “uamang Uni mikkangko nikgen” (Par. 22:4). Pil∙taie, pi∙okgiminrang Isolni sambao donggen je cholan da∙o an∙chingo dongja.

`Par. 21:8 ko poraibo, jean gnigipa sianiko chagronggiparangni bon∙kamani ong∙gen. Uano mesokgipa paprangoni badiagipa pap Jisuchi kema ka∙aniko man∙na gita amjawachim? Indide, mitam ia apsan paprangko dakgiparangan jokatako man∙aha ong∙ode, maini a∙sel ia manderangara gimaaha? Ia dolgnini gisepo mongsonggipa dingtanggrikaniara maia?`