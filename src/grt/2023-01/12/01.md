---
title:  Kakket Ong∙anina Man∙skaanirang
date:   18/03/2023
---

### Ia Antini Lessonna Poraiani
Ibri. 11:6; Isaia 62:11; Rom. 6:23; Johan 14:1-3; Par. 21; Mati 25:20-23; Rom. 8:16-18.

> <p>Mingani Pod</p>
> “Uni gitel una aganaha, Name dakaha, nama aro bebegipa nokkol; on∙tisani gimin na∙a bebe dakaha, anga nang∙ko bang∙ani gimin pamong dongen; nang∙ni gitelni katchaao napebo” (Mati 25:21).

Mamung saloba kam ka∙e jokataniko an∙ching man∙jagenchimoba, Sastro boksisko man∙na ka∙donganiko, Isolni ka∙sachakaniko man∙na kragija man∙giparang ong∙e kakket janggi tanganina didiani dake jakkala, maina jekoba an∙ching man∙china uan pangnan Isolni ka∙sachakaoni mangmangsan ong∙aia.

Daudni indake sea gita: “Jihovani niam chu∙soka, ua janggiko pil∙ata; Jihovani sakki mangraka, Ua sontolgipako u∙igipa daka. Jihovani ge∙ete donarang sronga, uarang ka∙tongko ka∙srokata; Jihovani ge∙eta rongtala, ua mikronrangko niksengata. Jihovana kenara marang gri ong∙a, ua jringjrotna donga; Jihovani bichalrang bebe ong∙a, uarang kakket ong∙sranga. Uarang sonana bate, oe, bang∙a rongtalatgimin sonana bate mikchagni ong∙a; bija bitchina aro bija birangkaponi jokrorotanina bate chi∙aba chi∙bata. Aroba uarangchi Nang∙ni nokkol gisik rakatako man∙a: uarangko manion dal∙bea man∙skaani gnang” (Git 19:7-11).

Bang∙a dingtang dingtang bakrango Sastro an∙chingni man∙skaanirangni gimin agana, Kristochi an∙chingna jerangkon Gnigipa Re∙baani ja∙mano ku∙rachakaha aro ia misilbegipa pap baksa ru∙ute songreaniara pangna jolnan matchotgnok.

An∙chingna maiko ku∙rachakaha aro an∙chingna ku∙rachakgiminko man∙na gita an∙chingo maia ka∙dongani gnang?