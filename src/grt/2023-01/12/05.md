---
title:  Kamrangko Hisap Ka∙ani
date:   22/03/2023
---

Jisuni kam ka∙ani matchotna sepango, Uni sninggiparang Uona mitino re∙bae sing∙aha, “Iarang basako ong∙gen? aro Nang∙ni re∙baani aro a∙gilsak bon∙ani chin mai?” (Mati 24:3). Unikode uamangni sing∙anirangna aganchakna gita Jisu odhai ge∙gniko nangaha. Mati 24 an∙chingni samtangtango ong∙gipa a∙gilsakni chinrangko agana, jekai, dakgrikanirang, a∙sel ong∙anirang, aro uandake. Unikode, Mati 25-ora Jisuni re∙bapilna skang mangmango mondolini obostarangara maidake ong∙genchim uani gimin agana. Ia obostarangkora golpo minggittamchi toe aganaha, jerangoni mingsade monarangko toe agananian ong∙a, jean Isolni uamangna on∙gimin on∙anirangko Uni manderangara maikai jakkalahachim uani gimin agana.

`Mati 25:14-19 ona poraibo. Chel∙gipa a∙song damsachina songreanggipara sawa?  Uara sana Uni gamrangko on∙aha? “Uamangoniko channe nia” inani ortoara maia? (Mati 25:19).`

An∙ching basakobade monarangko ong∙telaigipa on∙anirang ine chanchia jekai git ring∙na changani, aganna changani, aro uandake, indiba Luke 19:12-24 o mna-ni apsan dakgipa golpoode, tangka aro uko jakkalani gimin dingtangmancha aganaha. Ellen G. White-ba indake aganaha, “Angna indake mesokaha je monarangko toe agananiko name dake ma∙sijaenga. Ia gamchatgipa skie ra∙anikora bon∙kamgipa salrango janggi tanggipa Kristianrangni namgnina Uni sninggiparangna on∙ahachim. Aro ia monarangara Isolni kattaoniko skiprakna aro aganne on∙na changani mangmangko mesokgipa ong∙ja. Ia toe agananiara dikdiksana dongaigipa a∙gilsakni gamrangko miksonga jekon Isol Uni manderangna on∙aha.” –Testimonies for the Church, vol. 1, jak 197.

`Mati 25:20-23 ko poraibo. Uni kamna dakchakanio tangka paisako kakket ong∙e jakkalgiparangna Isol maiko agana? “Nang∙ni gitelni katchaao napebo” (Mati 25:23) inani ortoara maia?`

Indake chanchina gita an∙chingna namen altua je an∙chingna bate sakgipin mande bang∙bate monarang gnang aro uni gimin Isolna bang∙bata daito gnang. Indioba, ia golpoo monasa man∙gipa mandean –tangka komibatgipa –kakketgijagipa ong∙aha aro songnokko gimaataha. Gipinrangni daitorangko chanchiana bate, hai an∙chingara Isolni an∙chingna on∙gimin daitona aro maikai an∙chingara uko Uni rasongna jakkalna man∙gen una gisik on∙na.

`Jensalo Isol nang baksa “kamrangko hisap ka∙na” re∙baon maikai na∙ara chu∙sokgipa ong∙gen?`