---
title:  Jringjrotni Janggi
date:   20/03/2023
---

Mande jat ong∙e (an∙ching uko namnikoba namnikjaoba) an∙chingni mikkango jringjrot donga. Aro Sastroni gitade, ia jringjrotara minggnioni mingsao re∙bagen, an∙ching sakantinan ong∙gen: uan jringjrotni janggi ba ong∙jaode jringjrotna siani. Uasan mangmang ong∙aia. Bijangchi dongja. Ge∙sa ba ge∙gipinni ketchio ga∙gengwange chadengani dongja. Indiba, ian janggi ba ong∙jaode siani ong∙aia. Ian pilakni bebegipa obosta ong∙a.

`Rom. 6:23 aro Johan 3:16 ko poraibo. Maia basee ra∙anirangko an∙chingna on∙a?`

Indake ong∙naba gnang je na∙a iako poraienga ong∙ode, na∙a jringjrotni janggiko baseman∙aha, ba iako daknan chanchienga. Ua maiko agana uko dakna man∙ani dingtangmancha Isolode bil gnang, Uni pilak ku∙rachakanirangko chu∙sokatna gita Ua dakna man∙a. An∙chingni dakna nanggnide Uko bebera∙nasan ong∙aia, Kristoni namanio pangchakbo aro bebera∙achi Uni Kattako manibo.

`Johan 14:1-3 ko poraibo. Pod 1 o Gitelni an∙chingna ku∙pattianiara maia aro pod 2 aro 3 o Ua an∙chingna maiko ku∙pattia?`

A∙gilsako Uni kam ka∙ani bon∙kamgipa salrango, Jisu ia ka∙dongani aro ka∙sokani aiao inmangipa kattarangko Uni sninggiparangna on∙aha. Ka∙donga gri ong∙ani aro dake niani somoirango ia kattarangan uamangni gisikrangko ra∙dogenchim. Uarangara an∙chingnaba apsandaken ong∙na nanga. Jisu salgioni re∙baaha, salgichina re∙pilangaha aro an∙chingna indake ku∙rachakaha, “Anga re∙bapile na∙simangko An∙tangona rimanggen jedakode na∙simang uano Ang baksa dongna man∙gen.”

Aro, haida pilakna batemangba, Uni skanggipa re∙baanio Uni chisolo sianian Uni Gnigipa Re∙baanina an∙chingni dal∙batsranggipa ka∙dongani ong∙a, maina Uni Gnigipa Re∙baani gride, Uni skanggipa re∙baaniara maia namgni donggenchim? Jisu an∙chingna chisolo siaha ine name dake ma∙sia gitan an∙chingara Uni indine ku∙rachakaniko ma∙sia, “Anga re∙bapile na∙simangko An∙tangona rimanggen; maikai Anga jeo donga, na∙simangba uanon dongna man∙gen” (Johan 14:3).

`Ia bebera∙aniko ning∙tubate chanchibo je Jisuni skanggipa re∙baanian Uni Gnigipa Re∙baaniko ong∙chongmotgen ine aganani gita ong∙a. Skanggipa re∙baanio mai ong∙aha jean gnigipa re∙bana ku∙rachakaniko ka∙dongchakna man∙gipa ong∙ata?`