---
title:  Miksonganiona Sokna Gisik On∙ani
date:   23/03/2023
---

Paulni gisik pil∙ani ja∙mano, ua chu∙gimik Kristoni kamna an∙tangko on∙aha. Uni skia man∙ani aro gisik seng∙ani a∙sel, a∙gilsakni gitade uara namen chu∙sokgipa mande ong∙genchim. Mose gita, Paul Isolni kakketgipa dedrang baksa aro Kristoni a∙sel dukko chakna baseaha. Ua doka satanirangko, ro∙ong gotatanirangko, pattokko, jahas dubianiko, okkrianiko, sin∙aniko aro bang∙a gipinrangko chakaha, jedake 2 Kor. 11:24-33 ona serika gita. Maikai uara ia pilakkon chakna amahachim?

`Rom. 8:16-18 ko poraibo. Ua Isolni de ong∙a ine u∙ianiara maikai uni kakket ong∙anio dakchakgipa ong∙aha?`

Kakketgiparangni man∙pilskaaniko Paulni gamchate ra∙anian Kristona duk chakanio uni gisikko ding∙chaoe rakkiaha. Patok nokoni ua indake seataha: “Jongadarang, uko rim∙aha ine anga an∙tangko chanja; indiba mingsanko anga daka, ja∙manchi donggiparangko gisik ra∙gija, mikkangchi donggipana haudau dake, nisanchi mikkange Kristo Jisuo Isolni kosakchi okamani boksisna anga daarienga” (Phil. 3:13,14).

`1 Tim. 6:6-12 ona poraibo, jekon an∙ching skango nimanaha indiba nitaina nambea. Dingtangmancha an∙chingna an∙ching Kristianrang ong∙e, ia podrango maia gamchatgipa katta gnang?`

Sastrooni gita, man∙e cha∙aniara nang∙ni nanggipako nang∙ni nangani somoio man∙anian ong∙a. Ian gamrangko chimongani ong∙ja. Man∙e cha∙aniara Phil. 4:19 o Isolni ku∙rachakaniko kange ra∙aniba ong∙a: “Kristo Jisuo, na∙simangni pilak man∙na nanganiko angni Isol chu∙sokatgen.” Bon∙kame, man∙e cha∙aniara Gitelo na∙a maia gnang una mitelpil∙anian aro pilakon Uo ka∙donganian ong∙a.

Uamang pilakan ia a∙gilsakni gamo man∙e cha∙gen ine Isol Uni dedrangna ku∙rachakja. Bebeko aganode, Ua indinesa agana je Isolo name janggi tanggipa pilakan a∙rikaniko man∙gen. Ua maiko on∙a uan a∙gilsakni je gamna bateba nambata. Ua indine agana, “Nang∙ni nanganirangko Anga on∙gen aro na∙a jechi re∙a Anga nang baksa donggen.” Unikode bon∙kamao Ua Uni kakketgiparangna chong∙mot gamko aro daitoko aro jringjrotni janggiko on∙gen. Maironggipa nambegipa man∙pilskaani!

Uni janggi tangani bon∙a sepango Paul indine agana man∙ahachim, “Maina angade da∙on rugalako man∙enga aro angni re∙angani sal sepang. Anga nama dakgrikaniko dakgrikaha, daarina nangako matchotaha, bebera∙ako rakkiaha. Da∙ontaltal angna toromni mukutko donsoenga; uko Gitel, ua toromi bichal ka∙gipa, unsalo angna on∙gen; aro angnasan ong∙aija, indiba uni parape∙anina pilak ka∙sagiparangnaba” (2 Tim. 4:6-8). An∙ching pilakan, Isolni ka∙sachakanichi, ia apsankon aganna man∙china aro ua apsan ka∙dongani baksa.