---
title:  Bimchipe Kam Ka∙ani
date:   22/02/2023
---

Chu∙soksrange janggi tangani minggipin gadang, chong∙motan, bon∙kamgipa gadang, kusi ong∙atna man∙batsranggipa ong∙a—a∙bachengani bilsirango gisik gnange baseaniko dakgenchimode, chagrongna ka∙dongsogijagipa obostarang janggi tanganiko rusiatjawa. Nambatgipa obostao ma∙a paarang uamangni dedrangko mande ong∙china dal∙ataha, nokni nanganirangna gamaniko dakaha, songrena nanganirangna gamaniko dakaha, grorangko chotaha, aro nokdangni nanganirangna simsakna gita chu∙onga gita tangka paisa dongaha.

Isol An∙tangni dedrangko kamo aro janggi tanganio chubata gandangona okamenga. Ua gadangara Isolni niaman ong∙a jekon an∙chingni ka∙tongrango seahachim (Jer. 31:33 ko nibo) aro an∙chingni cholonrango uarangko paraka. Songsul noksulrang gimaangengon, aro Kristian skianirang bilgriroroe komirikrikengon, Ong∙siagri janggi tangna aro kam ka∙na Kristian mandena namen nangbatskagnok. Sastro agana, “Bang∙a gamna bate bimung namgipako, rupa aro sonana bate ka∙saaniko sean nambata.” (Prov. 22:1).

Sastroo indine serikaniko dakaha je, toromigipa kam ka∙gipa mandeni dongani a∙sel bang∙a pattianiko man∙aha. Jensalo Jakob an∙tangni o∙bite, Labanko wate an∙tangni nokdangni manderang baksa a∙songtangona re∙bapilna skahaon, Laban wate re∙angjachin uko indine mol∙molaha, “Da∙o na∙a angna ka∙sapaode dongkubo; maina Jihova nang∙ni gimin angna pattiaha ine anga nie u∙ia.” (Aba. 30:27). Aro jensalo Joseph Egypto nokkol ong∙na palatako man∙ahaon, uni gitel, Potiphar, apsananggipa kattarangko Josephni kamni gimin aganaha aro una on∙aniko on∙dapaha.

`Aba. 39:2–5 rangko poraibo. Sastroni podrango an∙chingna ma∙teke an∙chingna talatjaoba, giteltangni namnikaniko man∙na Josephara maiko dakenggenchim?`

“Uni gimin na∙simang cha∙oba, ringoba, jekoba dakoba, pilakkon Isolni rasongna dakbo.” (1 Kor. 10:31). Uni gimin an∙chingni kamo aro tangka paisako jakkalanio, aro jeko dakoba, an∙chingara pilakkon Isolni rasongna dakna nanggen. Janggi tanganio chu∙sokna gita Uasa an∙chingna gisikni u∙ianiko aro bilko on∙gipa ong∙a.

“O Jihova, dal∙ani aro bil, aro rasong, aro cheani, aro rajani mikkim nang∙nin; maina salgio aro a∙ao donggipa pilakan nang∙nin; O Jihova, songnok nang∙nin, aro na∙a pilakni kosako skotong ong∙e chuatako man∙a. Gamseng aro mandera∙ani nang∙oni ong∙a; aro na∙a pilakni kosako sason ka∙a; aro bil aro bilakani nang∙ni jakon, aro dal∙atna aro pilakna bilko on∙na nang∙ni jakon ong∙a.” (1 Ser. 29:11, 12).

`Kamosan ong∙aigija, janggi tanganioba na∙ara mai niamrangko ja∙rikenga? Dingtangataniko dakna na∙ara maiko nangnaba donggenchim?`