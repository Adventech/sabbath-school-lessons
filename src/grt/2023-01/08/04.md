---
title:  Kam Ka∙e Man∙ani Bilsirang
date:   21/02/2023
---

An∙chingni nikbagimin gita, mingsao ba minggipinode, Isolara manderangni kam ka∙aniko nangnika. An∙chingni ia janggi tangani bakde, bang∙a changon bilsi 40 mang ong∙ronga. Bang∙a manderangna, ia somoiara dedrangko dal∙atani, poraiatani somoiba ong∙a aro nokni mongsonggipa nanganirangna breani somoiba ong∙a. Tangka paisani bidingo ia somoion namen apchangket ong∙ani somoi ong∙naba man∙a. Ian namen simsakbena nanggipa somoi ong∙a maina nokni manderang kam ka∙rimna skianiko dakenga, aro nokdangni manderangara janggi tanga gimikna nangrime janggi tanganiko skie ra∙enga. Ia somoio tangka paisana jajrenganirang bia ka∙e donganio neng∙nikaniko ra∙banaba donga, aro bang∙a changon ong∙ronga. Kristian on∙kangani donggiparang aro Sastroni niamrangko ja∙rikgipa nokdangrang kimkime dongbata.

`1 Tim. 5:8; Toe Skia. 14:23; aro Kol. 3:23, 24 rangko poraibo. Nokdango tangka paisako jakkalani bidingo ia podrangoniko an∙chingara mai nangchongmotgipa skie ra∙aniko man∙gen?`

Bang∙a changon, segipa aro jikgipa kam ka∙giparang ong∙genchimoba, segipasa mongsonggipa ong∙e nokdangni nanganirangna simsakgipa ong∙a. Beben, ka∙dongsogijagipa ong∙a obostarang sokbanaba donga—saa ding∙ani, tangka paisani bidingo neng∙nikani, ba gipin neng∙nikanirang sokbanaba donga. Indake ong∙on, manderang nanganikri tarisamsona nanggen.

Ia janggi tangani bako a∙gilsakona atchigipa dedrangrangko “Jihovaoni man∙rikani ong∙a” (Git. 127:3) ine agana. An∙ching gisik ra∙na nanga je, bi∙sarang an∙tangtang baksa aiao inmangipa daitoko ra∙baa. Kristian ma∙a paarangni miksonganide, uamangni dedrangrangna skie on∙anian ong∙a jedakode uamang ia a∙gilsako janggi tanganina aro re∙bagnigipa janggi tanganina tarigimin manderang ong∙gen. Ma∙a paarangko dakchakna ia minggittam pointrangko janapatenga:

_1. Kristian nokdangna kragipa bewalko on∙bo._ Ian nokdango damsan bi∙ani, Sabbath School aro giljachi re∙jringaniko man∙chapa. Chonmiting somoionin indakgipa bewalrangko ranta ka∙ania nambea.

_2. Kam ka∙na gisik nangchina aro namnikna uamangna skie on∙bo._ Bi∙sarang iako u∙igen je, kamo kakket ong∙ani aro bimchipaniko pangnan nie donga, namnikpaaniko mesoka aro boksis on∙achi mitelpilaniko dakronga. Uamang iako u∙ie ra∙gen je, manderangna somoiko jakkale kamrangko ka∙chakanichi tangkako man∙a je kaman uamangna gamchatbeachim.

_3. Namgipa skia poraniko dakna dakchakaniko on∙bo._ Skia porako dakna da∙ororode namen koros ong∙bea—mongsongbate, Kristian skia porako private skulo dakode namen koros ong∙a. Indiba ma∙a paarangna jemangni miksonganian ia a∙gilsako janggi tanganinasan ong∙aigija mikkangchi janggi tanganinaba miksongani donggenchimode, koros ong∙beoba, gamchatkuenga.

`Beben, je gita dakchakaniko on∙genchimoba, dedrangrangni bachi aro banona re∙anggenchim, uko agansona man∙ja. Dedrangrangni ong∙gijagipa baseaniko dakanina ma∙a paarang an∙tangtangko matnangna nangja. Indake dakaniara maina nangchongmotani ong∙a?`