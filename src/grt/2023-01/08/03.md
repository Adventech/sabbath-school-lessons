---
title:  Name Kamko Ka∙anio Pattiani
date:   20/02/2023
---

Na∙a jakgitelen man∙e cha∙gipa ong∙jaskal, ba nang∙ni ma∙gipa ba pagipaoniko bang∙e man∙riknasigipa ong∙jaskal, janggi tangnade salsaode na∙a kam ka∙na nanggen. Nambatgipade, nang∙ni gisiko nanggipa kamko man∙an nambatgipa ong∙gen jean nang∙na namgipa dormahakosan ong∙aijawa, ia kamon skie ra∙naba man∙aha, aro bangki bilsirangna kam ka∙angna man∙genchim. Ian nambatgipade ong∙genchim, indiba pangnande indake ong∙rongja.

`Aba. 2:15 ko poraibo (Agan. 9:10 aro 2 Thess. 3:8–10 rangkoba nibo). Pap sokbana skang ong∙oba, Adam aro Hobana kamko on∙anio mai nangchongmotani donga? Kamko man∙gijagiparangna, uamangni obostara sao nangani ong∙a ine iara maikai talataniko on∙a?`

Beben, ia kamde uamangna sasti on∙anide ong∙ja. Ian uamangni namgninasa on∙ahachim. Chong∙motan, Salgiomangba, jeon papgrichim, siani dongjachim, aro dukni dongjachim, uanoba mande jat kam ka∙na nanga ine Isol u∙iaha.

“Aro Adamna Bariko simsakna kamko on∙aha. Ong∙atgipa iako u∙ia je, kam dongjaode Adam kusi ong∙na man∙jawa. Barini nitoani uko katchaataha, indiba iara chu∙ongjahachim. Be∙enni aiao inmangipa be∙enni bakrangko ranta ka∙na ua kam ka∙na nangachim. Mamungko dakgija katchaaniko man∙genchimode, mandeara, an∙tangni rongtalgipa sontol ong∙anion, kamgri ong∙genchim. Indiba Ua jean mandeko dakahachim, uni katchaani ja∙pangko u∙iaha, aro indake uko dakaoni ru∙utgijan, una kamko on∙aha. Mikkangchi on∙nasienggipa rasongni ku∙rachakani, aro an∙tangni salantio janggi tanganina mande kam ka∙na nanga ine agangipa ge∙etani, ia apsan singhasononin ong∙baaha.”—Ellen G. White, Our High Calling, jak 223.

Indiba, pap ka∙ani ja∙mano, kam papchi ong∙siatako man∙ahaon, Isol Adamna indine aganaha: “Nang∙na a∙a marang nangaha; na∙a janggi tangenga dipet duk man∙e a∙aoniko cha∙gen.” (Aba. 3:17). U∙ie ra∙bo je, Isol a∙ako “nang∙na” marang nangataha, chong∙motan, Adamna marang nangataha, miksonganide ian je, ga∙akgimin mande ong∙e ua kamko mainaba nanggen ine miksongani ong∙a.

`Kamara maia jean an∙chingna pattianiko ra∙bana man∙achim?`