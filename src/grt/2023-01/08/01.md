---
title:  Chu∙sokanina Miksongsoani
date:   18/02/2023
---

### Ia Antini Lessonna Poraiani
Agan. 12:1; Aba. 2:15; 1 Tim. 5:8; Kol. 3:23, 24; Aba. 39:2–5; Toe Skia. 3:5–8.

> <p>Mingani Pod</p>
> “Giteloni man∙rikani on∙pilaniko man∙gen ine u∙ie, jekoba daka, mandena ong∙gija Gitelna gisikonin ka∙bo. Na∙simang Gitel Kristona nokkolrang ong∙a.” (Kol. 3:23, 24).

Bang∙a manderangan “chu∙sokgipa” aro katchagipa janggi tanganiko janggi tangna ska. Beben, ga∙akgimin a∙gilsako, jeon a∙selrang ong∙ani aro rasonggriani obostarang mikjapsanon nisiatna man∙achim, miksonganirangko altubee man∙na amjawa.

Indake ong∙on, “chu∙sokani” bidingo an∙ching sing∙aniko daka. Chu∙soke janggi tangani gimin chanchiatgenchimode, mingsa donga, uan Josephni Egypto janggi tangani obosta, iara ong∙jawachimma? Patokoni rajani nokona ong∙gipa obostarang gnang. Minggipinko niatgenchimode, Johan Napbolatgipara ong∙ama ong∙jawama? Uara patokoni gopramona re∙angskaaha. Uni janggi tanganiara baditana kingking chu∙sokgipa ong∙aha? Pil∙tai, “chu∙sokani” ingipako nang∙ni talatanio pangchakgen.

Nokkol pamong ong∙ani aro tangkako simsake jakkalani niamrango pangchake ia antio an∙ching “chu∙sokani” bidingo niatnasienga. An∙ching je gadangni mandeba ong∙ja maina, ba je biapoba dongja maina, an∙ching namnikoba namnikjaoba, tangka aro tangkako jakkalanirang an∙chingni janggi tanganio dongchapaigen. Indide, maia dakna nanggnirangko an∙chingara ja∙rikna man∙gen jean an∙chingko tangka paisani bidingo ramramgipa ga∙akaniko aro gualanirangko gelna gita an∙chingko dakchakgen jedakode tangkako jakkalanio chu∙sokaniko man∙gen?