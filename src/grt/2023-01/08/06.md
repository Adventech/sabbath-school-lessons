---
title:  Isolni Ku∙pattianiko Am∙ani
date:   23/02/2023
---

Tangka paisako jakkalani bidingo a∙gilsakni dingtang dingtang agan-ku∙pattigiparang donga, indiba Uni an∙chingna pakwatgimin gam-jinrangna simsakaniko dakna uamangoniko ku∙pattianiko ra∙jachina Isol an∙chingko mikrakata. “An∙senga ua mande, je papirangni ku∙pattiao re∙ruraja, aro namgija dakronggiparangni ramao chadengja, aro kal∙stapgiparangni asongchakanio asongja: indiba Jihovani niamo uni ka∙srokani ong∙a, aro uni niamko sal wal ua chanchibewala. Aro uan chiringrangni chisamo ge∙gimin bol gita ong∙gen, je bol an∙tangni kario bite nanga, aro uni bijak sikrepja; aro ua jekoba daka uan silgen.” (Git. 1:1–3).

Uni gimin, Jihovani niamo ka∙srokgipa mandesa pattianiko man∙gen (Niamara Isolni Nama Katta ong∙a). Iara baditan altubeachim, ong∙jachimma? Aro ua silrorogen—chu∙sokgipa ong∙gen.

`Toe Skia. 3:5–8 ona poraibo. Tangka paisako jakkalani bidingo ia niamko an∙chingara maikai jakkalgen?`

Tangka paisako jakkalani bidingo Sastroo adita ku∙pattianirangko on∙a jekon an∙ching ja∙rikna man∙gen. Mingsniko hai an∙ching niate nina.

_1. Tik tak chamsoaniko dakbo. Tangka jakkalaniko simsake dakna miksonganiko tarie donbo. (Toe Skia. 27:23, 24)._ Bang∙a nokdangrangan dormaha man∙aoni dormaha man∙taikujaona kingkingsan an∙tangtangko rakkina man∙aienga. Tangka man∙ani cholko, maikai koros ka∙gen aro maikai chimonggen, iarangni bidingo chanchisamsoagride namen gisikni dongtogijaniko man∙a.

_2. Tangka man∙ana bate komie koros ka∙bo. Nang∙ni chol man∙ani bilni ning∙ao janggi tangna miksonganiko dakbo (Toe Skia. 15:16)._ Saliram a∙songrango donggipa bang∙a nokdangrangan man∙ana baten uamang koros ka∙a. Gro dakna cholko on∙ani giminsa indakgipa obostao ong∙tokenga. Gro donggiparangna bang∙bea neng∙nikanirang sokbaa.

_3. Dormaha man∙a changantion adita bakko chimonge donbo. (Toe Skia. 6:6–8)._ Tangkako chimongna nanga jedakode mikkangchi an∙ching dal∙bata bosturangko brena man∙gen aro chanchisamsogijagipa korosrangna, jekai accident ba saa ding∙anirangna jakkalna man∙gen. Mitam chimonganirangko bilsini re∙angroroanikri kam dongjahao, jakkalnaba man∙gen.

_4. COVID-19 gita dakgipa groko gelbo. (Toe Skia. 22:7)._ Sud gamanian mingsa koros ong∙a jekon na∙a iagriba janggi tangna man∙a. Mande ba nokdang gro gnang janggi tangode, beben, ua da∙alo man∙gipa tangkao janggi tangenga jekon uamang mikkangchi man∙na ka∙dongengachim. Janggi tanganio dingtanganirang sokbaode, unode tangka paisani bidingo kratcha∙ani ong∙bana man∙a.

_5. Bimchipgipa kam ka∙gipa ong∙bo._ “Aratgipani janggi sikbeoba mamungkoba man∙ja; indiba bimchipgipani janggi silatako man∙gen.” (Toe Skia. 13:4, NKJV).

_6. Tangka paisani bidingo Isol baksa kakket ong∙bo. (Deut. 28:1–14)._ Darang nokdangba Isolni pattianigride janggi tangna man∙jawa.

_7. Ia a∙gilsakde an∙chingni chong∙motgipa nok ong∙ja ine gisik ra∙bo._ An∙chingni tangka paisa jakkalanirang an∙chingni namnikanirangko bang∙en paraka. (Mati 25:14–21 ona poraibo).