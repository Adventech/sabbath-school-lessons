---
title:  Bak Chikkungni Bak Sako On∙na Ku∙monggrikani
date:   11/01/2023
---

Bak chikkungni bak sako on∙ani aro an∙chingni Isol baksa nangrimani gisepo chapchap ong∙gipa gisikni nangrimani gnang. Isolna bak chikkungni bak sako on∙on aro Uni kattako manion Israelrang silroroaha. Aro jensalo uamang iarangko dakjaon, uamang namen neng∙nikao ga∙akaha. Uamang katta manie silroroaniko man∙ronga, unikode uamang katta manijae neng∙nikanio ga∙akaha. Indaken uamang ong∙rongachim. Indakgipa kakketgijani somoio Isolara Malaki katchinikgipachi An∙tangni manderang baksa, dolgnichi dakgipa ku∙monggrikaniko dakaha.

`Malaki 3:7–11 ona poraibo. Ia podrango maia ku∙rachakanirang aro dakna nanggni kamrangko nikna man∙a?`

Isol manderangna ku∙rachakaha je, manderang Una on∙pilskaaniko dakode, Ua uamangna on∙pilskagen. Una on∙pilskana nangani miksonganiara maia ine uamang sing∙on, Ua indine rongtalbee aganaha, “…Na∙simang Angoniko togie ra∙aha… Bak chikkungni bakrango aro on∙anirango.” Uamang togie ra∙ahani gimin uamang sao man∙ahachim. Ia sao man∙anina ian Isolni namatani chol ong∙aha: chong∙motan, “Na∙simang bak chikkungni bak sani gimikko bandalona ra∙babo, maikai Angni noko cha∙ani donggen. Da∙o iachi Angko dake nibo ine Kotokrangni Jihova agana” (Mal. 3:10). Aro na∙a iako dakgenchimode, indide, “Anga na∙simangna salgini kelkirangko oe na∙simangna pattianiko chakjapile…” rudapgen. An∙ching ra∙chakna gita biap chu∙ongjaode, an∙chingo suakpile gnang jekon an∙ching gipinrangko dakchakna aro Isolni kamko apalatna man∙gen.

“Ua jean An∙tangni saksa kamkam Depanteko nang∙na on∙ahachim, nang baksa ku∙onggrikaniko dakaha. Ua An∙tangni pattianirangko nang∙na on∙aha, aro Una nang∙ni bak chikkungni bak sako aro on∙anirangko ra∙baskachina nang∙ko nangnikenga. Iani bidingo ma∙sina amja ine aganna darangba pa∙jawa. Bak chikkungni bak sa aro on∙anirangni bidingo Isolni miksonganirangko Malaki odhai gittamo aganaha. Isol An∙tangna kam ka∙gipa manderangko kakket ong∙e Uni uamang baksa dakgimin ku∙monggrikaniko rakkichina okamenga.” —Ellen G. White, Counsels on Stewardship, jak 75.

Judako Hezekiah rajani sason ka∙miting somoio, uamangni katta manianiko serikaha. Judao kakketgipa nampilatani kamko nikna man∙aha, aro manderang uamangni bakchikkungni bak sa aro on∙anirangko torom nokona kakket ong∙e on∙pilskana a∙bachengaha. Bang∙en on∙anirangko ra∙baahani gimin torom noko chong∙doe dandakna nangaha. 2 Serikani 31:5 o indine agana, “Israelni dedrang, mi misini minchenggipako, draka bitchi gitalko, aro toko, aro bija bitchiko, aro a∙baoni pilak man∙dapaniko bang∙en on∙aha; aro uamang bak chikkungni bak sako pilakonikon bang∙en on∙aha.”

`Nang∙ni bak chikkungni bak sako on∙ani ba on∙gijania nang∙ni toromi ong∙aniko aro Isol baksa nangrimani bidingo maiko aganenga?`