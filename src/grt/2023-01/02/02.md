---
title:  Janggi Jokanina Ku∙monggrikani
date:   08/01/2023
---

A∙gilsako janggi tanggipa aro tangnasienggipa sakantinan Kristoni Skobikroko sichakanian jokataniko on∙na ama. Bilsi karirangna ku∙rachakgimin gita ong∙gija jokatanina ku∙monggrikanide dolsachi mangmang dakgimin ku∙monggrikani ong∙ja—jekoba dakgenchimoba, ian gimiknade on∙ja. Pilakan jokataniko man∙gen ine bebera∙anikon “universalism” ine agana.

Jisu rongtalbee skiaha je, Ua pilak mandena sichakmanahaoba, bang∙an jringjrotni nisigniona aro sianiona apalgipa ramako songreenga. (Mati 7:13, 14).

**Jisuo jokataniko manderangni man∙ani bidingo ka∙mao on∙gipa podrangara maiko agana?**

`1 Johan 5:13`

`Mati 10:22`

`Johan 6:29`

`2 Pit. 1:10, 11`

Mandeko jokatna dolgnini gisepo dakna nanggipa ku∙monggrikaniko Paul ma∙sia. Ru∙utgijan uko so∙otgen ine ma∙siomangba, aro iani gisepon uni bang∙a ripengrang uko watgalomangba, Paul ka∙dongbee an∙tangni ka∙sagipa ripeng Timothyna indine aganaha je, ua an∙tangni dakna nanggnigipa bakko rakkiaha. “Maina angade da∙on rugalako man∙enga, aro angni re∙angani sal sepang. Anga nama dakgrikaniko dakgrikaha, daarina nangako matchotaha, bebera∙ako rakkiaha. Da∙ontaltal angna toromni mukutko donsoenga; uko Gitel, ua toromi bichal ka∙gipa, unsalo angna on∙gen; aro angnasan ong∙aija, indiba Uni parape∙anina pilak ka∙sagiparangnaba.” (2 Tim. 4:6–8).

Paul indine aganaha, “Anga nama dakgrikaniko dakgrikaha, daarina nangako matchotaha, bebera∙ako rakkiaha.” Bebera∙achisa jokataniko man∙a ine Paul rongtalbeen ma∙sia, aro niamko rakkiachide ong∙ja, aro iano an∙tangni Isol baksa nama kamrangko ka∙arangni bidingode ua niatjaenga. Ua “toromni mukut” jekon ua man∙na ka∙dongsoengachim, uan Jisuni toromi ong∙aniko miksonga jekon Paul bebera∙achi, an∙tangna kange ra∙aha aro uko uni janggi sikujana kingking ua rim∙kingkingaha.

`Janggi jokaniara kamchi man∙gipa on∙ani ong∙jagenchimoba, ia on∙aniko ra∙chakgipa aro ra∙chakgijagipa manderangni gisepo maia dingtanggrikani donga? Ia on∙aniko ra∙chakanio, an∙chingara mai dakna nangani donga?`