---
title:  Isolni An∙ching Baksa Ku∙monggrikanirang
date:   07/01/2023
---

### Ia Antini Lessonna Poraiani
Mati 10:22, Johan 6:29, Deut. 28:1–14, Toe Skia. 3:1–10, Mal. 3:7–11, Mati 6:25–33.

> <p>Mingani Pod</p>
> “Aro na∙a angni da∙alo nang∙ko ge∙etgimin Uni pilak ge∙etanirangko manina nang∙ni Isol Jihovani ku∙rangko knachakchong∙motode indake ong∙gen, nang∙ni Isol Jihova a∙ani pilak jatrangni kosako nang∙ko chubatgipao dongen, aro na∙a nang∙ni Isol Jihovani ku∙rangko knachakode ia pilak pattianirang nang∙ni kosakona re∙bagen, aro nang∙ko srapgen.” (Deut. 28:1, 2).

Aiao inmanbee, Isol an∙ching baksa ku∙monggrikaniko dakaha. Bang∙batarangan dolgnichi (Isol aro mande) dakgimin ku∙monggrikani ong∙a. Mesokna gita, “Na∙a iako dakode, indide anga uko dakgen” ba “Na∙a iako dakgenchimode anga uko dakgen.”

Ong∙ronggijagipa ku∙monggrikaniara dolsachi mangmang dakgimin ku∙monggrikani ong∙a. “Na∙a iako dakoba dakjaoba angna iako dakgen.” Isolni mande baksa indakgipa dakgimin ku∙monggrikanide namen komibea. Toatna gita, “Maikai na∙simang na∙simangni salgio donggipa Paani depanterang ong∙gen; maina Ua namgija aro namgiparangna An∙tang salko naata, aro toromi aro toromi ong∙gijagiparangna mikka waata.” (Mati 5:45). An∙ching jekoba dakoba dakjaoba, salni teng∙suanina aro mikkana an∙ching Isolo pangchaka. Chi dubiani ja∙mano, an∙chingni kamrang je bewalo ong∙ja maina, Isol mandena aro “pilak a∙ao donggipa baksa” indine ku∙rachakaha je, “a∙ako nisina ine chi dubiattaijawaha.” (Aba. 9:9–16). Una indineba ku∙rachakaha: “A∙a dongenga dipetna, ge∙ani aro raani, sin∙a aro ding∙a, wachi aro a∙rak, sal aro wal, iarang chon∙jawa.” (Aba. 8:22). An∙ching jekoba dakja maina, bilsi karirang re∙anggen aro re∙bagen.

Ia antio an∙ching Isol aro Uni dedrangni gisepo adita namen gamchatbegipa ku∙monggrikanirangko skie ra∙gen. Isolni ka∙sachakachi, an∙ching an∙chingni bakko rakkina man∙na gita hai an∙ching bi∙na.