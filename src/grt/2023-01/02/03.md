---
title:  Bimchipe Knatimna Nanga
date:   09/01/2023
---

Deuteronomy ki∙tapara bakrao bilsi sotbrina re∙jojoani ja∙mano ong∙gipa gnigipa chasong Israelrangna serike rakkigimin Moseni agangipa watgrikani kattarang ong∙a. Ia kattarangko Moabni a∙kaweo on∙aha jean Jerikoni salaramchipak ong∙achim. Namen krabebeen Deuteronomy ki∙tapko “Gisik Ra∙ani Ki∙tap” ine mingaha.

Ia ki∙tapo, Isolni Israel baksa kakket ong∙ani gimin Mose gisik ra∙atpiltaianiko dakaha. Ua Sinai Abrioni Kadesh Barneaona, Ku∙rachakgimin A∙songni sima ariona songreaniko aro bilsi sotbrina a∙gisio re∙jojoaniko gisik ra∙atpiltaianiko dakaha. Ua Niam Ming Chikkungkoba aro bak chikkungni bak sakoba gisik ra∙atpiltaianiko dakaha. Indiba Deuteronomyni mongsonggipa miksonganide ian je, Isolni ku∙pattianiko maniani aro Uni pattianirangko ra∙chakanian ong∙a. Mose Isolni gimin indake mesokaha je, Uan An∙tangni manderangna simsakna gita bil aro gisiko skani donga.

`Deut. 28:1–14 ona poraibo. Manderangna maia dal∙a pattianirangko ku∙rachakaha? Indiba uarangko man∙na gita uamangara maiko dakskana nangachim?`

Manderangna Isolara aiao inmanbegipa, agansokna amgijagipa pattianirangko donsoenga ine manderangni u∙ichakaniko Moses namen nangnikbeaha. Uni kattarang, “Na∙simang bimchipe knachakgenchimode,” ine agananian uamangna jringjrotna donsogiminara uamangni baseanio pangchaka ine uamangna agan-mesokani ong∙aha. Jakgitele basee ra∙aniara baditan bil gnangani ong∙a ine iara mesokani ong∙a. Uamangara Uni segimin ma∙chong ong∙achim, dal∙begipa pattianirangko aro ku∙rachakanirangko man∙rikgiparang ong∙achim, indiba ua pattianirang aro ku∙rachakanirangara dakna nanggni baksa re∙bachapa. Uarangko uamang ra∙chakna, man∙na aro kamchi mesokna nanggenchim.

Aro Isolni uamangko dakchina ge∙etgiminrangoni mamungba uamangna rakdugaanide ong∙jachim. “Maina ia angni da∙alo nang∙ko ge∙etenga gita, nang∙na u∙ininggijani ong∙ja, aro chel∙beaniba ong∙ja. Sawa an∙chingna salgichi doange uko an∙chingona ra∙egen, aro an∙ching uko dakna man∙na gita an∙chingna uko knaatgen? ine na∙a aganna gita, ua salgio dongja. Aro sawa an∙chingna salgalko batange uko an∙chingona ra∙bagen, aro an∙ching uko dakna man∙na gita an∙chingna uko knaatgen? ine aganna gitaba, ua sagal nalsachiba dongja. Indiba na∙a uko dakna man∙na gita ua katta nang∙ni sepangbea, nang∙ni ku∙siko aro nang∙ni ka∙tongo donga.” (Deut. 30:11–14).

Beben, pattianirang baksana, sao on∙anirangba donga, jean uamangni kosako katta manijaode sokbagenchim (Deut. 28:15–68), chong∙motan, uamangni pap aro bobil dakaniara sastiko ra∙bagenchim.

`Dakna nanggniko “bimchipe knachakchina” gita Isolni an∙chingna aganenganina da∙alo an∙chingara maikai ra∙na nanggen?`