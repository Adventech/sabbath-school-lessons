---
title:  Jihovako Mandera∙bo
date:   10/01/2023
---

Gisik gnangani aro gisikgriani bidingo ong∙ani gimin Toe Skiani ki∙tapde inditanade ong∙a aro ong∙gijani bidingode ong∙ja. Ia ki∙tapko poraion, poraigipa indake nikgen je, gisik gnange kamko ka∙anio namgniko aro gisikgriani biteko nikna gita man∙a.

`Toe Skia. 3:1–10 ona poraibo. Iano maia aiao inmangipa ku∙rachakanirangko on∙a? Minggipin, “nang∙na nanggimin pilak minchenggipachi” ine inani ortoara maiko miksonga?`

An∙chingni gam-jinrangko simsak nirokanio Uko skang donchengachi, Uan pilakni Nokgipa ong∙a aro an∙chingna pattienga ine Uo ka∙dongchakaniko mesokna Isol an∙chingko agana aro nangnika. Indiba iana batemangba, Ua indine agana je, an∙ching Uko skang dongenchimode, indide Ua an∙chingna pattidapgen. Iako daknade—chong∙motan, Uko skang donna—ian bebera∙aniko aro ka∙dongchakaniko kamchi mesokani ong∙a, ian Gitel Jihovao nang∙ni u∙ianio ong∙gija, nang∙ni ka∙tong gisik gimikchi ka∙donganiko mesokani ong∙a.

Chisolna agre mamungba Isolo aro Uni ka∙saanio ka∙dongchakna an∙chingko didiatgipa dongjachina. Jisuo an∙chingna maiko on∙ahachim, an∙chingko Ong∙atgipa inesan ong∙aigija (Johan 1:1-4), an∙chingko Rakkigipaba ong∙a (Para. 5:9), ine jensalo an∙ching u∙iahaon, an∙chingo je donggipa minchenggipa biterangko on∙pilskaanian an∙chingni dakna man∙gipa ong∙na nanga.

Bak chikkungni bak sakosan An∙tangni ine Jihova kangaijaha, indiba Una maikai rakkie ripingna nangachim, uni giminba Ua an∙chingna agana. Ua indine agana, “Nang∙ni gam-jinchi, aro nang∙ni pilak minchenggipa biterangchi Jihovako mandera∙bo. Iano, an∙ching gam-jin aro tangka paisarangko an∙ching an∙tangtangna jakkalchenge aro bangki dongrikgiparangkosa Jihovana ra∙bana nanga inede skijaenga. Isolni bakko dingtangmancha chamsoaniko dakchina.”—Ellen G. White, Counsels on Stewardship, jak 81.

Isol indine agana je, an∙ching Uko skang dongchenggenchimode, an∙chingni chimongchakram jamrang bang∙bee gapatako man∙gen. Indiba ian, aiao inmanbegipa kamchi ong∙atako man∙jawa, chong∙motan, na∙a salsao tusiaoni mikrake nang∙ni jamrang rang∙san gapatako man∙gen inede ong∙ja.

Sastroo namgipa nokkol pamong ong∙ani bidingo bang∙bea ja∙rikna nanggipa niamrangan gapaia, simsake kam ka∙na nangani, tangka paisarangna daito ra∙ani, aro uandake Isolna kakket ong∙ana agre Isolni an∙chingko okamanirangko nikna gita man∙a jekon an∙ching skang dakchengna gita nanggenchim.

`Tangka paisana neng∙nikmitingo, jamrang aro donchakramrango cha∙ani gapjaon, Uni ku∙rachakanirango an∙chingara maikai Isolo ka∙dongchakna skie ra∙na man∙gen?`