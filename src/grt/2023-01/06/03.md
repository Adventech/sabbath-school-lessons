---
title:  Abram, Kakketgipani Pagipa
date:   06/02/2023
---

Isol Abramko okame an∙tangni a∙songko aro an∙tangni manderangko wate Uni una mesokgipa a∙songona re∙angchina ge∙etaha. Indake Messia-ni ma∙kring a∙bachengaha. Chu∙gimik talatanirang dongjaoba, Abram an∙tangni atchiram aro dal∙bachakgipa a∙songko watbana nangaha. Beben, ian altubegipa baseanide ong∙jaha, aro beben, ua a∙gilsakni suk maha maha donganiko watgalna nangaha.

`Aba. 12:1–3 rangko poraibo. Ia ku∙rachakaniko ra∙chakanichi maikai “a∙ani pilak ma∙chongrang pattianiko man∙gen?”`

Ian Abram aro uni nokdangna mongsongbatgipa dingtangani ong∙aha. “Bebera∙achi Abraham okamako man∙oa man∙rikanina ra∙gni biapona ong∙katangna maniaha; aro bachi re∙a uko u∙igija re∙chakatangaha” (Ibri. 11:8). “Abrahamni sing∙pilgija manianian Sastro gimiko bebera∙ani bidingo gisiko nangatbatsranggipa sakki ong∙aha.”—Ellen G. White, Patriarchs and Prophets, jak 126.

An∙chingoni bang∙batan, an∙tangtangni a∙songko aro ripengrangko aro nokni manderangko wate re∙angna kusi ong∙jawa. Indiba Abram wate re∙angaha. Je biapon Isol Abramko dongna nangnikachim, uano dongna ua namnikaiaha. Ong∙ronggijani ong∙genchimoba, Abram, Ishak, and Jakob an∙tangtangni janggi tanga gimik uamang a∙ako man∙rikjaha—indioba, uamang Isolna kakket ong∙e dongkamaha.

`Ibri. 11:8–13 ona poraibo. Iano, an∙chingna meligipa skie ra∙aniara maia?`

Abramni samtangtango donggiparang uko raja ine chanaha. Uko jaksramanina, ka∙donganina, ka∙sae sokachakanina aro Chubatsranggipa Isolni nokkol ong∙anina mingsingaha. Uni Isolna sakki on∙aniara namgipa dakmesokani ong∙aha. Isolni ka∙sachakanichi, an∙ching Abraham baksa man∙rikgiparang ong∙paa. “Jedake Abraham Isolko bebera∙aha, aro uko una toromi ine chanaha. Uni gimin u∙ibo, bebera∙ao pangchakgiparangan Abrahamni depanterang ong∙a.” (Gal. 3:6, 7). “Na∙simang Kristoni ong∙ode, indide na∙simang Abrahamni bitchri, ku∙rachaka gita man∙rikgiparang ong∙a.” (Gal. 3:29).

Noako gita, Abrahamoba, Isolni kattako maniani a∙sel dal∙bea dingtanganiko an∙ching nikna man∙a.

`2 Kor. 4:18 ko poraibo. Ia podni kattarangara maikai an∙chingni basee ra∙aniko dingtangatna man∙gen? Maikai Mose aro Abrahamara ua apsan niamko ja∙rikaha?`