---
title:  Mose Egypto
date:   09/02/2023
---

Rongtalgipa itihasni a∙bachenggipa bilsirang Moseni cholonchi ganggopako man∙aha. Isolni simsakanichi ua tange rakkiako man∙aha, chong∙motan, gisik gnanggipa ma∙gipa aro simsakgipa abitangni simsakaniko man∙aha. Jensalo Pharaoni demechik bakgitchak Moseko petrao dongako nikahaon, ua uni Ibri ma∙gipako una simsakchina aganaha aro iako dakanina una gamaha. Baditan ma∙gipana kusian gapgipa kam ong∙aha jean nokkol ong∙achim! Jochebed depanteko Isolo bi∙na, Isolo ka∙dongna aro Uko mandera∙na skie on∙na gita aro cholonko rikna bilsi 12 san dongaiachim. Aro indita bilsirangna, Mose Egyptni rajani noko skiako man∙aha. “Aro Mosena Egyptrangni pilak u∙ianirangko skiaha, aro ua uni kattao aro kamo bilakbegipa ong∙aha.” (Wat. 7:22). Mose gisikni gita brigipa mande ong∙ahaon, ua gisikni ma∙siani baksa baseaniko dakaha jean uni janggi tanganiko aro itihasko dingtangatahachim.

`Ibri. 11:24–29 ona poraibo. Moseni watbagiparangni bidingo aro uarangni pal uni chagrongna nanganiko chanchiate nibo. Baseaniko dakna skang ua maikai ong∙ahachim, uni biapo an∙tangko done niate nibo. Uara maiko watbaahachim, aro uko watbaanichi uara maiko baseskaengaha?`

Ua chasongni somoiode, bilakbatsranggiparangoni Egypt a∙songba bilakgipa ong∙paachim. Nile Chibima namen a∙sal gnanggipa a∙ako ong∙ataha je, Egypt, mi misichi man∙e cha∙gipa aro bilakgipa a∙song ong∙aha, aro Mose ia songnoko chubatsranggipa ong∙nasiengachim. Uni dal∙drobagipa bilsirangna Egyptni kimalani, aro uni pilak gamrang baditan dakmajoani ong∙enggenchim, chanchiatna gita namen rakbeani ong∙a. Beben, olakkianiko, kusi ong∙atanirangko, man∙e cha∙anirangko dakmajoani ine ua nikenggen. Jajrengmangijan, ua altubeen, mitchigipa nokkolrang baksa ong∙na an∙tangko on∙ani pal ua dongrikna man∙aiachim.

Indiomangba, maia ong∙aha? Sastroo agana gita, “Maina adita paponi sukko man∙ana bate ua Isolni manderangmung namgija dakako man∙pana mikchabataha” (Ibri. 11:25). Aro dukrangni gimin aganna ma? Reongkata kitapo, bang∙bata bakan Moseni duk aro dake nianirangko janapa, jean, iarang pilakkon chagronggenchimoba, Ku∙rachakgimin A∙songona re∙angna man∙jaha (Chanani. 20:12). Indiba bon∙kamaode, an∙ching pilakan u∙ia je, Mose ong∙gipa baseanikon dakaha jenan ua basakobade an∙tangni basegiminna aiao inmanpilahachim.

`A∙gilsakni chanchiani gita, Mose Egypto dongrikon namahachim. Jeba ong∙china, Kristianrang ong∙e, an∙chingna ong∙bebegipa nikani obostarangko nikna an∙chingna on∙aha jean an∙chingko ia a∙gilsakni nalsachina rimanga. An∙ching ia a∙gilsakchi dakmajoako man∙on, maikai an∙chingara dal∙gipa miksonganiko an∙chingni mikkango maikai jringnan donna man∙gen? Iako dakna gita maina an∙chingnara nangchongmotani ong∙a?`