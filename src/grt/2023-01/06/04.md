---
title:  Lotni Namgijagipa Basee Ra∙ani
date:   07/02/2023
---

Jensalo Abram Isolni okamaniko knachake an∙tangni a∙songko wate re∙angahaon, Lotba ia songreanio uko ja∙rikangna miksongaha. Aba. 13 o indine serikaha je, Isol God Abramko pattiaha je, ua “jillanio, aro sona rupao man∙e cha∙begipachim.” (Aba. 13:2). Lotoba “do∙bok, aro matchurangni jak, aro tamburang gnangchim.” (Aba. 13:5). Uamang sakgnian namen man∙e cha∙beaha je uamang damsan dongrimna man∙jahachim. Uamangni nokkolrangni gisepo ma∙sisretaniko gelna gita, Abram Lotna biapko basechina on∙chengaha. Beben, Lot Abramna basechina gita on∙chengna nangahachim, maina uara dal∙batachim aro un baksa dongpaesa ua an∙tangna gamrangko man∙e silroroengachim. Indiomangba, ua Abramna mamung mitelpilaniko mesokjaha aro an∙tangnasan chanchie, nambatsranggipa biapko ua baseaha.

`Aba. 13:10–12 ona poraibo. Maini a∙sel Lotara indakgipa baseaniko dakaha?`

Altubee Lot an∙tangni basegimin gita songjinmaona jitangahaoba, uano ua neng∙nikaniko man∙aha aro jensalo Abram una ong∙a obostako knaahaon, ua indine aganjaha, “Jeko na∙a sata, ukon na∙a raaha.” Batesa, ua uko jokataha. (Aba. 14).

Basakobade, man∙dapna skanio, an∙ching namedake skiako man∙ja. Lot Sodomonan re∙angaiaha! Indiba Uni dal∙begipa ka∙sachakanio, Isol Lot aro uni nokdangna mikrakataniko dakna sa∙grerangko watataha aro ia songjinmarangni nisignini bidingo u∙iataha.

`Aba. 18:20–33 ona poraibo. A∙gilsakona Isol re∙baani miksonganiara maia? Isolara Abrahamna maiko aganahachim? Isol ia namgijagipa songjinmarangko nisiatna am∙enga ine koborko man∙ahaon, Abraham maiko aganchakaha?`

Lot aro uni nokdangna Abraham jajrengani gimin, toromirang donggenchimode songjinmarangko nisiatjachina ua Isolo mol∙molaha. Ua sak 50 oni a∙bachenge sak 10 ona tang∙onangaha. An∙tangni ka∙saani cholon baksa melie, Isol Abrahamni mol∙molaniko dontongkujana kingking ka∙sachakaniko on∙aha! Isol aro sa∙gre sakgni, Lot, uni jikgipa aro uamangni demechik sakgniko jokataha. Indiba uni jikgipa janggilchiko nipilatahani gimin ua karini krong pil∙aha. Lot Sodomona man∙e cha∙e napangahachim aro jakrara ong∙katbana nangaiaha. Basee ra∙aniko dakengon, baditan an∙chingara simsakbena nangachim, chanchiate nibo. (Mark 8:36, 37 ko nibo).