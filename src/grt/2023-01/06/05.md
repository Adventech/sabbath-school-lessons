---
title:  Cha∙bokgipaoni Rajaona (Prince)
date:   08/02/2023
---

Isolna ka∙sagipa aro kengipa chadambe ong∙omangba, Jakob an∙tangni ma∙gipa Rebeka baksa an∙tangni pagipako cha∙bokna aro pattianiko ra∙na an∙tangko on∙aha. Sastiko man∙e ua an∙tangni sal somoirangko ong∙gijagipa ramao janggi tangna nangaha, ua katna nangaha, ba haida, seng∙gnang sina nangnaba dongachim. Rebeka Jakobna indine aganaha, “Na∙a chakate Haranchi, angni adatang Labanona katangbo, aro nang∙ni adatangni ka∙onanga ka∙sinkuja dipet un baksa adita sal dongbo; . . . unon anga mandeko watate nang∙ko unoniko rimbagen.” (Aba. 27:43-45). Jakob bilsi 20 na dongaha, aro ua an∙tangni ma∙gipani mikkangko niktaijaha.

`Aba. 32:22-31 ona poraibo. Jakobna iano mai ong∙aha, aro an∙ching ong∙gijagipa baseaniko dakgenchimoba, Isolni ka∙sachakani bidingo ia golpooniko an∙chingara maiko skie ra∙na man∙gen?`

“Kratcha∙ani, gisik pil∙ani aro an∙tangko on∙kangachi, ia papigipa mande salgini Raja baksa nangrimaniko dakaha. Ua an∙tangni kene rim∙aniko Isolni ku∙rachakanio kaaha, aro Isolni ka∙sagipa ka∙tong papini mol∙molaniko niatgija an∙pilna man∙jaha. Cha∙bokachi man∙rikaniko man∙na dilatgipa Jakobni papko uni mikkango rongtalbee da∙o donaha. Ua Isolni ku∙rachakanio ka∙dongchakjaha, indiba ua an∙tangni bilchisa man∙na jotton ka∙aha jekon Isol An∙tangni somoio chu∙sokatna man∙genchim. . . . Jakob an∙tangni man∙na sikgipa pattianiko man∙aha. Uni cha∙bokani aro tol∙napani pap kema ka∙ako man∙aha.”—Ellen G. White, Patriarchs and Prophets, jak 197, 198.

`Aba. 49:29-33 ona poraibo. Jakob Kanaano biapko man∙jahaoba, an∙tangko gopani bidingo uara an∙tangni depanterangna mai ge∙etaniko on∙aha? Ua biapo sawarangba gopako man∙aha? Maini gimin Jakob ia mol∙molaniko dakaha?`

Sastro an∙chingna talata je, pagitcham sakgittaman aro uamangni jikgiparang gimikan ua apsan biapon gopako man∙aha. Jakobni Isolo ka∙dongchakaniara namen bilakaha, aro ua an∙tangko a∙gital aro ia a∙gilsako songregipa ine chanaha (Ibri. 11:13). Gualanirangko dakmanahaomangba, ua noktangko jakari wate re∙angaha indiba ua Kanaanona man∙e cha∙gipa mande ong∙e re∙bapilaha.

`Gualanirangko dakgenchimoba, Isol an∙chingna pattikuenga. Baditan gualaniko gelaniara nambatachim! Na∙ara maidakgipa basee ra∙na nanganiko chagrongenga, aro namgijagipa baseaniko maikai na∙ara maikai gelna man∙gen?`