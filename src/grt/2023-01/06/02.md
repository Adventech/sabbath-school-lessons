---
title:  Noa Ka∙sachakaniko Man∙aha
date:   05/02/2023
---

Iako gisik ra∙na namen krabea, chong∙motan, salgini gamko am∙gipa manderangko bang∙a changon Isol okamronga jedakode ia a∙gilsako mongsonggipa dingtangataniko dakna man∙gen. Nanggenchimode, apsangipa bewalo chagrongna na∙aba tarisogimin ong∙bo.

`Aba. 6:5–14 ona poraibo. Isolni kattako maniani gimin Noana maia namen dingtangbeani sokbaaha? Sepangbaenggipa nisiatanina a∙gilsak mikrakataniko nangengon, ianoniko an∙chingara an∙tangtangna maia skianirangko nikna man∙gen?`

Noa an∙tangni somoi aro gamrangko jakkale an∙tangna nok-jamko rikna man∙achim, indiba ua an∙tangni janggi tanganiko namen dingtangatna miksongaha aro uni janggi tangani somoiko 120 bilsirangna jakkale Isolni okamaniko knachake dal∙begipa ringko rikaha.

Bang∙a jajaaniko man∙gipa manderang Chi Dubiani golpoko kakket ong∙gijagipa golpo ong∙a ine agane jegala, maina uamang ong∙telaigipa niamrango pangchakesa agananiko dakaha. Ian gitalsranggipade ong∙ja. “Chi dubina skang dongsogipa manderang indine chanchiaha je, ritcha bilsirangna ong∙telaigipa niamrangko tik ka∙e donaha. Bilsi-karirang niam gital sul sul re∙baa. Indiba ia somoiona kingkingde mikka wakujachim; a∙gilsakara pringni ripamchichi chijimatako man∙achim. Chibimarang uamangna dongimin ari simako batsotjachim, indiba uarang an∙tangtangni chirangko naljoke sagalona ra∙anga. Tik ka∙gimin niamrangan, chirangko, uamangni chirikamko jokbadena on∙jaha.”—Ellen G. White, Patriarchs and Prophets, jak 96. Chi dubina skang, manderang indine agananiko dakaha je, mamung dakeba chi dubijawa. Iako uamang an∙tangtangni nibaenggipa ma∙sianio pangchake aganaha; Chi dubiani ja∙mano, uamang indine jerikitaha je, ian ong∙bebejaha. Sastroo indine agana: “Salni kokimao gital mamungba dongja” (Agan. 1:9).

Iani gisepon, Sastro indineba agana je, Chi dubiani somoio ong∙aha gita, bon∙kamani somoini bidingo manderang jajaaniko man∙gen. (2 Pit. 3:3–7 ko nibo). Indide an∙chingara maikai re∙baenggipa nisiatanina mikraksoe dongna man∙gen? Miksongmanchae baseani donga jekon “delayed gratification” ine agana. Iani miksonganide ian je, an∙ching chakchike Isolni okamanina kamko ka∙e mikkangchi rasongarigipa man∙gnina ka∙dongsona nanga. Krisitoni re∙bapilani somoiko an∙ching u∙ija. Indiba ian an∙chingko jajrengatna nangjawa. Nangchongmotanide ian je, Noa gita Isolni dakna agangipa kamko an∙ching ka∙na nanga.

`Noako gita nang∙ni janggi tanganiko dingtangatna Isol nang∙ko indake okamgenchimode, na∙ara baditana kingking tarisogimin ong∙gen? (Luk 16:10 ko poraibo).`