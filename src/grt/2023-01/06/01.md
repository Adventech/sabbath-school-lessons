---
title:  Salgio Gam Chimongbo
date:   04/02/2023
---

### Ia Antini Lessonna Poraiani
Aba. 6:5–14, Ibri. 11:8–13, 2 Kor. 4:18, Aba. 13:10–12, Aba. 32:22–31, Ibri. 11:24–29.

> <p>Mingani Pod</p>
> “Maina mande a∙gilsak gimikkon man∙oba, an∙tang janggiko gimaatode, ua mai biteko man∙piti? Maina mande an∙tang janggini pal ine maiko on∙sregren?” (Mark 8:36, 37).

Jisu an∙chingna tangka chimongani bidingo nambatsranggipa ku∙pattianiko indine aganachi on∙aha: “Na∙simang a∙gilsako an∙tangtangna gam chimongnabe, jeo jo∙ong aro maram gimaata, aro jeo cha∙ugiparang cho∙ponge cha∙ua. Indiba salgio an∙tangtangna gam chimongbo, jeo jo∙ong aro maram gimaatja, aro jeo cha∙ugiparang cho∙ponge cha∙uja.” (Mati 6:19, 20). Jisu An∙tangni ku∙pattianiko indine aganani aganchotaha, “Maina jeo nang∙ni gam, unon nang∙ni ka∙tongba ong∙gen.” (Mati 6:21). Minggipin kattarangchi agangenchimode: Maiko ra∙na na∙a nang∙ni tangkako koros ka∙aha, angna mesokbo, aro nang∙ni ka∙tong bano ong∙engachim, anga nang∙na mesokgen, maina jenan na∙a nang∙ni tangkako jakkala, nang∙ni ka∙tong ja∙rikchongmotgen.

Isolni songnokna na∙a ka∙tongko man∙na skengama? Indake ong∙genchimode, indide, jeon jringjrotni boksisko raagenchim, uano nang∙ni tangkako donbo. Nang∙ni somoiko aro nang∙ni tangkako aro bi∙aniko Isolni kamna on∙bo. Na∙a indake dakgenchimode, na∙a ru∙utgijan ua kamna gisik nangbatgnok, aro nang∙ni ka∙tong ukon ja∙rikaignok. Ia antio an∙ching Sastroni podrangko aro toe agananirangko nigen jean salgio gam chimongani bidingo an∙chingna mesokgen, aro jringjrotni boksisko raana dakchakgen.