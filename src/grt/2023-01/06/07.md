---
title:  Chanchidapani
date:   10/02/2023
---

Isol Abrahamna pattianichi ku∙monggrikanio An∙tangni bakko mandera∙aha. Aro ia a∙gilsako gamrangko chimonggijachi Abraham Isolko mandera∙aha. “Isolni An∙tangni manderangna ku∙rachakgimin man∙rikani gamde ia a∙gilsakoni ong∙ja. Abraham ia a∙gilsako gam dongja, ‘Aro ua uano una man∙rikgni a∙ako ja∙pa samangba on∙jachim; aro ua unin ong∙china una aro uni bitchrina uko on∙gen ine, uni de dongkujaon ku∙rachakaha.’ Wat. 7:5. Uo dal∙gipa bosturang gnang, aro uarangko ua Isolni rasongna aro mandeskarangni namgnina ua jakkalaha; indiba ua ia a∙gilsakko an∙tangni nok ine ua chanjaha. Jihova uko an∙tangni miteko olakkigipa noktang songtangni manderangko watbana okamaha, aro jringjrotni man∙rikaniko on∙na ine Kanaan a∙songko ku∙rachakaha; indiba ua ba uni depanteba ia ku∙rachakaniko man∙jaha. Jensalo Abraham an∙tangna gopramko man∙na skahaon, ua Kanaan manderangonikosa brena nangaha. Ku∙rachakgimin A∙songo uni man∙rikgipa gamde Makpelani rong∙kolo ro∙ongko kitgimin gopram mangmangsan ong∙aiaha.”—Ellen G. White, Patriarchs and Prophets, jak 169.

An∙ching an∙chingni janggiko janggi tangengon, an∙ching basakobade gamona aro kusiniona re∙angna dakmajoaniko man∙ronga. Mikkangchina ka∙donganiko man∙na bilakgipa bebera∙aniko nanga. “Pharaoni rasongarigipa nok aro rajani singhasonko Mosena ku∙rachakahachim, indiba ua ma∙sia je, papni kusirang jean Isolko gualatgenchim, uarang ia nokrango donga. Ua ia nitobegipa nokni nalsachina niataha, rajani mukutni nalsachina ua niataha, uan chubatgipa mandera∙aniko una on∙gipa Isolni songnokko niatskaaha jean papchi ong∙siatako man∙jachim. Ua bebera∙achi baikamgipa mukutko nikataha jekon salgini Raja chegipa mandena mikkingo patgenchim. Ia bebera∙ani uko ia a∙gilsakni gamrangna mikbokataoni an∙pilataha aro sontolgipa, kangalgipa mitchiako man∙gipa jat baksa chanchapako man∙aha je a∙songan papni nokkol ong∙ana batede Isolko maninan baseahachim.”—Patriarchs and Prophets, jak 246.

**Chanchigrikna Sing∙anirang**:

`Jisu re∙baon an∙chingni gamrangna mai ong∙gen? (2 Pit. 3:10.) Bebeko agangenchimode, Jisuni re∙bana skang uarangna mai ong∙genchim? (Mati 6:20.) Maina, indide, uarangko nama miksonganio donna nangchongmotani ong∙a?`

`“Gamsengni tol∙napa” (Mark 4:19) ingipa kattani bidingo Jisuara maiko mikrakataha. Uara maiko miksonge aganengachim? Maikai gamsengara an∙chingko tol∙napna man∙a?`

`Klasso, nokkolrang baksa a∙gisiona re∙ongkatani pal Egypto Mose dongrikgenchimode, uni agangipa cholrangko chanchichipate nibo. Maia uni baseaniko didiatgipa ong∙genchim?`