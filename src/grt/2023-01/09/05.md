---
title:  Ananias aro Sapphira
date:   01/03/2023
---

Mondolini membor ong∙na gita namen katchaani somoi ong∙engachim. Pentekostni salo Gisik Rongtalgipani ga∙akdapani ja∙mano, watatarang bil gnange nama kattako skiprakengachim aro hajalni hajalrang mondoliona chapatako man∙aha.

“Aro uamang mol∙moloa, uamangni tom∙ani biap moaha; aro pilakan Gisik Rongtalgipan gapaha, aro uamang Isolni kattako kenmangija aganaha. Aro bebera∙gipa jinma gisiksan aro janggisanchim, aro saksaba gamtangko angni ine injachim; indiba uamang pilakkon dondimachim.” (Wat. 4:31, 32).

Ananias aro Sapphirana baditan namgipa chol ong∙aha, uamang skangni mondolio bak-rengsi ong∙pana man∙aha, aro uamang mondolini silroroaniko aro Gisik Rongtalgipachi aiao inmanbee dilaniko nikna namen namgipa chol ong∙aha. “Maina uamango chu∙onggija grichim; maina a∙arang ba nokrang gnanggiparang pilakan uarangko pale palani damrangko ra∙bae watatarangni ja∙ao donachim; aro nanga gita sakantina suale on∙achim.” (Wat. 4:34, 35).

Indakgipa obosta ong∙engon, Ananias aro Sapphiraba bak dongpana ske, a∙a damsako palaha aro mondolina tangkako on∙na miksongaha. Ianonade uamang namkuengachim.

`Wat. 5:1–11 ona poraibo. Nang∙ni nikanio maia namjabata, tangkako ra∙rikani ma tol∙ani? Maina indakgipa sastiko on∙aha?`

A∙bachengode, mondolina on∙na miksonganio uamang kakket ong∙a ine nikmanpilaha. Indiba, “ja∙mano, Ananias aro Sapphira mikbokachi Gisik Rongtalgipako duk ong∙ataha. Uamang an∙tangtangni ku∙rachakaniko dakanina duk ong∙aha aro ru∙utgijan uamangni ka∙tongko gisik nangatgipa skanirang gimaangaha je skanirangan Kristoni kamna dal∙a kamrangko ka∙na uamangni ka∙tongrangko ding∙chaoatahachim.”—Ellen G. White, The Acts of the Apostles, jak 72. Minggipin kattarangchi agangenchimode, nambatsranggipa miksonganio uamang a∙bachenggenchimoba, uamangni mikbokanian uamangko dakmikaniona uamangko sokataha.

`“Unon mondoli gimik aro iarangko knagipa pilakan kentokbeaha.” (Wat. 5:11). Ia obostani ja∙mano, manderang bak chikkungni bak sako on∙anio namen simsakbeengnok. Indiba ia dukni golpoo kakket ong∙china Sastroo mikrakatanikode dakskaja. Indide, mikbokani gimin iara an∙chingna maiko skiskaenga?`