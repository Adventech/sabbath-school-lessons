---
title:  Judasni Ka∙tong
date:   28/02/2023
---

Sastroo duk ong∙batsranggipa golporangoni mingsara Judas Iskariotni golpoan ong∙a. A∙gilsakni pilak itihaso, sak 11 sninggiparangni man∙gipa cholko ia mandeba man∙paaha: chong∙motan, pangnan Jisu baksa dongpae jringjrotni nama kattarangko Giteloniko skie ra∙na man∙paaha. Baditan dukni je, bang∙a manderang jemangan Judas gitade indakgipa cholko man∙jachim, bang∙an janggi jokaniko man∙gen, indiba an∙ching ma∙sia je, Judas jringjrotnan gimaaniko man∙aignok.

Mai ong∙aha? Aganchakaniko mingsa kattao nikna man∙gen: mikbokani, jean uni ka∙tongni skani ong∙ahachim.

`Johan 12:1–8 ona poraibo. Alanio jinmani gisikko salna Mariamara maiko dakaha? Judas maikai aganchakaha? Maina? Jisuni aganchakaniara maidake ong∙aha?`

Jokatgipani ka∙saa gnang Judasni mikbokanina manengani kattarang, alaniko wate re∙angatna uko didiataha aro ua joljol kamal dal∙gipani nokchi re∙angaha, jeon Jisuni bobilrang tom∙chimongengachim. Miriamni on∙ani baksa tosusaode ua iana bateba komia damna Jisuko uamangna palna miksongaha. (Mati 26:14–16).

Judasna mai ong∙aha? Bang∙bea namgipa cholrangko man∙genchimoba, maina uara indakgipa namgijagipa kamko ka∙aha? Ellen G. White indine agana, Judas “Dal∙gipa Skigipana ka∙saachim, aro Un baksa dongna skaahachim. Cholono aro janggi tanganio dingtangako man∙na ua skaahachim aro Jisu baksa nangrimaniko cha∙totna ua ka∙dongahachim. Jokatgipa Judasko jegaljaha. Sakchignini dolo ukoba man∙chapataha. Nama kattako sualani kamko ka∙china Ua uko nangnikahachim. Sagiparangko an∙sengatna aro korerangko a∙rikatna Ua una bilko on∙ahachim. Indiba Judas an∙tangko Kristona chu∙gimik on∙kanganiona sokbajaha.”—The Desire of Ages, jak 716.

Bon∙kamao, an∙ching pilakan cholono chu∙sokgijanirang donga, indiba on∙kanggenchimode, Isolni bilni an∙chingo kam ka∙anichi chena man∙gen. Indiba Judas Kristona chu∙gimik on∙kanganiko dakjaha, aro mikbokani pap jekon Kristoni bilchi chena man∙genchim, uko batesa ganggopskaaha aro namgijagipa biteko ra∙baskaaha.

An∙chingni gisepo sawarang mikbokaniko ba gipin namgijagipa kamko chena jotton ka∙jaenga? Bang∙bea. Ia a∙sel obostaode, ua tangkana mikbokaha, aro ua mikbokanian, jean ka∙tongni namgijani ong∙achim, uan uko cha∙una dilataha (Johan 12:6), jean uko Jisuko pale cha∙na dilatahachim.

Mibokanio kenbegnigipa skie ra∙ani an∙chingna ong∙enga. Chongipa kamsan ong∙aigenchimoba, ka∙tongni skaniko chongipa ong∙genoba, ian namgijaona aro jringjrotni gimaaniona dilangna man∙a.