---
title:  Ong∙bachenggipa Papma?
date:   26/02/2023
---

Isolni a∙gilsak salgisako maikai pap ong∙baa, iani bidingo sing∙ani bang∙a changon nabaa. Maikai ong∙baahachim, an∙ching ma∙sia. Aro ja∙pang ja∙dilde, mikbokani a∙sel ong∙a. Indide, haida, mikbokanian ong∙bachenggipa pap ong∙naba donga.

`Isaia 14:12–14 rangko poraibo. Luciferni ga∙akani gimin iano maiarangko on∙aha? Maikai mikbokaniara papo ga∙akanio mongsonggipa bak ong∙aha?`

“Una on∙gipa gadangni kamko chu∙ongnikjae, salgini kotokni kosako mandera∙ako man∙genchimoba, Ong∙atgipasan mangmang man∙na nanggipa mandera∙aniko ua mikbokaha. Isolsa chu∙batgipa ong∙a aro Uasa pilak ong∙atgiminrangni mandera∙aniko man∙na kragipa ong∙a ine mesokna jotton ka∙anipal, an∙tangnasa mandera∙aniko man∙na skaaha. Depantena Pagipani on∙gipa rasongni bilko, ia sa∙gre kotokrangni pamong mikbokaha jekon Kristosan mangmang man∙na kragipa ong∙achim.”—Ellen G. White, Patriarchs and Prophets, jak 35.

`Eph. 5:5 aro Kol. 3:5 ko poraibo. Mikbokaniko Paul maichi tosusaaha aro maina?`

Mikbokaniko Paulni mite olakkia baksa tosusaania baditan aiao inmanani ong∙aha. Isolna agre mainaba an∙tangtangni janggirangko on∙kanganiko dakon manderang mite olakkianiko daka, chong∙motan, Ong∙atgipako ong∙gija ong∙atgiminrangko olakkia. (Rom. 1:25). Indide, mikbokaniara, an∙chingni man∙na nanggijagipako man∙na skanianma, aro Jihovana bate uko namen man∙na skanianma jean an∙chingni ka∙tongni mongsonggipa ong∙aha?

Beben, Lucifer a∙bachengode iako ma∙sijaha je, uni skanirang uko banona dilangengachim, uko u∙ijaha. An∙chingnaba apsan ong∙na man∙a. Mikbokani bidingo agangipa ge∙etani niam, jean gisikni chanhianiko mongsongbate aganachim, ua ge∙etani an∙chingko namgijagipa kamoniko champengatna man∙gen jean gipin ge∙etani niamrangko pe∙aniona dilanggenchim. (2 Samuel 11 ko nibo).

`1 Tim. 6:6, 7 ko poraibo. Paulni seanirangna gisik nanganichi mikbokaoniko chel∙chakna gita maikai an∙chingko dakchakna man∙gen?`