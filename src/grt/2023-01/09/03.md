---
title:  A∙tipo Sao Nangako Man∙gimin Kam
date:   27/02/2023
---

Jajrengmangijan, Israelni itihaso ian gisik ra∙na krabegipa somoirangoni mingsa ong∙a. Bakrao bilsi 40 na re∙jojoani ja∙mano, uamang da∙ode Ku∙rachakgimin A∙songona napbaengaha. Aiao inmangipa bewalo, Israelni dedrangrang Jordan Chibimani suakpile jokani somoio a∙a ran∙ao batsotaha. A∙a ran∙ao uamangni batsotaniara Kanaanni songsarek rajarangni ka∙tongrangko gisiko nangataha, aro uamang dakgrikna gisiko chanchijaha (Josh. 5:1).

Kanaanko man∙na gita uamangni skanggipa dakgrikaniara dal∙begipa aro chubegipa guarechi duulako man∙gipa Jeriko songjinma ong∙achim. Maikai Jerikoni manderangko amchepna man∙gen, darangba ma∙sijachim—Joshuaba u∙ijachim. Joshuani mol∙molanina aganchakanio, songjinmako nisiatna Isol miksonganiko parakaha, jekon uamang ja∙rikahachim. Indiba, obostarang namen bikpil ong∙aha.

`Joshua 7 ko poraibo. Bilakbee cheani ja∙mano Jerikoo mai ong∙aha, aro ia golpooniko mai skianiko an∙chingara an∙tangtangna skie ra∙na man∙gen?`

Mikkangchakgrike sing∙aniko dakahaon, Akan an∙tangni dakgimin kamko ku∙rachake indine aganaha je, ua gamrangna ua mikbokaha. Iano “mikbokaha” ingipa kattana jakkalgipa Ibri katta “chmd” ko, Sastroni gipin biaprango nama bewalo jakkalaha. Mesokna gita, ia apsan kattani ja∙pang kattako Daniel 9:23 o janapaniko dakaha, jeon Gabriel Danielna indine aganaha je, “na∙an ka∙sabegipa” mande ong∙a.

Jeba ong∙china, ia golpoode, chmd ingipa kattara namgijagipa kobor ong∙skaaha. Songjinmaoniko an∙tangtangna gamrangko ra∙jachina rongtalbee ge∙etaniko dakgenchimoba (Josh. 6:18, 19), Akan ukon dakaiaha, indake jat gimikna mandera∙gijaniko ra∙baaha. Bebeko agangenchimode, Ai songjinmako dakgrikanio chejahaon, Joshua namen jajrengbeaha, “Kanaanrang aro a∙songo donggipa pilakan iako knagen aro uamang chingko duulbagen aro chingni bimungko a∙aoniko gimaatgen. Aro Nang∙ni dal∙gipa bimungna na∙a maiko dakgen?” (Josh. 7:9). Minggipin kattarangchi agangenchimode, Jihova ia dal∙begipa cheanirangchi duulgipa a∙songrangna An∙tangni bilko aro An∙tangni manderang baksa Uni kam ka∙enganiko mesokna miksongahachim. Uamangni cheanirangara Yahwehni bilko gipin a∙songrangna sakki ong∙china nanggenchim. Beben, Ai songjinmako chejahaon, manderangni janggirangni gimaaniko man∙an baksana, ua sakki on∙aniara bilakjaha.

`Kamtangni gimin Akanni dal∙e ra∙gijaniko chanchibewale nibo: Oe, gipin gamrang baksa tosusaode iara namen bang∙gijagipasan ong∙aia. Darangba u∙ijawa aro iara maikai gipinko saknaatgen? Iani gisepon, angni nokdango tangkakoba nangbeenga. Indakgipa kenbegipa chanchiaoniko an∙tangtangko chel∙chakna an∙chingara maikai man∙gen?`