---
title:  Chanchidapani
date:   03/03/2023
---

Jerikoko amanio, sona rupako Israelni a∙tipona ra∙bagiparang Akan saksa mangmangsande ong∙jachim. Rupa, sona aro pitolchi tarigimin ra∙chakanirangko Isolni nokona ra∙bachina Joshua manderangna aganahachim (Josh. 6:19, 24). Gipin bosturangkode so∙na nangachim. Akan, saksasan mangmang maikoba an∙tangna ra∙rikaha. “Millionni million Israelrangoni mande saksasan mangmang, cheani aro bichalni kontao, Isolni ge∙etaniko pe∙na pa∙sokaha. Akan-ni mikbokaniara Shinarni dam rakbegipa gandingko nikanichi ding∙chaoatako man∙aha; siaona uko dilatahaoba, ua uko ‘namgipa Babylonni ganding’ ine chanaha. Mingsa pap uko minggipin papona dilangaha, aro Jihovana on∙na nanggipa rupa aro sonako ua Isoloniko ra∙seke ra∙aha, jean Kanaan a∙songni skanggipa biterang ong∙achim.”—Ellen G. White, Patriarchs and Prophets, jak 496.

Bon∙kamgipa salrango ong∙gnigipa chinrangni bidingo Paulni seanio, skanggipa minggnigiparangde tangka aro gamrangni bidingo ong∙aha. “Indiba iako u∙ibo, bon∙kamani salrango dukni salrang ong∙gen. Maina manderang an∙tangtangna ka∙sagipa aro tangkana ka∙sagipa…” (2 Tim. 3:1, 2) ong∙gen. An∙tangnasan chanchiani aro tangkana ka∙saani, iarangan bon∙kamani salrango (an∙chingni chasongo) manderangni bewalrang ong∙a.

**Chanchigrikna Sing∙anirang**:

`1 Tim. 6:6–10: “Aro chu∙ongnikan baksa olakkiara bang∙a man∙dapani ong∙a. Maina an∙ching mamungkoba a∙gilsakona ra∙bajachim, aro mamungko ra∙angnaba man∙ja, indiba cha∙ani aro gana chinani gnangode, uarangko an∙chinga chu∙ongnikgen. Indiba gam gnanggiparang ong∙na sikgiparang nisia aro gimaao manderangko dubiatgipa dakmajoao aro jontio aro bang∙a u∙igija aro cham∙atani skarango ga∙akgen. Maina tangkana ka∙saa pilak namgijani ja∙dil ong∙a; uko mitam man∙na ske bebera∙aoni brangaha, aro an∙tangtangko bang∙en jajrengachi su∙pruaha.” Tangkana ka∙saahani gimin bang∙an “an∙tangtangko bang∙en jajrengachi su∙pruaha.” Iani bidingo adita toe agananiko ra∙e chanchibewalbo. Bang∙beamo? Beben tangkako an∙ching nangbebea, indiba Paulni iano mikrakataha gita maikai an∙chingara dakmajoao ga∙akgija an∙tangtangko kraa bewalo rakkina man∙gen?`

`Tangka baksana, gipin bosturangna mikbokaniara maiarang donga?`

`Maikoba man∙na sikbebeani aro mikbokani, ia minggnini gisepo maia dingtanggrikani donga? Maikoba man∙na sikbeaniara mikbokaona basakosa dilangako man∙a?`