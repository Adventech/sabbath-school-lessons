---
title:  Mikbokaoniko An∙tangko Rakkibo
date:   25/02/2023
---

### Ia Antini Lessonna Poraiani
Isa. 14:12–14, Eph. 5:5, Josh. 7, Johan 12:1–8, Wat. 5:1–11, 1 Kor. 10:13.

> <p>Mingani Pod</p>
> “Mikrakbo, aro pilak mikbokaoniko an∙tangko rakkibo, maina mandeni gam suakoba uni janggi uni gnangao dongja.” (Luk 12:15).

Mikbokaniara gam-jinna man∙dapna skanian ong∙a je gaman nang∙ni ong∙jachim. Mikbokaniara namen dal∙a, mamung tol∙ani, cha∙uani ba so∙otanigrian ong∙na man∙a, ian namen namgijagipa ong∙a je, Isol An∙tangni dal∙gipa niamo iani bidingo mikrakatna baseaha. “Na∙a nang∙ni songsulni nokna mikboknabe, na∙a nang∙ni songsulni jikgipana, ba uni nokkol, ba uni me∙asana, ba uni nokkol me∙chikna, ba uni matchuna, ba uni gadana, ba nang∙ni songsulni mamungnaba mikboknabe.” (Reo. 20:17).

Namgijagipa paprang baksa mikbokaniko chanchapaha jean an∙chingko Isolni songnokoniko chel∙atgenchim. “Ba otoromirang Isolni songnokko man∙rikjawa ine na∙simang u∙ijama? Na∙simangko brangatna on∙nabe; til∙ekgiparang, ba mite dakaniko olakkigiparang, ba gipinni jik semung til∙ekgiparang, ba me∙chik gita dakgiparang, ba me∙asamung namgija ka∙giparang, ba cha∙ugiparang, ba mikbokgiparang, ba pekgiparang, ba saigiparang, ba cha∙bokgiparang Isolni songnokko man∙rikjawa.” (1 Kor. 6:9, 10).

Mikbokaniko, cha∙boke ra∙sekdraani, mite olakkiani, til∙ekani aro gipinni jik semung til∙ekani baksa apsanama? Indaken ia podrang agana, aro ia antio an∙ching uni namgijaniko niatgen aro uko chena maikai man∙genchim, uarangni bidingo nigen.