---
title:  Mikbokaniko Cheani
date:   02/03/2023
---

Mikbokaniara ka∙tongni skani ong∙a, aro jekai gaorade∙ani aro an∙tangnasan chanchiani, iarangko u∙irikgija gita mikbokanikoba an∙ching u∙irikja, uni giminsa iara namen kenbegnigipa ong∙a aro tol∙napani ong∙a. Niksenggipa paprangko chena namen neng∙gipa ong∙a: tol∙ani, til∙ekani, cha∙uani, mite olakkiani, Sabbath pe∙ani, iarangko chena namen neng∙ani ong∙a. Indiba iarangara nikna man∙gipa parakgipa kamrang ong∙a, jerangkon dakna skangde chanchianiko dakchenga. Indiba ong∙gijagipa chanchianirangko chenade namen neng∙beani ong∙a.

`1 Kor. 10:13 ko poraibo. Mai ku∙rachakaniko iano on∙aha aro mikbokani bidingo u∙ina iara maikai nangchongmotani ong∙a?`

Maikai indine, Isolni bilo an∙chingara ia kenbegnigipa paponi naljokna man∙gen?

1\. Dangdike on∙na aro Isolo pangchakna aro Uni nokdangni bak ong∙na baseaniko dakbo. “Aro Jihovako manina na∙simang namja ine nikode, na∙simang sako manigen da∙alo an∙tangtangna sebo; chibimani nalsachi donggipa na∙simangni pagiparangni manigimin isolrangko ong∙bo, aro na∙simangni dongenggipa a∙songo Amorrangni isolrang ong∙bo; indiba anga aro angni nokde Jihovako manigen” (Josh. 24:15).

2\. Salantio bi∙jringbo aro Mati 6:13 ko bi∙anio man∙chapatbo, “Aro chingko dakmajoaona rimnapnabe, indiba namgijagipaoniko chingko jokatbo.” Jensalo mikbokani gisik nang∙o dongon jekon na∙a dakna nangjachim, iani gimin bi∙aniko dakbo, aro Sastroo on∙gimin ku∙rachakanirangko, jekai, 1 Kor. 10:13 ko kange ra∙bo.

3\. Sastroko poraijringbo. “Angni ka∙tongo nang∙ni kattako anga donaha, anga maikai nang∙ni kosako pap dakjawa.” (Git. 119:11).

Jisu mandeni papko chagrongaha. An∙chingni chagronggimin gitan Uaba pilakni gitan dakmajoako man∙aha. Warachakna bilko man∙na gita, Ua An∙tangni Pagipa baksa walgimikrang agangrikaniko dakaha. Aro bebera∙e katta maniachi mande sakantian chena man∙gen ine dakmesokkujaskal aro ku∙rachakaniko on∙angjaskal Jisu ia a∙gilsakko wate re∙angjaha—Kristosrak cholonko rikna ua dakmesokangaha.

“Jihovako man∙na ammitingo, na∙simang uko am∙bo; uni sepango dongpition na∙simang uo bi∙bo; ekanggipa an∙tangni re∙aniko, aro kakketgijagipa mande an∙tangni chanchianirangko watgalchina; aro ua una ka∙sachakgen; aro an∙chingni Isolona, maina uan bang∙bee kema ka∙gen.” (Isa. 55:6, 7).

`Donggenchimode, mikbokani a∙sel nang∙ni janggi tanganio mai sastirangko man∙aha? Mai skie ra∙aniko na∙ara man∙aha? Uarangoniko na∙ara maiko skie ra∙na nangkugenchim?`