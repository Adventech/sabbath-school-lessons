---
title:  Salgio Dakgrikani Ong∙a
date:   20/10/2025
---

`Ia dakgrikaniara dal∙batgipa dakgrikani bak ong∙a ine Joshua u∙iaha. Isol An∙tangni bak man∙enggipa dakgrikani bidingo an∙chingara maiko u∙ia? Para. 12:7–9, Isa. 14:12–14, Ezek. 28:11–19, aro Dan. 10:12–14 rangko poraibo.`

Isol a∙gilsakko daito gnanggipa ong∙atgiminrangchi jelbra jelsuataha jemangnan Ua jakgitele baseani bilko on∙aha, aro ka∙sana gita ian uamangna nangchongmotani ong∙achim. Uamang Isolni ska gita ba Uni skani kosako dakna uamang basena man∙a. Bilakbatsranggipa sa∙grerangoni saksa, chong∙motan, Lucifer, Isolni kosako bobil dake chakataha aro an∙tang baksa bang∙bea sa∙grerangko rimgope salaha.

Isaia aro Ezekiel ia dakgrikaniko janapaha, indiba mitam Sastroko talatgiparang Isa. 14 aro Ezek. 28 ni miksonganiko Babylonni raja aro Tyre-ni sason ka∙gipa ine talatna jotton ka∙aha. Indioba, Sastroni podrango, ong∙chongmotaniko rongtalbee mesokgiparang gnang. Babylonni raja salgio donggipa Isolni singhasonona re∙angaha ine talataniko daka (Isa. 14:12, 13), aro Tyre-ni raja, Isolni rongtalgipa a∙brio, naljoke rakkigipa kerup ong∙e Edeno dongaha (Ezek. 28:12–15). Iarang mamung dakeba Babylon aro Tyre raja chong∙motni bidingode kakket ong∙jaha.

Uamang ong∙siagrigiparang aro “chu∙soksranggiparang” ine a∙gilsakni rajarangni giminba indine aganna man∙jawa. Uni gimin, ia cholonrang beben, Babylon aro Tyre songnokrangni nalsachina ong∙gipako mesoka.

Isaia “toe agananiko” janapaha (Ibri. mashal), jean ning∙tubee ortoko talata. Ia talatanio, Babylonni raja bobil dake chakatgipako, an∙tango chu∙ongnikgipako, aro gaora de∙gipako mesokgipa ong∙a. Apsandake, Ezekielara Tyre raja pante (Ezek. 28:2) aro Tyre rajani (Ezek. 28:11, 12) gisepo donggipa dingtanggrikaniko mesoka, chong∙motan, raja pante jean a∙gilsako donggipako, salgisako donggipa rajako mesokgipa chin ine talataha.

Dan. 10:12–14 rango serikgimin gitade, ia bobil dake chakatgiparangara a∙gilsako Isolni miksonganirangko chu∙sokatgnioniko champenggiparang ong∙a. Salgi aro a∙gilsakni gisepo donggipa ia nangrimaniosa, an∙ching Israelrangni dakgrikaniko u∙ina nanggen jean Isolni ge∙etanichi ong∙ahachim. An∙ching iako u∙ina nanggen je, ian Isol aro Satanni gisepo aro nama aro namgijani gisepo dal∙begipa dakgrikani ong∙a, jekon ia a∙gilsako mesokahachim—iarang pilakan ga∙akgimin a∙gilsako Isolni kakket bichalko aro ka∙saaniko ra∙bapiltaina miksonganichi ong∙enga.

`Nama aro namgijani gisepo dal∙gipa dakgrikanini ong∙chongmotbebeaniko ia a∙gilsako aro an∙chingni janggi tanganio an∙chingara maia cholrangchi nikna man∙enga?`