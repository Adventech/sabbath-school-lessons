---
title:  Jihova Dakgrikgipa Sipai Ong∙a
date:   21/10/2025
---

`Reo. 2:23–25; Reo. 12:12, 13; aro Reo. 15:3–11 rangko poraibo. Isol dakgrikgipa sipai ong∙a ine inani miksonganiara maia?`

Uamangni Egypto ru∙utbee dongani somoio, Israelrang uamangni pagitchamrangni kakketgipa Isolko gualaha. Bakrao uamangni songreanio uamangni mesokaha gita, Abraham, Ishak, aro Jakobni Isolni gimin uamangni u∙iania dimelaha, aro uamang uamangni toromni dakbewalrango songsarekni bewalrangko brinaha (Reo. 32:1–4). Egyptrangni ning∙o onia ka∙aniko man∙e, uamang Jihovana grapaha (Reo. 2:23–25), aro tik ong∙gipa somoion, Jihova uamangni palo kamko ka∙aha.

Indake ong∙engon, Reongkata ki∙tapni skanggipaoni chi∙gnigipa odhairangona talatgipa dakgrikania, Mose aro Pharaohni gisepo ong∙gipa dakgrikaninade namen bata. Ancient Near East jolo dakgrikanini bidingo donggimin chanchiani gitade, manderangni gisepo dakgrikaniko isolrangni gisepo dakgrikani ine chana. Reo. 12:12 indine paraka je, Jihova bichalko Pharaohnasan on∙aijaha, indiba Egyptni isolrangni kosakoba bichalko on∙aha, chong∙motan, ua bilakgipa korerangni kosako bichalko on∙aha (Levi. 17:7, Deut. 32:17) jean Egypt manderangni janggi tangani bewalo onia ka∙anina bil aro kakketgijani ja∙pang ong∙achim.

Bon∙chotaode, Isol pap baksa dakgrikgen aro ia dakgrikaniko jringjrotna chakchike dongjawa (Git. 24:8, Para. 19:11, Para. 20:1–4, 14). Ga∙akgimin pilak sa∙grerang aro manderangba jemangan an∙tangtangko pap baksa chanchapachim, so∙otako man∙gen. Iani bidingo aganengon, a∙songni manderang baksa dakgrikaniko ia dakgrikanini a∙bachenggipa bak ine channa nanga jean chisolo ia dakgrikania chubatgipa bako ong∙gen, aro bon∙chotgipa bichal ka∙aniosa matchotgen jeon Isolni kakket bichalko aro ka∙saani cholonko parakgen.

Kanaan manderangko bon∙kimitatsrangani gimin agananiko Isolni ia a∙gilsakni namgija bilrang baksa dakgrikani bewalo u∙ina nanggen. Bon∙chotao parakako man∙nasienggipade Isolni bimung aro Uni cholonan ong∙gen (Rom. 3:4, Rev. 15:3).

Pap mandeni janggi tanganiona napbaaonin, darangba bijatchigipao chadengna man∙ja. Mandea Isolchipak ong∙na nanggen ba diabolchipak ong∙skana nanggen. Uni gimin, iako gisiko ra∙e, Kanaan manderangko bon∙kimitatsrangna agananiko bon∙kamgipa bichalko mesoksogipa ine ra∙na nanggen.

`Dal∙begipa dakgrikanio dolgnioni dolsao ong∙nasan man∙aia. An∙tangko badia dolchipak ong∙gen ine na∙ara chanchia?`