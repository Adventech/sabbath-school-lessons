---
title:  Kanaanrangni Namgijani
date:   26/10/2025
---

`Aba. 15:16, Levi. 18:24–30, Deut. 18:9–14, aro Ezra 9:11 rangko poraibo. Israelrangna Kanaan a∙songko on∙na gita Isolni dal∙bata miksongani gimin ia podrangara an∙chingna maiko aganenga?`

Kanaano songdongenggipa jatrangni mitchianiko chu∙gimik uni miksonganiko u∙ina gitade an∙ching Joshua ki∙tapni nalsachiko niatna nanggen. Ia jatrangni misilbegipa dakbewalrang, chong∙motan, detangko boli on∙ani, me∙mang muni piani, montol dakani, mikmalatani kam aro uandakgipa dakbewalrang an∙chingna adita u∙ianiko on∙a (Deut. 18:9–12).

Gitchamgipa Ugaritic kattarangko (jekon Ras Shamra-oniko ra∙ahachim), iako am∙sandie man∙anio, Kanaanni torom, aro manderangni janggi tangani bewalrangko adita u∙ianiko on∙a aro uarang ia janggi tangani bewalko mitchia ine paraka, iasan ong∙aija, indiba Niam Gitchamo janapgimin gitaba ia janggi tanganiara ong∙sigipa cholon ong∙a ine paraka.

Kanaan manderangni toromara ia bebera∙anio pangchaka je, ong∙telaigipa obosta, jean bi∙sa man∙ataniko kimkimatachim, uara mite me∙a aro mite me∙chikrangni gisepo be∙enni gita nangrimgrikaniko sasono donanichi ong∙a. Uni gimin, uamangara isolrangni be∙enni gita nangrimgrikaniko uamang an∙tangtangni nangrimgrikani bewalrang baksa tosusae ra∙chaka aro uamang toromni bimungo be∙enni skarangko chu∙sokate nangrimachi uamangni mite me∙a aro me∙chikrangkoba uamang gitan apsan dakpachina didia. Iandakgipa chanchianian toromni bimungo rongtalgipa til∙ekani aro be∙enni skarangko chu∙sokataniona sokataha jeon me∙a aro me∙chikrang indakgipa bewalo bak ra∙e, ian toromni olakkiani bak ine chanaha!

Je jatba uamangni olakkienggipa isolrangna batede cholono chubatna aro silrorona man∙ja. Uamangni isolrangni gimin indake chanchiani giminsa, Kanaan toromo, olakkiani bewalrango detangko boli on∙anirangko dakaha jekon Sastroo ma∙teke beng∙aniko dakachim.

Archaeologyko poraigiparangni am∙sandie nianio iako nikaha je, Kanaano songdonggiparang uamangni dejakrako isolrangna, chong∙motan, uamangni olakkigipa miterangna bolirangko on∙aha. Be∙kninggimin chonggipa grengrangko dal∙gipa donchakanirango dongiminko nikaha je donchakanirangon seanirang gnangchim. Ian uamangni ong∙sigipa torom aro uamangni dedrangko boli on∙bebea ine sakkiko on∙aha.

Uni gimin, Kanaan manderangko bon∙kimitaniara ja∙man ja∙wilo chanchitaiani ong∙jaha, aro ian Isolni Kanaan a∙songko Israelrangna on∙na miksongani ja∙mano ong∙jaha. Kanaano songdonggiparangna ka∙sachakani somoiko on∙aha, je cholkon uamang ra∙e uamangni gisepo songdongenggipa pagitchamrangni sakki on∙anichi Isol aro Uni cholonni gimin u∙ie ra∙na gita man∙genchim. Uamang cholko man∙aha, indiba uamang ua cholko rusiataha, aro uamangko Jihovani bon∙kimitatkujana kingking uamangni misilbegipa bewalrangko dakangkuaha.