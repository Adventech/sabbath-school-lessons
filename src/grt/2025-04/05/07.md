---
title:  Chanchidapani
date:   31/10/2025
---

Ellen G. Whiteni ki∙tap, Patriarchs and Prophets oniko “The Fall of Jericho,” jak 491–493 rangko poraibo.

Sastroo pilak baksan ong∙aha gita, Sastroni context aro backgroundko u∙ianiara nangchongmotani ong∙a. An∙chingni nikbagimin gita, dal∙begipa dakgrikani aro Isolko Bichal Ka∙gipa ine ra∙anio Kanaan manderang baksa dakgrikanirangko u∙ina gita nangchongmotani ong∙a.

“Isolara ka∙onangna ka∙singipa ong∙a. Ua denggugipa manderangko gisik pil∙na somoiko on∙aha jedakode uamangara Uko aro Uni cholonko u∙igenchim. On∙gimin seng∙anio pangchake uamangni matnanganiba ong∙aha maina uamang Isolni ramarangna bate uamang an∙tangtangni ramarangnasa baseaniko dakaha. Maini gimin Isolara Kanaan manderangko rang∙sande ra∙galjahachim, a∙selko Isol on∙aha. Amorrangni papranga gapkujachim. Uamangni paprangchi uamangara ka∙sne ka∙sne an∙tangtangko Isolni chakchikaoni chel∙atengachim jeon mamungdakeba ka∙sachakani dongjawaha aro uamangko bon∙kimitatsranggnokchim. Ua sima-ariona sokkujana aro uamangni paprang gapsuakkujana kingkingde, Isolni a∙jak sokani ru∙utataniko man∙genchim. Pilak jatrangnan ka∙sachakani somoi dongaha. Jemangan Isolni niamna gro nangahachim, uamangni namgijania gadangsaoni gadanggipinona doangrikrikaha. Dedrangrang uamangni bobil dake chakatgipa ma∙a paarangni gisikko man∙rikgenchim aro uamangni pagiparangna bateba Isolni ka∙onangani uamangona ga∙akkujaskal namjabate kamrangko ka∙ahachim. Somoi ru∙utatatko man∙ahani gimin sastiara komigen inede ong∙jaha.”—Ellen G. White Comments, The SDA Bible Commentary, vol. 2, jak 1005.

**Chanchigrikna Sing∙anirang**

`Isolni an∙chingni bichal ka∙gipa ong∙a aro a∙gilsakni Dal∙batgipa Bichal Ka∙gipa ong∙ani bidingo chanchigrikbo. Isolni Bichal Ka∙gipa ong∙aniara maini gimin nama kattani aro an∙chingni jokanina mongsonggipa pangchakani ong∙a?`

`Maikai Kanaan manderangni obostara Isolni chakchikanina aro kakket bichalona kelkiko oe on∙a gita an∙chingna on∙a? Saksa sakgipin baksa an∙chingni janggi tanganio maikai an∙chingara Isolni cholonko teng∙chakna man∙gen?`

`Jakgitele basee ra∙ani bidingo mongsonggipa ja∙pang ja∙dilni gimin chanchiate nibo. An∙chingni basee ra∙aniko maini gimin Isol mandera∙a ine na∙a chanchia? Maikai ka∙saani aro jakgitele basee ra∙ania nangrimgrika?`

`Niam Gitchamo dakgrikani golporang namen bang∙bea, indiba bon∙chotaode, tom∙tomaniko on∙na ua golporanga niksamsoaniko daka. Samtangtango tom∙tomaniko ra∙bana Kristianrangara maiko dakna nanggen?`