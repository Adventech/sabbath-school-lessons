---
title:  Dal∙batsranggipa Bichal Ka∙gipa
date:   27/10/2025
---

`Aba. 18:25; Git. 7:11; Git. 50:6; Git. 82:1; Git 96:10; aro 2 Tim. 4:1, 8 rangko poraibo. Isolni namgipa cholonni gimin ia podrangara maiko aganenga? Rongtalgipa dakgrikani-ni bidingo donggipa sing∙aniko u∙ina gita Isolni a∙gilsak salgisakni bichal ka∙gipa ong∙aniara maikai an∙chingko dakchaka?`

Isolni cholonni rongtalani ine inaniara ian je, Ua papko chakna man∙ja ine ong∙a. Ua chakchikgipa ong∙a. Indioba, pap an∙tangni sastiko raana nanggen, jean siani ong∙a (Rom. 6:23). Jeoba papko nikja maina, Israelni gisepo ba Kanaan manderangni gisepo ong∙ja maina, Yahweh papni kosako dakgrikaniko daka. Israelrangara rongtalgipa dakgrikanio bak ra∙anichi rongtalatako man∙ja. Gipin jatrang gitan uamangba papirang ong∙a (Deut. 9:4, 5; Deut. 12:29, 30). Gipin jatrangko sasti on∙na Jihova Israelko jakkalaha. Indiba Israelrang Isolko katta manijaode, Isol uamangna dakgrikchakjaha. Israelni bobilrangba bil on∙e uamangko chadrapna on∙aha aro uamangko onia dakna on∙aha (Joshua 7 baksa nisusabo).

Isolni kamko bichal ka∙gipa ine niatosa rongtalgipa dakgrikani-ni chu∙gimik miksonganiko u∙ina gita man∙gen. Jensalo indake nikahaon, Israelrangni dakgrikanirangko dingtanggipa bewalo nikatna man∙a. An∙tangna rasongko man∙na dakgrikarangoni bikpile, jean skangni sal somoirango ong∙rongbewal ong∙achim (aro an∙chingni chasongoba indaken ong∙enga), Israelrangni dakgrikanirangara an∙tangtangna rasongko ra∙bana dakgrikanirang ong∙ja indiba Isolni kakket bichalko ra∙bana aro a∙songo tom∙tomaniko ra∙banasa ong∙a. Uni gimin, rongtalgipa dakgrikani-ni gimin u∙iani gisepo, Isolni sason ka∙ani aro Uni bilakani chadenga, jean Isolko dakgrikgipa ong∙a ine agananio nangchongmotgipa bak ong∙a, aro ian Isolko raja ba bichal ka∙gipa gita apsan mesokani chin gita ong∙a.

Yahweh jean dakgrikgipa ong∙a, Uan bichal ka∙gipa ong∙a, aro Ua niamko dakgipa, ja∙rikgipa, aro rakkigipa ong∙a jean Uni cholonko teng∙chakani ong∙a. Isolko dakgrikgipa ine mesokgipa chinara, bichal ka∙gipako aro rajako gita apsananga, aro iako paraka je, Yahweh An∙tangni songgimin niamni kosako bobil dake chakatgipako jringjrotna nichae chakchikdamjawa. Uni gimin, indake u∙ina gita man∙a je, Yahwehni kamara dakgriknade ong∙jachim, ba cheaninaba ong∙ja, indiba kakket bichalko ra∙baani aro tom∙tomaniko songtainasa ong∙a. Bon∙chotaode, bichal ka∙na aro dakgrikna, ba kakket bichalko ra∙bana ine agananio, Isol kamko ka∙anio mongsonggipa ong∙genchimode, iaranga apsanaia.

`Isolni toromigipa bichal ka∙gipa ong∙ani bidingo chanchiatbo jean mikkang niteaniko dakja aro man∙gnina kamko ka∙gipa ong∙ja. Papko, onia dakako, dosgrigipani dukko, aro onchepe kam ka∙ako jringjrotna chakchikna man∙gijagipa Isolara maikaisa nama kattani mongsonggipa bak ong∙na man∙skaa?`