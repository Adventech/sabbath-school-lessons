---
title:  Ra∙galani ma Bon∙kimitatani?
date:   28/10/2025
---

`Reo. 23:28–30; Reo. 33:2; Reo. 34:11; Chan. 33:52; aro Deut. 7:20 rangko Reo. 34:13; Deut. 7:5; Deut. 9:3; Deut. 12:2, 3; aro Deut. 31:3, 4 baksa nisusabo. Ia podrangara dakgrikani-ni miksonganiko aro nisiatanio baditan ong∙angahachim, uarangni bidingo maiko talata?`

Kanaan manderangna Isolni a∙bachengo mangsonganide uamangko bon∙kimitatnade ong∙jachim, indiba ra∙galnasa ong∙aiachim. Israelni dakgrikani bewalni gimin talatgipa Sastroni odhai podrangko namedake porika ka∙e nianio iako mesoka je, Ku∙rachakgimin A∙songo songdonggiparangko ra∙galna, rikgalatna, aro gimaatna ine miksonge jakkalgipa kattarangko jakkalaha. Gnigipao, nisiatanina jakkalgipa kattarang aro Israelrangko mongsonggipa subject ine chananio, janggigrigipa bosturangko miksonga jekai, mite olakkianio jakkalgipa bosturangko miksonga. Rongtalbeen nikna man∙gen je, mite olakkianian aro ganchirangan Kanaan toromode mongsonggipa biaprang ong∙aha.

Rongtalgipa dakgrikaniara mongsongbate Kanaanni ong∙sigipa dakbewal aro manderangni janggi tangani bewalni gimin ong∙aha. Brine mitchianiko man∙aoni gelna gita Israelrang ong∙sianiona dilgipa pilak kamrangko aro bosturangko nisiate galna nangaha. Kanaano songdonggiparang, aro sakanti sakprakan, jemangan dakgrikna skang ba dakgrikmitingoba ong∙ja maina, Isolni bilakaniko ma∙siachim, uamangde gipinchi kate jokna gita cholko man∙aha (Josh. 2:9–14; Bichal Ka∙gipa. 1:24–26 baksa nisusabo). Kanaan manderangoni nisiatako man∙giparangara bilakgipa guarerangchi kaduulgimin songjinmarangona katnape, Israelrangna Isolni mangsongani kosako bobil dake chakataniko dontonggijagiparang, aro ka∙tongtangtangko rakatgiparangsa so∙otako man∙aha (Josh. 11:19, 20).

Indake ong∙genchimoba, sing∙aniko sing∙doani ong∙aha: Kanaanko chadrapna a∙bachenggipa miksonganiode a∙songo songdonggiparangko rikgalatnasa miksongahachim aro uamangko bon∙kimitatnade ong∙jachim, indide ja∙mano Israelrangara maini gimin bang∙bea manderangko so∙otaha?

Kanaanko chadrapani bidingo talatgipa Sastroni kattarangko namedake am∙sandianio indine parakaha je, Kanaan manderangko rusiatnasa a∙bachengode miksongani ong∙ahachim. Indioba, Kanaanni bang∙bata manderangan Egyptni Pharaoh gita uamangni ka∙tongtangtangko rakataha, aro indake uamangni cholon bewal aro dakbewal apsan ong∙paaha aro ian uamangni daka rikani bewalko man∙chape nisiataniona sokataha.

`Nang∙ni cholon aro dakbewalrangoniko maiko pike galna aro gimaatsrangna nangenga?`