---
title:  Jakgitele Baseani
date:   29/10/2025
---

`Deut. 20:10, 15–18; Deut. 13:12–18; aro Josh. 10:40 rangko poraibo. Deuteronomyo janapgimin gita Israelo mite olakkigipa jillani kosako dongimin dakgrikani niam aro ja∙rikna nangani dakbewalara Israelrangni dakgrikgipa dakgrikanio bon∙kimitatna sima-arirangni bidingo u∙ina gita an∙chingna maikai dakchaka?`

Ibri kattao dakgrikani somoio manderangko so∙otaniko talatna dingtangmanchagipa kattako jakkala: cherem. Ia kattani ortoara “champenggimin,” “ka∙dongagri ong∙aha,” ba “bon∙kimitatna chamgimin” ine ong∙a. Bang∙bata changon, ian Isolni kam ka∙anio jeon dakgrikaniko man∙chapachim, aro nisiatani ong∙telaigenchim, ua obostao manderangko, matburungrangko, ba janggigrigipa bosturangko chu∙gimik dingtangatna man∙gijaniko talatani ong∙a. Dakgrikanio manderangko bon∙kimitatsrangna jakkalgipa cherem kattako jakkalanio Yahwehni namgijagipa bilrang baksa dakgrikaniko ma∙sianio niatna nanggen jeon Uni cholon aro gunko ga∙akatna jotton ka∙ahachim.

Pil∙taie, a∙gilsako pap ong∙chengantaltal, neutral ong∙ani dongja: mande Isolchipak ong∙gen, ong∙jaode Uni bobil ong∙gen. Samsachi jringjrotni janggiona aro samgipinchiara jringjrotni signiona dilanggen.

Chu∙gimik bon∙kimitatsrangani kamko ka∙anian pap aro namgijagipa kamni kosako Isolni kakketgipa bichal ka∙aniko talata. Isol An∙tangni seokgimin jat, chong∙motan, skangni Israelna, An∙tangni bichal ka∙ani bakko, chong∙motan so∙otaniko dakchina uamangna on∙aha. Nisiatna kingkot dakania Uni sasonni ning∙o ong∙a, ian itihaso tik dongimin somoinasan ong∙aiaha, ia chadrapani, aro tik dongimin biapnasan, chong∙motan, skangni Kanaannasan ong∙aiaha. Mejalni skie ra∙ani bako an∙chingni nikbagimin gita, jemangan nisiatanina donsogiminona re∙baahachim, uamang Isolni miksongarangni kosako bobil dake chakataha aro uarangko mitchiaha, aro gisik pil∙jaha. Uni gimin, Isolni uamangko nisiatna basee ra∙ania maibakai ong∙telaijaha ba matgrikni bewal gitaba ong∙jaha.

Unbaksana, Kanaanni manderang gita apsan janggi tanganiko uamang dakpana basegenchimode, Israelba apsan sastikon man∙genchim (Deut. 13 baksa nisusabo). Manderangni dolrang ia rongtalgipa dakgrikanio samgnichin donga ine nikgenchimoba, chong∙motan, Israelrang a∙songko man∙rikgen aro Kanaanni manderang nisiatako man∙genchim ong∙oba, samsaoni samgipinona re∙jitgrikani dongnaba man∙a jekon an∙ching Rahab, Akan aro Gibeon manderangni obostarango an∙ching nikgen.

Ramram dakede manderangna naljokaniko ba champenganiko on∙ja. Jemangan Yahweh baksa nangrime namgniko man∙ahachim, uamang uamangni namgipa cholko bobil dake chakatanichi gimaatna man∙a aro apsandake, bobil dake chakatgiparang Yahwehona re∙baanichi janggi jokaniko man∙skanaba man∙a.

`An∙chingni sal somoirangna, Kanaan manderangni Isolni kosako bobil dake chakataoniko mai gisikni skie ra∙anirang an∙chingna donga? Chong∙motan, an∙ching an∙tangtangni jakgitele basee ra∙anio maiko an∙chingara raagen?`