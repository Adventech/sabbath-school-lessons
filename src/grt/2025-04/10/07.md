---
title:  Chanchidapani
date:   05/12/2025
---

“Kristoni kamko Uni somoio donggipa manderang ma∙sina man∙jaha. . . . Daka-rikani aro olakkiani bewalrang, aganritinganirang, aro manderangni kamrang Isolni uamangna on∙na miksonggipa skianirangko mitino donnuataha. Ia aganritinganirang aro daka-rikani aro olakkiani bewalrang uamangni gisikni u∙ianina aro chong∙mot toromko manina champengani ong∙aha. Aro jensalo Chong∙motgipa re∙baaha, chong∙motan, Kristo re∙baahaon, dakjagringsogiparang Uo chu∙sokaha ine uamang Uko u∙ijaha. Uamang chong∙motko jegalaha, aro uamang dakjagringsogiparangkosa aro uarangni olakkiani bewalrangkosa rim∙kingkingaha. Isolni Depante re∙baahachim indiba uamang chinko bi∙angkuaha. Ia katta, ‘Gisik pil∙bo; maina salgini songnok sepangaha,’ ingipana aiao inmanani kamna dabiachi uamang aganchakaha. . . . Kristoni nama kattara uamangnade champengani ong∙aha maina Jokatgipako dabiani pal uamang chinrangkosa dabiskaaha. A∙kange ra∙anirangko bilakgipa kamko ka∙e cheanichi aro rusigimin a∙gilsakni songnoko An∙tangni songnokko songe sakki on∙china uamang Messaiaoniko nichaksoaha. Ia nichaksoanina Kristo bitchri satgipani gimin toe agananichi aganchakaha. Silchidarerangchi dakgrike, aro ka∙namgija bewalo golma ka∙achi, Isolni songnokara cheaniko man∙gen inede ong∙ja indiba manderangni ka∙tongrango gitalgipa niamko ge∙songanichisa cheaniko man∙gen.”—Ellen G. White, Christ’s Object Lessons, jak 34, 35.

“Kakketgipa Kalebrangko aro Joshuarangko mondoli nangenga jemangan katta maniachi jringjotni janggiko ra∙chakna tarigimin ong∙aha. An∙chingni mondolirang kam ka∙giparangni bidingo neng∙nikaniko man∙enga. A∙gilsakan an∙chingni kam ka∙ani a∙ba ong∙a. Missionaryrangko songjinmarango aro songadamrango nangenga jeon Salaramni songsarekrangna batemangba mite olakkianirangchi kaako man∙engachim, aro jemangan pangnaba bebeni seng∙aniko nikkujachim. Kakketgipa missionaryni gisik, mondolirangko watgalaha jean kam ka∙aniko rasong chabee mesokahachim; da∙ode uamangni ka∙tongrang janggirangko ka∙saani aro uamangko Kristoni nolona dilna gisiko skani dongjaha. An∙ching bimchipe kam ka∙giparangko nangenga. Biap damantioni gam∙bagipa grapanina darangba indine aganchakgipa dongjahama: ‘Re∙babo. . . aro chingko dakchakebo?”—Ellen G. White, Testimonies for the Church, vol. 4, jak 156.

**Chanchigrikna Sing∙anirang**

`An∙chingni palo Jisu Kristoni dangdike on∙ani kamko nambate u∙ina gita Sastroni dakjagringsoaniranga maikai dakchaka?`

`Maidakgipa bewalo an∙chingni gisikni dakgrikania Kanaanko chadrapani gita ong∙a aro maikai iara dingtanga?`

`Joshuani dakjagringsongarangni bon∙chotao chu∙sokani bidingo chanchibewalaniko dakbo. Salanti janggi tanganio neng∙nikarangko man∙engon, saknaagrigipa, dukgrigipa, aro sianigrigipa a∙gilsakara an∙chingna mai ka∙donganiko on∙a?`

`Joshua Isolni cholonko teng∙chakaha, inditan teng∙chakaha je, ua Kristoni dangdike on∙ani kamko dakjagringsoaha. Jisuni cholonko nang∙o teng∙chakchina maia adita chol ramarang donga?`