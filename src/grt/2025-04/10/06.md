---
title:  Joshua aro An∙ching
date:   04/12/2025
---

`Joshua, jean dakjagringsogipa ong∙achim, Jisu Kristoni dangdike on∙ani nalsaona, chong∙motan, mondolini janggi tanganio chu∙sokaha jean Kristoni be∙en ong∙achim. Mai bewalo Joshuani dilanio Israelni dakgrikgipa dakgrikanirangara mondolini gisikni dakgrikanirangko dakjagringsoaha? 1 Tim. 1:18; 2 Tim. 4:7; Eph. 6:10–12; 2 Kor. 10:3–5; aro Wat. 20:32.`

Niam Gitalko segiparang, Joshuani dakjagringsoaniko mondolio chu∙sokaha ine ra∙chakaha. Kristoni be∙enni memborrang, chong∙motan, mondoliara, namgijagipa bilrang baksa gisikni dakgrikanio bak ra∙enga, indiomangba uamang Isolni ka∙sachakachi man∙gimin neng∙takanio aro uamangni gisikni man∙rikanio katchaenga (Ibri. 4:9–11).

`Joshuani dakjagringsoani bon∙chotgipa chu∙sokani bidingo ia podrangara maiko agana? 1 Pit. 1:4, Kol. 3:24, Para. 20:9, Para. 21:3.`

Joshuani dakjagringsoanio bon∙chotgipa aro chu∙gimik bewalo chu∙sokania Jisu Kristoni gnigipa re∙baani somoio ong∙gen.

Joshuani janggi tanganiara Isolni cholonsrak ong∙e teng∙chakaha aro uni janggi tangani adita bakrangde katchinike agananio cholono aro kamo Messaiako dakjagringsoaha.

Da∙alo an∙chingnade, Messaia re∙baaha. Uni dangdike on∙ani kamko dakjagringsona nangjaha indiba Uni cholonko teng∙chakna gita an∙chingo chol dongkuenga, je rasongkon Kristoara An∙tangni sninggiparangna sualna gisiko skaahachim (Johan 17:22) aro Kristoni cholonni biding chanchianiko dakgenchimode, uara an∙chingni ong∙genchim (2 Kor. 3:18). Baditana an∙ching Jisuni gimin chanchibewalaniko daka, inditan an∙ching Uni cholonni nitoaniko teng∙chaka. Ian an∙chingni Kristo baksa salantio re∙roroanio pangchakani ong∙na nanga. Iani giminsa Kattana somoiko salantio chamna nangania nangchongmotani ong∙a. Iani giminsa an∙chingara Jisuni janggi tanganio, cholono, aro skianirango chanchibewalaniko dakna somoiko jakkalna nanga. Nianichi oe, an∙ching dingtang ong∙baa.

`Joshua, jean dakjagringsogipa ong∙achim, Israelrango indine sing∙aha: “Na∙simangni pagiparangni Isol Jihova na∙simangna on∙gimin a∙ako man∙kamna na∙simangni napangna simsakgijaniko badita mesokgen?” (Josh. 18:3). Jisu, jean Joshuani dakjagringsogipani chong∙mot ong∙achim, ia sing∙aniko da∙alo Uara maidake sing∙genchim?`