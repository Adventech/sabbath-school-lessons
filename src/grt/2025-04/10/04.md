---
title:  Joshua, Dakjagringsogipa
date:   02/12/2025
---

`Sastroo dakjagringsogipana chong∙motko talatanio, Mose aro Joshuani janggi tangarangni gisepo donggipa apsan ong∙anio gamchataniara maia? Reo. 3:1, 2; Josh. 1:1–3; Chan. 13:1, 2; Josh. 2:1; Reo. 3:5; Josh. 5:15.`

Skanggipa antio an∙chingni nikbagimin gita, Joshuako gitalgipa Mose dake talataha jean gnigipa chasongni manderangni janggi tanganio, Egyptoni Re∙ongkatbaanio nangchongmotgipa ja∙kurangni ong∙piltaianiko talataha. Mose gitan uaba Jihovako gronganichi kam ka∙na ge∙etako man∙aha. Sakgnini re∙dilanio, Israelrangni mingsinganiara gipin jatrangni gisepo kenaniko ong∙ataha. Moseara Israelko Sagal Gitchakko batsotanio re∙dilaha, indake ong∙engon, Joshuara Jordanko aiao inmanbee batsotanio re∙dilskaaha. Ia sakgni dilgiparangan bigil rasotna nangchongmotaniko aro Watchangani Alanio bak ra∙na nangchongmotaniko gisik ra∙ataha. Moseni somoio manna ga∙akna a∙bechengaha aro Joshuani somoio bon∙ea. Sakgnian an∙tangtangni ja∙koprangko okchina gita ge∙etako man∙aha. Sakgnini jak badalaniara Israelna cheani chin ong∙aha. A∙ako bak dake sualanina aro katnapram songjinmarangko songanina Mose agan-ku∙pattianiko on∙aha. Joshua agan-ku∙pattianirangko chu∙sokatskaaha. Sakgnian wate re∙angani kattarangko (farewell speech-ko) manderangna on∙aha aro uamangni dangdike on∙ani bon∙angachibara manderang baksa ku∙monggrikaniko gital daktaiaha.

`Deut. 18:15–19, Deut. 34:10–12, Johan 1:21, Wat. 3:22–26, aro Wat. 7:37 rangko poraibo. An∙tang gita dakgipa katchinikgipani gimin Moseni katchinike agananiko sawa chu∙sokataha? Maikai ia noksao Joshua kragipa ong∙aha?`

Joshuani janggi tanganiara Moseni katchinike agananio aditade chu∙sokaha (Deut. 18:15, 18). Indiomangba, Moseni katchinike agansoania chu∙gimik bewalode chu∙sokgipa ong∙jaha. Uni katchinike agansoaniara Messaiachisan mangmang chu∙gimik bewalode chu∙sokna man∙aigenchim. Uasa Pagipako namedake u∙iaha (Johan 1:14, 18); Uasa kakketgipa ong∙a aro Isolko kakket bewalo parape∙gipa ong∙a (Luk 10:22, Johan 14:6, Mati 22:16). Beben, Isol An∙tangni kattarangko Uni ku∙siko donaha (Johan 14:24). Uni gimin, Moseni janggi tangani aro Joshuani janggi tangani, iarang sakgnian re∙bagnigipa Messaiako, chon∙motan, Jisuko dakjagringsogiparang ong∙aha.

`Nang∙ni Jihova baksa re∙ruraaniara baditana kingking mongsonggipa ong∙enga? Maini gimin, Jisu aro Uni nang∙na dakgimin kamrangara nang∙ni Kristian ong∙e janggi tanganina pangchakani ong∙na nangchongmota?`