---
title:  Bilrake Kengija Ong∙aibo!
date:   01/10/2025
---

`Josh. 1:7–9 ona poraibo. Bilrake kengija ong∙china gita maini gimin Jihova Joshuana changgnina aganna nangaha?`

Joshuani mikkango donggipa kamara namen chanchisokna amgijagipa ra∙bianirangko man∙chapa. Kanaan manderangni songdongenggipa songjinmarangni guarerangara chadrapna amsokgijagipa gita nikmanpila aro a∙songni manderangara dakgrikna tarigiminrang ong∙tokachim. Uamang baksa tosusagenchimode, Israelni manderangara, biapsaoni biap gipinona re∙jojogipa manderangsan ong∙aiachim, bilakgipa guarerangko ga∙akatna uamango mamung dakgrikani silchidarerang dongtokjachim. Itihaso serikani gita, ua sal somoi jolrango, namen bilakbegipa Egypt a∙songmangba Kanaano bilake ga∙dapna man∙gipade ong∙jahachim ine an∙chingna agana.

Indioba bilrake kengija ong∙china didiania iano dakgrikani bidingo ba dakgrikani budhirangni giminde ong∙jaenga. Bilrake kengija ong∙aniko Torah aro uko manina nanganio kakket ong∙na nangani giminsa iako nanga, jeon Yahweh baksa Israelni ku∙monggrikania pangchakachim.

`Eph. 6:10–18 rangko poraibo. Da∙alo sipairangni dakgrika gita an∙ching dakgrikna nangjagenchimoba, an∙chingni salantio gisikni dakgrikanirango, Joshuana on∙gimin ka∙dimeani kattarangko an∙chingba maikai jakkalna man∙gen?`

Da∙alo, Kristoni uamangna on∙gimin kamko chu∙sokatanio, Kristianrang Joshua gita dakgipa apsananggipa ra∙bianirangko aro chagronganirangko chagronga; chong∙motan, uamangara an∙tangtangni paprangni kosako, raja ong∙anirang, bilrang, ia andalani a∙gilsak pamongrang, namgijani gisik kotokrang baksa dakgrikenga. Joshua gitan, uamangba Kristoni dongpaanina ku∙rachakaniko man∙a: “Sal chon∙jaskal pangnan Anga na∙simang baksa donga” (Mati 28:20). Jekai Jihovani dongpaani Joshuani kenanirangko gimaataha, uandake da∙alo Uni dongpaani an∙chingni jajrenganirang aro bebera∙gijanirangko rikgalatna namen chu∙ongbea.

Ra∙bianide, Uni an∙chingna ku∙rachakanirango aro Uo ka∙dongchakna gita Jihovako namedake u∙ie ra∙anian ong∙enga. Uni giminsa, pilaknaba bate, Un baksa chapchap ong∙e nangrimaniko an∙ching nanga.

`Joshuani chagronggiminoni dingtangede an∙chingna da∙alo nangchongmotgipa sing∙ania uandakede ong∙jaenga. Mingsinggipa ong∙jagenchimoba ba dongtoani ong∙jagenchimoba, Isolni Kattao agangimin gita an∙chingara maikai dongkamna man∙gen?`