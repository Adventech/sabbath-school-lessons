---
title:  Chu∙sokna Gita Dakna Nanggnigipa Niamrang
date:   27/09/2025
---

### Ia Antini Lessonna Poraiani

Deut. 18:15–22; Josh. 1; Ibri. 6:17, 18; Eph. 6:10–18; Git. 1:1–3; Rom. 3:31.

> <p>Mingani Pod</p>
> “Angni nokkol Moseni nang∙ko ge∙etgimin pilak skiani gita dake manina bilrake kengija ong∙aibo. Unoni ekangnabe, jakrachiba jakasichiba, maikai nang∙ni re∙ani jeba ong∙chong, na∙a name chu∙sokatako man∙na amgen”(Josh. 1:7).

Benjamin Zander, jean Boston Philharmonic Orchestra-ni musical director ong∙achim, ua music klasso skiengachim. Chatro chatrirangni music kal∙e mesokani porikako skigipani nie dongengon, chatro chatrirangni gisiko jajrenganiko ua ma∙sina gita man∙aha. Chatro chatrirangko dongtoatna aro uamangko didina gita klass ra∙chengani skanggipa salon ua indine parakaha je, sakantian “A” grade-ko man∙gen. Ia “A” grade-ara skigipani uamangna on∙gipa boksis ong∙achim, aro chatro chatriranga ua klasso poraigenchimoba “A” grade-kode man∙jawachim. Chatro chatrirangni mingsa dakna nanggnide, uamangara semesterni skanggipa antignirango, maini gimin uamangara indakgipa grade-ko man∙na kraa, uko chittio see talatna mangmangsan nangaigenchim, indiba tarikkode semester klassni bon∙ani tarikkosa sena nanggenchim. Ia chittian uamangni indakgipa namgipa grade-ko man∙na kraani a∙selko talatgenchim.

Joshuani ki∙tapara gitalgipa ong∙na amani cholrangni giminan ong∙a. Mose, jean Israelni itihaso bilsi 40 rangna mongsonggipa ong∙ahachim, uan batanggimin itihasni bak ong∙aha. Egyptoni re∙ongkatbaani aro bakrao re∙jojoanirang, jean misilbee bobil dake chakatani aro gitokreng rakani bewalchi gisik ra∙atna man∙achim, ua da∙o bon∙aha. Gitalgipa chasongni manderang, jemangan Isolni kattako manina sikgiparang ong∙achim, uamang Ku∙rachakgipa A∙songona napena tarigimin ong∙aha, ian Isolni uamangna on∙gimin boksis ong∙a, uamangni namani gimin ong∙ja indiba uamangna ka∙sachake on∙ani ong∙aha.

Israelni janggi tanganio Isolni gital bewalo uamangna rama daksoani bidingo aro maikai an∙chingnaba apsandake Ua dakna man∙genchim, uarangni bidingo hai an∙ching skie ra∙na.