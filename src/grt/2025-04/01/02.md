---
title:  Gitalgipa Mose
date:   28/09/2025
---

`Deut. 18:15–22 aro Josh. 1:1–9 rangko poraibo. Moseni siani ja∙mano sokbanasienggipa ku∙rachakaniko gam∙chakachi Joshuani ki∙tapo janapaniara maini gimin nangchongmotani ong∙a?`

Moseni simano gitalgipa dilgipa, Joshuako Isol seokgenchimoba, uamangni gisepo apsananganirang donga. Ia me∙apa sakgninan Isol indine aganaha je, uamangan uamangni manderangko uamangni pagitchamrangna ku∙rachakgimin a∙songona dilgen. Jihova Joshuana indine aganaha: “Angni Mosena aganaha gitan, na∙simangni ja∙pa ga∙dapgipa biap gimikko Anga na∙simangna on∙manaha” (Josh. 1:3). Joshua Mosena on∙gimin kamko matchote ka∙aha. Beben, uan gitalgipa Mose ong∙aha.

`Reo. 33:11; Chan. 14:6, 30, 38; Chan. 27:18; Chan. 32:12; Deut. 1:38; Deut. 31:23; aro Deut. 34:9 rangko poraibo. Joshuani gimin ia podrangara an∙chingna maiko agana?`

Ia obostao, Mose gita dakgipa “katchinikgipako nang∙ni Isol Jihova nang∙na ong∙katatgen” (Deut. 18:15) ine Isolni ku∙rachakania chu∙sokgimin ong∙ana batede ong∙na amgipa cholsa ong∙mangmangaiachim. Joshua ki∙tapni a∙bachenggipa kattarang ia kattarangko poraigiparangna ia ku∙rachakaniko gisik ra∙atpilenga aro iani gisepon, ia obosta chu∙sokgen ine ka∙dongsoata.

Simanahaoba, Mosean skanggipa odhaiode mongsonggipa ong∙kuenga. Uni bimungko chang chikkungna janapaha, aro Joshuani bimungko changbrisan janapaia. Moseko “Jihovani nokkol” ine janapa aro Joshuako “Moseko dakchakgipa” (Josh. 1:1) ine janapa. “Jihovani nokkol” (Josh. 24:29) ine mingako man∙nade Joshua uni janggi tanga gimik kakkete dangdike on∙na aro katta manigipa ong∙na nanggen.

Joshuani skanggipa odhaio, Israelni dal∙gipa dilgipa sakgnini kam on∙rikaniko janapgenchimoba, nangchongmotgipa bakde Jihova An∙tangan ong∙a, jeni kattarangchi Joshuani ki∙tapko a∙bachengata aro jeni dilanian jolgimiko mongsonggipa ong∙a. Ian Israelni chong∙motgipa dilgipara sawachim, uarangni bidingo mamung sing∙anirangan dongja.

`Chasong jolgimikon, Isol An∙tangni manderangko re∙dilchina me∙a aro me∙chikrangko okamaha. Mondolini chong∙motgipa, aro nikna man∙gijagipa dilgipara sawachim, uko gisik ra∙na gita maini gimin nangchongmotani ong∙a?`