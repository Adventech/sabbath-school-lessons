---
title:  Ku∙rachakanirangko Man∙rikgiparang
date:   30/09/2025
---

`Josh. 1:2, 3 o, a∙songko Ua uamangna on∙gen ine Jihova Joshuana agana. Minggipin dake niatgenchimode, a∙songko Ua uamangna on∙manaha ine Ua agana. Indake agananio iara maiko miksongenga?`

A∙songara Jihovana uamangna on∙gipa boksis ong∙a, Uan chong∙motgipa Nokgipa ong∙achim. Josh. 1:2, 3 o, rokomgni verbrangko jakkalaha, ian a∙songko man∙rikanio minggni nangchongmotgipa u∙ie ra∙aniko talata. Skanggipa rokomara a∙songko on∙ani bewalko talata. Transjordan jolrangosan Israelrangara songdongaiachim. Ku∙rachakgimin A∙songni bang∙bata bakrangkoba ra∙na nangkuengachim.

Josh. 1:3 o, verbko perfect tense-o jakkalaha, ian a∙songko uamangna on∙manaha ine talataniko daka. Jensalo indakgipa kamrango Isol subject ong∙ode, indake agangipako “the prophetic perfect” ine agana, chong∙motan, katchinike agansoanio chu∙sokmanaha ine miksonga. Indake aganna man∙na maina, jekon Ua Uni Kattao ku∙rachakahachim, uarangko ka∙dongbeen ia ong∙enggipa somoio chu∙sokmanaha ine ra∙chakna man∙a.

Pod 3 o janapgipa pronounrang, chong∙motan, “na∙a” aro “nang∙ni,” ingipa kattaranga plural formo ong∙a, uni gimin, ku∙rachakania Joshuanasan iako on∙aia ong∙jaha indiba Israelni manderang gimiknan on∙aha. Mosena on∙gipa ku∙rachakani bidingo janapania, Isolni kam ka∙anio mikkangchiba ong∙kuenga ine miksonganiko talata.

Minggipin, kol, chong∙motan, “pilakan,” “sakantian,” ingipa kattarangko odhai 1 o changni chang janapaniko dakaha. Ia noun kattako janapanio, Joshuana donsogipa miksonganio, chu∙gimik ong∙aniko aro kakketen dakgnigipa kamko mesokna talatani ong∙a. Isol, Joshua, aro Israelni manderangni gisepo chu∙soksranggipa nangrimani dongna nanga jedakode Ku∙rachakgimin A∙songko ra∙anio chu∙sokna gita man∙gen.

`Josh. 1:4–6 aro Ibri. 6:17, 18 rangko poraibo. Ia somoichachaode, Ku∙rachakgimin A∙songara ku∙rachakanisan ong∙bebeengachim. Indiba, Isolara uko man∙rikani ine aganaha. Isolni ku∙rachakanirangko man∙rikgiparang ong∙a ine agananio, iara maiko miksonga?`

Isolni ku∙rachakanirango mamung montro dakani dongja. Ku∙rachakanirang chu∙sokna gita uarang an∙tangtango mamung bil dongja. Uarangni chu∙sokgnia Isolni dongpaaniosa pangchaka jean indine aganaha: “Anga nang baksa ong∙gen.” Beben, Jihovani dongpaanian Israelni janggi tanganina nangchongmotani ong∙aha. Ua gride, uamangara bang∙a gipin jatrangni gisepo jatsasan ong∙aigenchim, aro mamung dingtangmanchae okamagrigipa jat ong∙aigenchim, mamung Isolni manderang ine mesokani chin ba Isolni kam on∙gimin dongijagipa jatsa ong∙aigenchim (Reo. 33:12–16). Chu∙sokna gitade Joshuara Jihovani dongpaanikosan mangmang nangaiachim.

Da∙aloba ian dingtangkuja, uni giminsa Mati 28:20 o janapgipa Jisuni ku∙rachakania an∙chingna ong∙kenga.