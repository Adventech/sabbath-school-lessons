---
title:  Neng∙nikanirangko Namatani
date:   11/12/2025
---

`Josh. 22:30–34 ona poraibo. Maikai ia obostaranga neng∙nikanirangko namatanina aro mondolio nangrim-melie donganina adita u∙ie ra∙anirangko an∙chingna on∙a? (Git. 133; Johan 17:20–23; 1 Pit. 3:8, 9).`

Josh. 22 o janapgipa golpoo, adita agangrikanio jakkalna nangani niamrangko janapa jerangkon nokdango, mondolio, aro songsalo salantio manderang baksa janggi tangrimanio jakkalna man∙genchim.

1. Jensalo ong∙gija obostarang ong∙on, ba ong∙nasion, nambatsranggipade, an∙chingni nikenggipa obostarangko gopretgipa obostaona sokatna gita sinjetani pal, obostarangni bidingo agan-talataniko dakanian nambatsranggipa ong∙a. Jensalo neng∙nikanirang sokbaon dingtang dake chanchie dongna gita Isolni manderangna namja. Beben, Jordanni salaram aro saliram jolrango songdonggipa ma∙chongrang ganchiko rikani bidingo agan-talatgrikaniko dakgenchimode, ma∙sisretaniko aro matnanganiko gelna man∙gnokchim.
2. Uamangni chanchichipani ong∙bebea ine saksa mangmangsan bebera∙aigenchimoba, bakbak ra∙chakainabe. Jordanni saliram jolni ma∙chongrang uamangni nachikolona sokbagipa aganritinganirangko bebera∙na ta∙rakaha aro Jordanni salaram jolo donggipa ma∙chongrang Isolni kosako chakatengaha ine chanchichipaha.
3. Nang∙ni aganchotani kattarangko dakna skang, chagronggipa neng∙nikanirangko agan-talataniko dakchengbo.
4. Nangrim-melianiko man∙na gitade on∙kanganiko dakchengna gisiko skani dongchengbo. Jordanni samgipinchipak donggiparangni a∙sel Isolni kosako chakatani ong∙genchimode, Jordanni Saliram jolni ma∙chongrang gipin ma∙chongrangko rimnapna gita uamangna tikatgimin bakko on∙na gisiko skaaha.
5. Jensalo matnangahaon, ong∙gija matnangoba, kakket ong∙e matnangoba, rinokgipa aganchakaniko on∙bo jedakode ka∙onanganiko pil∙angatgen. Matnanganiko apsan bewalo aganchakgenchimode, mamungdakeba tom∙tomaniko ra∙bajawa. Ma∙sichakako man∙na skode, sakgipinni obostako ma∙sichakchengbo.
6. Tom∙tomaniko man∙ode, Isolna katchaaniko dakbo aro Uko pattibo. Jensalo ma∙chong gni adha manderangni chong∙motgipa miksonganiko u∙imano, bangki ma∙chongrang namen katchaaniko man∙aha, iako nika namen nambeani ong∙aha. Uamang uamangni chanchichipahanina rasong chajaha maina ong∙gija chanchichipaha ine uamang ku∙rachakna man∙jahachim.

Jordanni Salaram jolo donggipa ma∙chongrang Isolni kosako chakatgenchimode, Israelni manderangara uamangni kosako ku∙monggrikani niamrango pangchake kam ka∙genchim. Bebeko chi rudape gimaatna ba Sastroni niamrangko jegalna gita mamung dakeba nangrim-melianiara pangchakani ong∙na nangjawa. Indiba, nampilatna jotton ka∙anio aro Isolni Kattao pangchake pamongni dakchakachi jotton ka∙anio chu∙sokjahaosa, mondolini sason ka∙ania pangnan bon∙chotgipa ja∙kudeanisa ong∙na nanggen (skanggipa ong∙na nangjawa). Ia ramramgipa niamrangko namedake ja∙rikgenchimode baditan an∙chingni mondolirangara dingtanggenchim!