---
title:  Chanchidapani
date:   12/12/2025
---

Ellen G. Whiteni ki∙tap, Patriarchs and Prophets oniko “The Division of Canaan,” jak 517–520 rangko poraibo.

“Samsachi papna simsakgijaniko gelna nangchongmotani ong∙engon, samgipinchi, apsandaken, ka∙namgija bewalo ja∙pang ja∙dilgri chanchichipaniko gelnaba nangchongmotanian ong∙a. . . .

“Reuben ma∙chongni manderangni gisik gnange mesokaniko ja∙rikna krabeani ong∙a. Kakketgipa toromko gipatna gita bimchipe kam ka∙na jotton ka∙engon, uamangara ong∙gija dake bichal ka∙ako man∙aha aro bilongbeen matnangako man∙aha; indiba uamang mamung ka∙onanganiko mesokjaha. Uamang mandera∙bean baksa aro chakchikan baksa uamang an∙tangtangna warachakaniko dakna skang, uamangni jongadarangni matnanganirangko knatimchengaha, unikode, uamang uamangni chong∙motgipa miksonganirangko talataha aro an∙tangtangni dosgri ong∙aniko mesokaha. Indake namen bilongbegipa neng∙nikani jean namgijaona sokatgenchim, nampilatako man∙aha.

“Ong∙gija dake matnanganiomangba, jemangan kakket ong∙achim, tom∙tomao aro gisik gnange chanchie dongna man∙a. Manderangni ma∙sisretgipa mingantikon Isol namedake u∙ia, aro an∙chingni obostako naljoke Uni jakrango donna an∙ching man∙gen. Uo ka∙dongchakgiparangna ua kakket bichalko on∙chongmotgen aro Akanni dosko Ua am∙gen. Jemangan Kristoni gisikchi ching∙chaatako man∙achim, uamang ua ka∙saaniko man∙gen jean chakchika aro rinok rinok daka.

“Uni manderangni gisepo nangrim-meliani aro jongadaskana ka∙saani dongchina gita Isolni skani ong∙a. Uni chisolo sina skang, Kristoni bi∙aniara ian je, Uni sninggiparangara Uni Pagipa baksa apsan ong∙aha gita ong∙anian ong∙a jedakode Isol Uko watataha ine a∙gilsak bebera∙na man∙gen. Gisiko nangbatsranggipa aro nambatgipa bi∙ani chasongni chasongrangona sokeaha, aro an∙chingni salonaba sokaha; maina Uni kattarangara indine ong∙a, “Anga uamangni giminsan bi∙ja, indiba iamangni kattachi Ango bebera∙giparangni giminba bi∙a” (Johan 17:20). Bebeni mingsa niamko an∙ching gimaatna nangjaengon, ia nangrimani gadangona sokena gita an∙chingni pangnan dongipa miksongani ong∙na nanga.”—Ellen G. White, Patriarchs and Prophets, jak 519, 520.

**Chanchigrikna Sing∙anirang**

`Paulni indingipa ku∙pattiani, “an∙tangna nambata nike” (Phil. 2:3) ingipara an∙chingni jongada noabirangni kosako namgija chanchichipaniko gelna an∙chingko maikai dakchakgen?`

`An∙chingni batanggimin gualanirangna aro chu∙sokgijanirangna maini gimin an∙chingara bang∙a changon dugae agananirangko aro chanchichipanirangko daka? Iandakgipa bewalko an∙chingara maikai gelna man∙gen?`

`Gipinrangni chanchianiko aro agananirangko knatimna nangani nangchongmotani bidingo chanchigrikaniko dakbo. An∙chingni mondolio knatimani bewalko an∙chingara maikai rikna man∙gen? (Jakob 1:19 baksa nisusabo).`

`An∙chingni kam ka∙e janggi tangani, nokdang rikani, aro mondolina dangdike ong∙ani, aro gipin daitorang an∙chingko biljimatenga gita nikpilnaba donga. Pilakkon Jihovanasa ka∙enga ingipa niamara an∙chingko daito gnanggiparangsan ong∙ataija indiba an∙chingna gisikni tom∙tomanikoba on∙a ine maikai iara an∙chingko ong∙atna man∙gen?`