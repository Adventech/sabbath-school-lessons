---
title:  Matnanganirang...
date:   08/12/2025
---

`Re∙bapilgipa ma∙chongrangni golpoko Josh. 22:9–20 rangoniko poraibo. Jordanni Saliram jolni ma∙chongrangara Jordanni Salaram jolo donggipa ma∙chongrangni kosako maia matnanganirangko dakaha? Ia matnanganirangara baditana kingking name pangchakgimin ong∙a?`

Pod 1 oni dingtange, jeon salaram jolo donggipa ma∙chongrangko uamangni okamrongbewal bimungo okamako man∙ahachim (Reuben ma∙chongni manderang, Gad ma∙chongni manderang, etc.), ianode dingtanggipa kattako jakkalskaaha: “Reubenni depanterang,” “Gadni depanterang,” aro “Manasseni adha ma∙chong,” jean “Israelni depanterang” (Josh. 22:11), ingipaonide namen dingtanggrikachim, indake dingtanggipa jatko miksongaha.

Golpoo, ia katta “Israelni chu∙gimik dolni manderang” ine agananio ian Jordanni Saliram jolo donggipa ma∙chong sku adha ma∙chongrangkosan miksongaia, ian ma∙chong gni manderangni gisepo donggipa kolgipuko mesokani ong∙aha. Beben, ia golpoo niksenggipa sing∙anide, salaram jolo donggipa ma∙chongrangkoara Israel manderang ine channa man∙kugenma ine sing∙anian ong∙engachim.

An∙ching golponi name bon∙aniko nichaksoenggenchim; indiba, salaram jolo donggipa ma∙chongrangni Jordan chisamo ganchiko rikanichi ma∙sisretaniko ong∙katataha. Ia kamna mamung a∙selko Sastroni pod iano on∙jaha, ganchiko rikani a∙selko ba dingtangmanchagipa kamkoba iano talatjaha. Odhai 3 aro 4 rango janapgipa, chong∙motan, Jordanko skanggipa chango batsotaniko an∙ching namedake nipilatgenchimode, ganchiko rikanio a∙selko u∙igijani baririkrika. Ia batsotanio, Israel gimikan Jordanni a∙samona nape Kanaanona chiko batsotahachim. Iano Israelni adita bak Jordanni jolona re∙baaha, indiba da∙ode chiko skang batsotaoni bikpilgipachipaksa batsotna re∙baaha.

Ia obosta minggnirangon, ro∙ongrangko gate songaha. Skanggipara gisik ra∙ani chin ong∙aha, gnigipara nitogipa ganchi ong∙aha. Sing∙ani gisikona indine nabaa: “Ia ro∙ongrangni miksonganiara maia?” (Josh 4:6, 22 baksa nisusabo). Ia ganchikoara hom bolirangko on∙na rikahama? Ia gipin ma∙chongrangara Isolni kosako chakatna a∙bachengengahama?

Joshua, Eleazar, ba ma∙chongni dilgiparango sing∙chenggijani a∙sel, ma∙sisretanina biapko on∙aha, indake ian namjabegipa nangtinggrikaniona dilatna man∙a.

`Gipinrangko bichal ka∙jachina an∙chingko ku∙pattion maiko Jisu aro Paulara miksongengachim? Luk 6:37, Johan 7:24, 1 Kor. 4:5 rangko poraibo. Gipinrangni chanchianiko ong∙gija dake ma∙sisretna maini gimin namen altubea?`