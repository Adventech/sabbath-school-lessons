---
title:  Rinokgipa Aganchakani
date:   10/12/2025
---

`Josh. 22:21–29 rangko Toe Skia. 15:1 baksa nisusae poraibo. Salaram jolo donggipa ma∙chongrangni aganchakaoniko an∙chingara maiko skia man∙gen?`

Matnangako man∙giparangni aganchakania, uamangko matnangaha gitan bilakgipa aro parak-pasak ong∙aha, ian ia odhaini mongsonggipa bak ong∙aha. Ia somoiona kingkingde, uamangko matnanganirangna mamung aganchakanirangko ma∙chongrang dakkujachim indiba uamang uamangni kosako matnangani kattarangko jripjrip knatime dongaha. Matnanganiara inditan bilongahachim, iako niate nigenchimode, uamangni chakchikaniara toe skianirango janapgipa kattarangni chong∙mot ortoko uamang mesokaha: “Rinokgipa aganchakani ka∙onanganiko pil∙angata, indiba ga∙nanggijagipa katta ka∙onangako batata” (Toe Skia. 15:1).

Warachakani kattarangara Isolni bimungrangchi a∙bachengaha je bimungrangan Israelni Isolni bimungrangko miksongachim: El, Elohim, Yahweh (Josh. 22:22). Changgnina janaptaitaianiko bilakbatroroe dakaha, maina Israelni gisepo ong∙enggipa ma∙sisretanirang aro matnanganirangni a∙sel uamangni gisepo dakgrikaniona dilnasiengahachim, indake ia janapgipa bimungrang iarangko chel∙atna gisiko on∙na nanggipa ku∙monggrikani ong∙baaha. Uamang bilakbee u∙iaha je, Isol ia obostako namedaken u∙ia, aro uamang indine ka∙dongaha je, iarang nampilatako man∙gen. Dos donggenchimode, ia ma∙chong gni adha manderangara a∙jak sokna Uko okamachi Jihovani mikkango aganchakna nanganikoba uamang ma∙siaha (Deut. 18:19, 1 Sam. 20:16 rangko nibo).

Aiao inmangipa parape∙ani ong∙baaha, chong∙motan, samsachi, matnanganiara mamung ja∙panggri ong∙aha ine sakkiko on∙aha (maina ganchiara hom boli on∙na mangmande ong∙aija) aro, samgipinchiara, uamangni chong∙motgipa miksonganiko oprake on∙aha. Isolni kosako chakatna ine ong∙gija, ma∙ekako man∙na kenanian uamangni kamni chong∙motgipa miksongani ja∙pang ja∙dil ong∙achim. Indake, ganchiko rikania bobil dake chakatani mamung sakki ong∙ja, jekon a∙bachengo chanchichipahachim. Bebeko agangenchimode, Jihovana kenani a∙selsa uamangara ganchiko rikahachim, jekon Jordanni saliram jolo donggiparangba dakahachim. Israelni nangrim-melianiara uamangni sima-ario pangchakja indiba Jihovana uamangni kakket ong∙e donganichisa ong∙a.

Salaramchipak donggiparanga dosgrigiparang ong∙a ine u∙ianian chibimani saliramchipak donggipa ma∙chongrangni jajrenganikoba uamangni katchaanio parakatako man∙aha. Jongadarangni matnanganirangna amchepako man∙aha ine chanchiani pal, uamang chong∙motgipa katchaaniko mesokaha aro uamangni chanchichipanirangara ong∙jaha ine mesokaha. Jongadarangni gisepo dakgrikaniko gelna man∙aha aro jatni nangrim-melianiko ripingna man∙skaaha.

`Ong∙gijagipa matnanganirangko na∙ara maikai mikkangchake namatna gita kam ka∙gen? Nang∙ni chanchianirangko dilgipa adita cholrangko aro niamrangko sualpabo. Gisikni dilaniko man∙na Git. 37:3–6, 34, 37 rangko poraibo.`