---
title:  Batanggimin Obostarangchi Gisik Dongtogijaniko Man∙a
date:   09/12/2025
---

`Josh. 22:13–15 ona poraitaibo, indiba da∙ode Chan. 25 baksa nisusae poraiskabo. Maini gimin Israelni manderangara Phinehasko ia ma∙chonggni adhani dilgipa dake seokaha?`

Jakgitelaniko parakatani ine chanchichipe agananirangko ra∙chakna skang, ia ma∙chong sku adharangara, jemangkon “Israelni depanterang” ine changgnina janapahachim, uamang ganchiko rikani a∙selko aro miksonganiko talatna watataha. Watata man∙gipara Phinehas ong∙a, jean kamal dal∙gipa Eleazarni depante ong∙a, jean pagipani simanode kamal ong∙ani kamko man∙rikgenchim (Josh. 24:33). Phinehas kamal ong∙a ine adita niksenganikode man∙aha maina uan Baal Peoro Israelrangni namgijagipa kamrangko bon∙atgipa ong∙achim (Chan. 25).

“Aro Aaron kamalni depante Eleazarni depante Phinehas uko nikoa, mande jinmani jatchiona ua chakataha aro an∙tangni jako sel∙uko ra∙aha; aro ua Israel mandeni ja∙mano nokdringo nape ua uamang sakgniko, chong∙motan ua Israel mandeko, aro uni be∙enjoljol ua me∙chikko, su∙protaha. Unon Israelni dedrangoni sabisiko dondikataha.” (Chan. 25:7, 8).

Beben, Phinehas adita mingsinganikode man∙ahachim. Gipinrangara Jordanni saliram jolo songdonggipa ma∙chong sku adharangni seokatgipa manderangsa ong∙aiachim, sakantian Israelrangni ma∙chongni gisepode ma∙chongni skotong mande ong∙achim (chong∙motan, “pagipani nokni skotong”).

Agangrikaniara ka∙onangan gapgipa matnangani aro bobil dake chakatani kattarangchi indine a∙bachengatako man∙aha, “indake … agana.” Iano dingtanggrikanide, Jihova aganenga inede ong∙ja indinba “Jihovani jinma gimik agana” (Josh. 22:16) ine miksonga. Israel niamgri ra∙aha, kakket ong∙jaha, aro bobil dake chakataha ine uamangni kosako uamang matnanganiko ra∙baaha. Ibri kattao ia katta “ra∙aha” ingipa kattako Akanni papko talatna apsan kattako jakkalaha (Josh. 7:1) aro adita changrangna Moseni segipa ki∙tap king bongarango janapaha (mesokna gita iarangko nibo: Levi. 5:15; Levi. 6:2; Chan. 5:6, 12). Akan aro Baal Peor, iarang dakmesokanirang gita ong∙a: mingsara kakket ong∙gijanina aro minggipinara bobil dake chakatanina dakmesokani gita ong∙aha. Uamang ma∙chong sku adha manderangni kenanikoba indine mesokaha je, niamgri mamung ge∙etaniko man∙gija ganchiko rikania Isolni kosako chakatani, mite olakkiani, aro til∙ek an∙chae janggi tanganiona dilgen jean Israelni kosako Isolni ka∙onanganiko ra∙bagenchim.

`An∙ching pilakon batanggimin somoioni namgijagipa chagronganirang gnang jean mikkangchi apsandakgipa obostarango an∙chingni kam ka∙anina rama daksonaba donga. An∙chingni batanggimin obostarang, da∙alo an∙chingni songsulrang baksa janggi tangrimaniko apsan bewalo dakjawa ine maikai Isolni ka∙sachakaniara an∙chingko dakchakna amgen?`