---
title:  Chanchidapani
date:   21/11/2025
---

“Kalebni bebera∙ani da∙omangba skango jegita gipin nirikkigiparangni namgija reportna ua nama reportko agane sakki on∙skaachim, uandaken apsan ong∙engkua. Ua Isolni ku∙rachakanio indine bebera∙aha je, Ua An∙tangni manderangna Kanaanko on∙gen, aro ia bebera∙anio ua Jihovako chu∙gimik ja∙rikaha. Bakrao ru∙utbee an∙tangni manderang baksa re∙jojoaniko ua chakchikbeaha, indake, gisikni saknaanirangko aro niam pe∙giparangni bal-bojarangko chakpaaha; indiba iarangna ua mamung mitu mitu agananiko dakjaha, indiba Isolni ka∙sachakaniko de∙mitele aganaha maina uni jong-adarangko jinmaoniko den∙galon Ua uko naljoke rakkiaha. Pilak neng∙nikani, kenbeani, aro a∙gisio songreanio chagronggipa rangkarerangni gisepo, aro Kanaanona napbaon adita bilsirangna dakgrikarangni somoio, Jihova uko rakkiaha; aro da∙o bilsi 80 batgenchimoba, uni be∙enni bilrang komikujachim. Ua chadrape ra∙gimin a∙ako an∙tangna bi∙jaha, indiba je biapkon chadrape ra∙a amgijani ong∙gen ine gipin nirikkigiparang chanchiachim, ua biapkosa ua ra∙aha. Isolni dakchakachi, Israelni bebera∙aniko jingjengatgipa dal∙gipa manderangko ua amchepgenchim. Ian Kalebni mol∙molanio mandera∙anina ba rasongna mamung skani dongja. Ia ka∙dongbegipa gitcham matgrik manderangna Isolni mandera∙gipa dakmesokaniko on∙na skaaha, aro indake ma∙chongrangko didiachi a∙ako chadrape ra∙na dilaha jekon uamangni pagiparang chadrapna amjawa ine chanchiachim.”—Ellen G. White, Patriarchs and Prophets, jak 512, 513.

“Kalebni Isolo bebera∙anian una ka∙donganiko on∙aha, aro uko manderangna kenjachina ka∙dongataha, aro kakket bebena ka∙donge chadengna uko dilaha. Apsangipa bilo pangchakachi, chong∙motan, salgini sipai kotokni Dilgipao pangchakachi, chisolni kakketgipa sipai sakantian, bilko aro ka∙donganiko man∙e chena amsokgijagipa chagronganirangkomangba chena amgen.”—Ellen G. White, The Advent Review and Sabbath Herald, May 30, 1912.

**Chanchigrikna Sing∙anirang**

`Ripengskarangni salangani bilni aro gipinrangni pa∙sokjaon kimkim chadenge warachakna gita nanggipa ka∙dongani bidingo chanchigrikbo. An∙chingni bebera∙aniko janggi tanganio ja∙rikna gita ka∙donganiara mai kamko ka∙a? Kakket ong∙a ine bebera∙e an∙ching chadengna nangon, mandera∙gija dakaniko an∙chingara maikai gelna man∙gen?`

`Nang∙ni mondolioniko ba songsaloniko nang∙ni janggi tanganiko aro cholonko dingtangatgipa adita bebera∙ani golporangko klasso sualbo. Ia manderango ja∙rikna kragipa, maia nama gun aro cholonrang gnang?`

`An∙chingni janggi tanganio, mediani bil gnangani bidingo chanchianiko dakbo. Nama miksonganirangko skie ra∙engon, namgijagipa skianirangko an∙chingara maikai gelna man∙gen?`

`Dilgipa ong∙e Joshuani sontol ong∙aniko aro torom tambuni sambao uni dongna skaniko chanchiate nipilatbo. Maikai uni dakmesokani kamranga nang∙a skie on∙aniko dakenga?`