---
title:  Ia A∙brini A∙songko Angna On∙bo
date:   17/11/2025
---

`Josh. 14:6–14, Chan. 14:24, Chan. 32:12, Deut. 1:36, aro Luk 6:45 rangko poraibo. Joshua aro Kalebni gisiko chanchaniko na∙ara maikai talatgen? Jihovako chu∙gimik ja∙rikania maiko miksonga?`

Mosechi Jihovani una on∙gimin ku∙rachakaniko Kaleb mamung dakeba gualjaha: chong∙motan, uni ja∙achi ga∙chakegipa a∙songona ua napena man∙gen ine ku∙rachakaniko ua gualjaha (Chan. 14:24). Bilsi sotbrini ja∙man, a∙songni gimin ua an∙tangni reportni bidingo indine aganaha, “anga gisiktang gita uona kattako ra∙bapilaha” (Josh. 14:7). Uni reportara uni bebera∙anio pangchakaha je, Isolni dilanichi aro dakchakanichi Israel a∙songko chena amgen.

Israelrangni gisepo kenaniko ra∙bagipa gipin sak chikkung nirikkigiparangoni bikpile, Kaleb-ara Jihovani ku∙rachakanio gisik ka∙tong gimikchi ka∙dongchakaniko aro on∙kanganiko mesokaha. Ibri kattako. jekon indine pe∙ahachim, “angade angni Isol Jihovako ja∙riksrangaha” (Josh. 14:8), iara indine miksonggipa katta ong∙naba donga: “Angni ka∙tong Jihovako chu∙gimik ja∙rikaha,” ba “Anga angni ka∙tongo Jihovako ja∙rikna miksongaha.” Jihovako chu∙gimik ja∙rikgija aro agital isolrangko olakkigipa gipinrangoni bikpile, Kalebni ka∙tongara Jihovana chu∙gimik on∙kanggimin ong∙aha.

Apsan agangipa kattani bewalko ja∙mano changgnina janaptaiaha, ian Kalebni kakket ong∙aniko sinjete aganani ong∙aha (Josh. 14:9, 14). Uni cholon bewalko mesokania Jihova An∙tangni “dingtanggipa gisik” (Chan. 14:24) ine agangipa baksa apsan ong∙aha jean Kalebko gipin sak chikkung nirikkigiparangoni dingtangteaniko mesokachim. Bilsi 85 ong∙ahaoba, Jihovana ka∙tongtangtangko chu∙gimik on∙kanggipa manderangchi Uni kamna maiko dakna man∙genchim, uko ua dakmesokangkuaha.

Kaleb iako ma∙siaha je, ma∙chong ge∙antini man∙riknasienggipa a∙ara Jihovani ku∙rachakaniko a∙kange uamangni ka∙donganio aro bebera∙anio re∙mikkanganio namen pangchaka. Isolni ku∙rachakanirangara an∙tangaride chu∙sokaigipa ong∙ja, chong∙motan, uarangara an∙chingni gisikni skao pangchake chu∙sokgipa ong∙a. Chu∙sokna gita, kakket bebera∙aniko nanga. Ibri katta ’ulay, “ong∙naba donga” (Josh. 14:12), kenaniko aro jajrenganiko mesokgipa katta ong∙a, indiba ia kattara bang∙a changon ka∙donganiko aro maiaba nama obostani ong∙banasienganina nichaksoaniko ong∙ata (Aba. 16:2; Chan. 22:6, 11; Chan. 23:3).

`Jihovako chu∙gimik ja∙rikaoni an∙chingko champenggiparangara maiarang ong∙na man∙a?`