---
title:  Chanchibewalanichi Dingtangaha
date:   20/11/2025
---

`Bebera∙ani matgrik sakgnini janggi tanganiko chanchibewalanian an∙chingni gisikni dal∙roroanina namen nangchongmotani ong∙a. Iani gisepon, Jisuan an∙chingni dal∙batsranggipa—chong∙motan Uni janggi tangani aro skianirangan dakmesokgipa ong∙a. Jisuni janggi tanganiko chanchibewalon maikai an∙chingni janggi tanganiko dingtangata? Ibri. 12:1, 2; 2 Kor. 3:18 rangko nibo.`

Marco Iacoboni, Los Angeles-o University of Californiani saksa neuroscientist, mirror neuronrangni kam ka∙aniko research ka∙aha. Ia chonchonbegipa be∙enni cell circuitrangara an∙chingni maiaba kamko ka∙ode uarangba kam ka∙paa—jekai, ka∙dingode ba sakoba gipakode—aro saniba apsan kam ka∙aniko an∙ching nie dongon, ia be∙enni bakrangba kam ka∙paa. Ia neuronrangni kamranga nie dongani aro kam ka∙ani gisepo donggipa dingtanggrikaniko komiata.

Ellen G. White, Jisuni cholonko nianio gamchataniko agana: “Jisuko niachi an∙ching Isolni gimin rongtalbatako aro dingtangteaniko man∙na ama, aro nianichi an∙ching dingtangbaa. Namani, mandeskana ka∙saani, iarang an∙chingni ong∙telaigipa bewal ong∙gnok. Isolni cholonsrak ong∙gipa bewalko an∙ching rikgnok. Ugitasrak dal∙roroachi, an∙ching Isolni gimin an∙chingni u∙ianiko apalbatata. Batroroe an∙ching salginirang baksa bak-rengsi ong∙aniona an∙ching napanga, aro jringjrotni u∙iani aro ma∙siani man∙e cha∙aniko man∙na an∙chingni bil baririkrika.”—Ellen G. White, Christ’s Object Lessons, jak 355.

`Rom. 12:1, 2 rangko poraibo. An∙chingni janggi tanganirango meligijagipa miksonganirangna minggni kamrangara maia? Kakketgipana an∙ching biapko on∙enga ine maikai an∙chingara ka∙donge aganna man∙gen?`

Agangope seatgipa odhaio Romrangna seatgipa chittio, watata Paul minggni bilrangni gimin agana jerangan an∙chingni janggirangko rikdogipa ong∙a. Samsao, uan duulgipa a∙gilsak aro uni dingtang dingtang gisikko salanirang, jerangan an∙chingko salantio draatenga aro ning∙ogipako kam ka∙anio man∙dikatenga.

Ia kamko warachakna, Gisik Rongtalgipa an∙chingko ning∙oniko dingtangatna ama. Indiba ua kamko chu∙sokatna gitade, an∙chingara an∙tangtangko Isolna on∙kanganiko dakna nanga aro Uni an∙chingo a∙bachenggipa nama kamko matchotatna aro dakangkuna Uo mol∙molna nanggen (Phil. 1:6). Bon∙chotaode, Gisiko re∙rurana gita an∙chingara gisik gnange somoiantin baseaniko dakna nanggen.