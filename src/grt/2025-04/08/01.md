---
title:  "Bebera∙ani Matgrikrang: Joshua aro Kaleb"
date:   15/11/2025
---

### Ia Antini Lessonna Poraiani

Chan. 13:6, 30–32; Josh. 14:6–14; Luk 18:1–5; Josh. 19:49–51; 2 Kor. 3:18; Rom: 12:1, 2.

> <p>Mingani Pod</p>
> “Isolni kattako na∙simangna agananggipa na∙simangni pamongrangko gisik ra∙bo. Uamangni dakrongani bon∙kamaniko namedake nie uamangni bebera∙aniko sningbo” (Ibri. 13:7).

Dakmesokachi bi∙sa sakantian skie ra∙a ine pilak ma∙a paa u∙ia, u∙iama u∙ija? Namgipa cholonko ja∙rikani pal namgijagipa cholonko dedrangni ja∙rikanina badita sak ma∙a paarang jajrengaha? Je bilsi ong∙ja maina, namako dakani pal namgijako dakna altubata ine an∙ching nikna man∙a. Ian ga∙akgipa manderangni bakan ong∙aiaha. “Maina angni chu∙sokatengako anga u∙ija; maina jeko ska uko dakronga, iade ong∙ja, indiba angni mitchiako anga daka” (Rom. 7:15). Sawa iako ong∙ja ine agangen?

Atchiaonin, manderangara dakmesokachi cholon bewalko rikbaa. An∙chingmung sepangbatsranggiparangko daksningachi janggi tanganio nangchongmotgipa dakgnirangko an∙ching daka jekai rama re∙a, katta agana, aro gisiktango chanchiako agananiko daka. Dal∙gimin manderang ong∙e, an∙chingba sakoba ja∙rike daksninganiko nangkuenga, aro uamang chu∙soksranggijagipa ong∙aigenchimoba, an∙ching uamangni namgipa gunko nike mitelna aro uamangni nama cholonko ja∙rikna man∙a jean uamangko bebera∙ani matgrikrang dake ong∙ataha.

Ia antio, Joshuani ki∙taponiko an∙ching bebera∙ani matgrik sakgniko ning∙tue niatgen: chong∙motan Kaleb aro Joshuako niatgen. Israelni itihaso namen kenbegnigipa somoirango Isolni manderangna aiao inmanbee ka∙donganiko mesokna uamangko maia didiaha?