---
title:  Kakket Ong∙ani
date:   16/11/2025
---

`Aba. 36:15; Chan. 13:6, 30–32; aro Josh. 14:6, 14 rangko poraibo. Kalebara sawa? Israel manderangni gisepo uni biapara maiachim?`

Kalebni bimungara Ibri katta keleb oni ong∙baa jeni ortoan “achak” ine ong∙a, jean Niam Gitchamode pangnan namgija chanchianiko janapna jakkalachim. Indioba, keleb ko Sastroni a∙palode, chittirango aro gitrango nokkolni ka∙donganiko, jotking dakaniko, aro an∙tangni gitelna kakket ong∙aniko talatna jakkalaha. Indake jakkalgenchimode, Kaleb bimungtangnikri kakketgipa ong∙a, aro uni janggi tanga jolgimikan an∙tangni Giteltangna kimkimgipa kakket ong∙aniko mesokaha.

`Gipin nirikkigiparang dingtang dake chanchigenchimoba aro Israelni manderang uko so∙otna ka∙mikenatgenchimoba an∙tangni chanchiatangko aganna skanina iara Kalebni gimin maiko aganenga? Chan. 14:6–10, 21–25; Chan. 26:65; Chan. 32:12 rangko nibo.`

Joshua aro Kaleb baksa apsan chasongni Israelni dal∙gipa dilgiparangni gimin chanchiatbo: Shammua, Shaphat, Igal, Palti, Gaddiel, Gaddi, Ammiel, Sethur, Nahbi, aro Geuel. Ia bimungrangara knaronggipa bimungrangma?

Knaronggipa bimungrangde ong∙janaba donga.

Maini gimin knarongjaha? A∙selde, iamangara sak chikkung nirikkigiparangni bimungrang ong∙a jemangkon Kanaan a∙songko nirikkina gita Mose watatahachim. Uamangara gualgiminrang ong∙aha maina uamangni bimungrangko gisik ra∙na gita mamung nangani dongjaha. Uamangni ra∙bagipa reportara Ku∙rachakgimin A∙songko chadrapna man∙jawa ine ong∙aha. A∙songo songdonggipa manderang baksa tosusaon uamang an∙tangtangko gukrang gita nikaha, aro uamangni ka∙tongrang kenanian gapaha aro Kanaanni guarerangara be∙gruna amgijagipa ong∙a chanchiaha.

Sakgnini gisepo, Kaleb-an bilsio dal∙batgipa ong∙e, namgipa reportko ra∙baaha, aro minggipin cholko mesoke on∙aha: chong∙motan, bebera∙anio bilakode, chu∙sokgen. Namnikgijani donggenchimoba, aro so∙otna ka∙mikenataniko dakgenchimoba, kakket ong∙anina ua aganna ka∙dongaha: “Indiba uamangko ro∙ongchi gotatchina mande jinma gimik ge∙etaha” (Chan. 14:10).

`Nang∙ni samtangtango donggipa bang∙bata manderangan dingtang dake chanchigenchimode, aro nang∙ni chanchia baksa bikpil ong∙genchimoba, na∙ara maiko dakgenchim?`