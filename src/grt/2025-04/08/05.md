---
title:  Sontolgipa Matgrik
date:   19/11/2025
---

Bakrobee segimin biapni bimungrang, jean Israel ma∙chongrangna tik ka∙e dongimin sima-arirangko man∙gopachim, uaranga matgrik sakgni: chong∙motan, Kaleb aro Joshuana a∙ako sualanichi dakchengaha. Kaleb an∙tangni man∙rikaniko man∙chengaha, unikode Joshua bon∙chote man∙aha. Ia somoiona kingkingde, Joshua a∙ako Israelni ma∙chongrangna biapko sualchengaha, da∙ode, Israelni manderang Joshuana uni man∙rikaniko on∙skana somoi ong∙aha.

`Josh. 19:49–51 ona poraibo. Israelni dal∙gipa dilgipa jean a∙ako sualahachim, an∙tangnade bon∙chotaosa ra∙aha. Iani miksonganiara maia?`

Joshuani man∙rikgipa songjinma-ara Timnath-serah ong∙a, je bimungkon katta minggnichi seahachim. Skanggipa katta, Timnath ingipa kattako verb (manah) oniko ra∙aha jeni ortoara channa ba on∙na ine ong∙achim, aro ian a∙ani bakko ba biapko channa ba on∙na ine miksongachim. Gnigipa kattako Ibri verb (serach) oniko ra∙aha, aro ian gitchaa ba agitchagipa ine miksonga (Reo. 26:12 baksa nisusabo). Indake Joshuana tikgimin songjinmako gitchagipa ba agitchagipa bak ba biap ine aganna man∙gen.

Agitchagipa bakoniko Joshuani basegipa songjinmani bimung iako sakki on∙a je, Israelni gnigipa dilgipani cholonara sontolgipa ong∙a. Skanggipao, pilak manderangni an∙tangtangna man∙rikani bakko man∙aona ua sengaha. Unikode, Joshua an∙tangni man∙rikanina a∙ani mande jelbatgipa biaprangko ba nitobegipa songjinmarangko basejaha, indiba kraa songjinmako, ba haida be∙grugimin biapko baseaha jedakode rakbee kam ka∙anichi uko rikpiltaina man∙gen (Josh. 19:50 baksa nisusabo).

Unbaksana, Timnath-serah ara Shiloh-ni sambao ong∙achim, ian torom tambuni sambajolo ong∙achim, ian Joshuani bano uara mikpakma niachim aro bano uni ka∙tongara ong∙achim, uko mesoka. Beben, atchigitalgipa Israel jat, Ku∙rachakgimin A∙songona dilangako man∙mano, aro Isolni dakchakachi, ma∙chong ge∙antina aro nokantina man∙rikaniko on∙mano, namgipa biapna Joshua dabigenchimoba jechakani dongjawachim. Indiba, Joshua ramram ong∙e aro nangchongmotgiparango nisan done janggi tangna chu∙ongnikaiaha, indake ja∙mano Daudni bi∙anio ia kamko gisik ra∙ataniko dakaha: “Anga mingsako Jihovao bi∙aha, uko anga am∙gen; maikai angni janggi tangani salrang dipet anga Jihovani noko dongna man∙gen, Jihovani nitoako nina ine, aro uni torom noko nie chanchina ine” (Git. 27:4).

`Joshuani kamrangoniko na∙ara an∙tangna maia skie ra∙anirangko ra∙na man∙gen? Da∙o ia skianirangko na∙ara maikai jakkalna man∙gen?`