---
title:  Eden aro Kanaan
date:   23/11/2025
---

`Aba. 2:15 aro Aba. 3:17–24 rangko poraibo. Pap ka∙anina dongimin sastirangara maiarang?`

A∙gilsakko ong∙atanio, Isol Adam aro Hobako nitobegipa biapo donaha jeon chu∙ongbeani aro nitobeanian gapaiachim. A∙gilsakni skanggipa jik-se uamangko Ong∙atgipako nitobegipa biapo grongaha jeon uamangna pilak be∙enni nanganirangko chu∙ongen on∙na man∙achim. Isolni agangimin katta baksana, Eden Bariara uamangna skichakram biapba ong∙aha jeon Adam aro Hoba Isolni gun aro cholonni gimin aro Isolni uamangna miksonggimin mikkangchi janggi tangani bidingo gamchatgipa u∙ie ra∙aniko man∙aha. Uni gimin, jensalo uamang uamangko Ong∙atgipa baksa ka∙dongchakgrikaniko pe∙ahaon, Eden Bari baksa uamangni nangrimaniba dingtangatako man∙aha, aro be∙grugimin nangrimani chin gita uamang bariko wate re∙angna nangaha. Isolni uamangna on∙gimin biapko uamang gimaataha. Indake, Eden Bariara namgipa janggi tanganina mesokgipa chin ong∙baaha aro uni miksonganirangko Ku∙rachakgimin A∙songni mongsonggipa katta ja∙pangoniko an∙ching niatgen.

`A∙ako on∙na ku∙rachakanikoa pagitchamrangara maikai chanchiaha? (Aba. 13:14, 15; Aba. 26:3, 24; Aba. 28:13). Ku∙rachakanirangko man∙rikgiparang ine janggi tangna gita Adventistrang ong∙e, iara an∙chingna maikai orto gnanggipa ong∙gen (Ibri. 6:11–15)?`

Isolni una mesokgimin a∙aona Abraham napeon, bebera∙achi ua a∙a una aro uni deritchurangna Ku∙rachakgimin A∙song ong∙aha. Bilsi 400 na uara Ku∙rachakgimin A∙song ong∙aha. Pagitchamrang ua a∙ako man∙kamkujachim, uara uamangni ong∙kujachim aro uamang uko uamangni dedrangna man∙rikani gita on∙na man∙kujachim. Jedake Eden Bari Isolnin ong∙a, uandake uara Isolnisachim. Jedake Eden Bariko man∙kamna Adam aro Hoba mamungko dakjaha gitan ua a∙songko man∙kamna Israelrangba mamungko dakjaha. Ku∙rachakgimin A∙songara Isolni uamangna on∙anisa ong∙a. An∙tangtangni ine a∙ako a∙kange ra∙na Israelrang mamung bil dongjachim (Deut. 9:4–6); ian Isolni ka∙sachakachisan mangmang uamangara uko man∙rikgenchim.

Chu∙sokkujana kingkingde pagitchamrangara ku∙rachakanirangko man∙riknasigiparangsan ong∙aia. Kristoko ja∙rikgiparang ong∙e, an∙ching nambata ku∙rachakanirangko man∙rikaha (Ibri. 8:6) jean “bebera∙a aro chakchikani gimin ku∙rachakanirangko man∙rikgiparangni sninggiparang” (Ibri. 6:12) ong∙genchimode chu∙sokgen.