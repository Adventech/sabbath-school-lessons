---
title:  Ku∙rachakanirangko Man∙rikgiparang, Ka∙dongani-ni Koedirang
date:   22/11/2025
---

### Ia Antini Lessonna Poraiani

Aba. 3:17–24; Deut. 6:3; Josh. 13:1–7; Ibri. 12:28; Levi. 25:1–5, 8–13; Ezek. 37:14, 25.

> <p>Mingani Pod</p>
> “Ma∙chakaniona an∙pilbo, na∙simang Uo ka∙donggipa koedirang; Anga nang∙na duna gniko on∙gen ine Anga da∙alon inpraka” (Zek. 9:12).

Joshua 13–21 odhairango Israel ma∙chongrangna sualgipa a∙arangni sima-arirangko bakrobee chin dakanirangko janapaha. Ia chasongni manderangnade ia serikgiminranga mamung namgniko on∙janaba donga indiba iaranga Ku∙rachakgimin A∙songni bidingo Sastroo skie on∙anio pangchaka jean an∙chingna da∙alo nangchongmotani ong∙a. Ia kimkimgipa serikanirangchi, Isolara Israelrangna iako skie on∙na skaaha je, a∙ara nikgimin jumangde ong∙ja. Ian uamangna ku∙rachakgimin ong∙a jekon uamang mikgitalo dangtapna aro jeon uamang re∙na man∙achim. Indiba iako man∙nade uamang ku∙rachakaniko bebera∙achisa man∙na amgenchim.

Chong∙motan, oe, Isol uamangna a∙ako man∙rikani gita on∙nasiengachim, uan Isolni uamangna on∙ani ong∙gen, jekon uamangni pagitchamrangna Ua ku∙rachakahachim. “Nibo, Anga ua a∙ako na∙simangni mikkango donaha; na∙simangni pagiparangna, chong∙motan Abraham, Ishak aro Jakobna, uamangna aro uamangni ja∙mano uamangni deritchurangna on∙na ine Jihovani mitchetgimin a∙aona napange uko man∙kambo” (Deut. 1:8). Indiba oe, uamangba uamangni dakgnigipa bakko ka∙na nangaha.

Ia antio Ku∙rachakgimin A∙songni bidingo adita Sastroo skianirangko aro Jisuo man∙gipa ku∙rachakanirangko a∙kange ra∙giparangna meligipa skianirangko an∙ching niatgen.