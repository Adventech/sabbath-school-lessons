---
title:  A∙ako Man∙pila
date:   27/11/2025
---

`Jer. 24:6; Jer. 31:16; Ezek. 11:17; Ezek. 28:25; aro Ezek. 37:14, 25 rangko poraibo. Israelrangni Ku∙rachakgimin A∙songona re∙bapilani bidingo aro maikai iara chu∙sokgenchim, iarangni gimin Isolni agangimin ku∙rachakaniara maia?`

Babylonchi rim∙gittangani somoio, Israelni manderang dukni obostakosan mangmang chagrongaijaha indiba uamangni Isol baksa nangrimani jekon uamang a∙ako man∙rikanio dakgimin kimkimgipa ku∙monggrikaniko dakachim, uara uamangni kakketjani a∙sel chu∙sokna man∙jaha. Jensalo Israelni manderang an∙tangtangni paprangko ku∙rachakahaon, gisik pil∙ahaon, aro uamangni ka∙tong gisik gimikchi Jihovako am∙on, Isol An∙tangni ku∙rachakgiminko chu∙sokattaiaha, aro uamangna gital daktaiani chin gita uamangko uamangni a∙songona rimbapiltaiaha. Chong∙motan, uamang a∙songtango ong∙jagenchimoba, Uara uamangni Isolan ong∙kuengachim.

Indake ong∙engon, Israelni a∙ako man∙kamgen ine agangipa ku∙rachakania uamangni katta mania aro manigijanio pangchakaha (Deut. 28:63, 64; Josh. 23:13, 15; 1 Raja. 9:7; 2 Raja. 17:23; Jer. 12:10–12), apsandake a∙ako man∙piltaiani aro uamangko rim∙gittangani somoini ja∙mano uamangko silroroatna ku∙rachakaniba uamangni katta mania aro manigijanio pangchakaha. Iani gisepon, Niam Gitchamni katchinikgiparang mikkangchi Daudni raja ong∙anio ra∙banasienggipa a∙ako man∙piltaiani obostako janapaha (Isa. 9:6, 7; Zek. 9:9, 16). Ia ku∙rachakaniara Jisuni janggi tanganio, siao, aro chakatpilao chu∙sokaha, jeon skang Israelrangni pilak ku∙rachakanirangna chu∙sokako man∙genchim.

Niam Gitalo, Ku∙rachakgimin A∙songko parake janapaniko dakja, indiba an∙chingna indine aganaha je, Isolni ku∙rachakanirangara Jisuo aro Jisuchi chu∙sokatako man∙aha (2 Kor. 1:20, Rom. 15:8). Indake, Kristoni seng∙anio, a∙songko gital dake pe∙taianiko dakaha aro uan gisikni pattiarangni chin ong∙baskaaha jekon Isol An∙tangni kakketgipa manderangna da∙o aro mikkangchi on∙na miksongengachim (Eph. 2:6).

A∙songo neng∙takani, suake pattiani, aro namgija janggi tanganina bon∙kamgipa ku∙rachakgiminara gital a∙gilsako chu∙sokgen jeon pap aro uni namgijarangoni jokatgenchim. Miksonganide, Kristianrang ong∙e, an∙chingni ka∙donganide Kritoni re∙bapilna ku∙rachakanio pangchaka aro salgio bilsi 1000 na rodilani ja∙mano, An∙tangni songnokko gital a∙gilsako songna Uni ku∙rachakanio pangchaka. Iasa a∙songni bidingo ku∙rachakgiminrangni bon∙chotgipa chu∙sokani ong∙gen.

`Johan 14:1–3, Titus 2:13, aro Para. 21:1–3 rangko poraibo. Ia podrango an∙chingna maia ka∙donganiko an∙ching nikna man∙a aro maini gimin Jisuni sianiara ia ka∙donganina chu∙sokchongmotgen ine kimkimaniko an∙chingna on∙a?`