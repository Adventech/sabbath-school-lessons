---
title:  A∙songni Chagronggipa Ra∙biani
date:   25/11/2025
---

`Josh. 13:1–7 ona poraibo. Kanaan a∙song Isolni on∙gipa on∙ani ong∙genchimoba, uko ra∙anio maia chagronggipa ra∙bianirang sokbaaha?`

Ritchani ritcha bilsirangna Israelrang nokkol ong∙e janggi tangengon, a∙ako ra∙na uamango mamung sipairangni dakgrikani gita changa-sapani chu∙ongjachim. Uamangni gitelrangba, chong∙motan, Egyptni manderangba, uamangni changa-sapanichi aro bilakgipa sipai kotokchi ia biapko chu∙gimik ra∙na man∙jaha. Egyptni manderang Kanaanko chu∙gimikde chejaha maina a∙songko bilakgipa guarerangchi kaduulachim. Aro da∙o, nokkol itako man∙giparangna ia a∙songko ra∙china gita ge∙etaniko man∙aha jekon uamangni gitelrang ra∙na gita man∙jahachim. Maibakai uamang ia a∙songko ra∙na man∙genchimode, ian Isolni ka∙sachakachisan mangmang ong∙aigen, uamangni bilchi jotton ka∙achide mamungdakeba ong∙jawachim.

Josh. 13 oni 21 ona kingking Israelni ma∙chongrangna a∙ako bak dake sualani bidingo janapaniko dakaha. Ia bak dake sualaniara Israelrangna indine aganaha je, uamangna bak dakgimin a∙ako ra∙anisan ong∙aijaha indiba uamangni ra∙na nangkuenggipa a∙ani bakrangkoba mesoke on∙ani gitaba ong∙aha. Israelrang jajrenggijan Isolni uamangna man∙rikani ine on∙gimin a∙ao songdongna man∙gen. Isolni nokgipa ong∙anio uamangara kragipa aro niam gita a∙ako man∙rikgipa ong∙a. Indioba Isolni ja∙ku de∙ani kamara mandeni ra∙chakani baksa apsan melina nanggenchim. Ki∙tapni skanggipa adha bakrango, maikai Isolara Kanaanni manderangko jegalenba a∙ako Israelna on∙ahachim, uko mesoka; aro ki∙tapni bangki adha bakrango, maikai ua a∙ao Israelranga songdongna a∙bachenganichi a∙ako ra∙ahachim, uko talatskaa.

Ia a∙ako ra∙anio, an∙chingni janggi jokani bidingo kam ka∙aniko talate on∙a. Israelrang gitan, an∙chingba an∙tangtangni janggi jokanina mamungkoba dakna amja (Eph. 2:8, 9). Jedake Isolni Israelrangna uamangni Un baksa ku∙monggrikani niamo pangchake a∙ako on∙ani dake on∙ahachim, ian Isolni an∙chingnaba on∙ani ong∙a. Ian uamangni nama kamrangode mamungdakeba pangchakjaha (Deut. 9:5 ko nibo).

Indioba, Isolni on∙aniko Israelni manderang katchae janggi tangna inode, uamangara a∙songo songdonganio re∙bachapgipa pilak daitorangko jako ra∙na nanggenchim, jekon apsandake, an∙chingba Isolni songnokni manderang ong∙na inode Uni niamrangko manie ka∙saanio salantio janggi tangna nanggenchim. Iarang apsan obosta ong∙jagenchimoba, a∙songko ka∙sachakachi uamangna on∙ani aro an∙chingna ka∙sachakachi janggi jokaniko on∙ani, iarangko talatania chel∙grikja. An∙chingna aiao inmangipa on∙aniko on∙manaha, indiba an∙ching simsakjaode iakoba gimaatnaba donga.

`Ku∙rachakgimin A∙songko ra∙gipa manderangni chagronggipa gita apsananggipa ra∙bianirangko da∙ororoni Kristianrangara maikai mikkang chakenga? Phil. 2:12, Ibri. 12:28.`