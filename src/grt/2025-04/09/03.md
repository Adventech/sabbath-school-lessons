---
title:  A∙songko On∙ani Gita On∙a
date:   24/11/2025
---

`Reo. 3:8; Levi. 20:22; Levi. 25:23; Chan. 13:27; Deut. 4:1, 25, 26; Deut. 6:3; aro Git. 24:1 rangko poraibo. Isol, Israel, aro Ku∙rachakgimin A∙songni gisepo maia dingtangmanchagipa nangrimani donga?`

Skanggipa gadango niatgenchimode, a∙ara a∙songni dingtangteaniko talate on∙a. A∙song ba jatko janapanio, uan jatni daka-rikaniko aro janggi tangani bewalkoba talata. Nokkolrangde mamung ja∙pang ja∙dilgrigipa ong∙a aro uamang an∙tangtangko badiaba biaponi ong∙a ineba a∙kange ra∙na man∙ja; saobasa uamangni kamoniko kusi ong∙e katchae janggi tanga. A∙ako man∙ania jakgitalaniko man∙aha ine miksongani ong∙a. Seokgimin manderangara sawachim, uamangko u∙inade uamangni songdongenggipa a∙song baksa uamangni bilakbee nangrimaniko niatna nangani donga.

Isol, Israel, aro a∙ani gisepo dingtangmanchagipa nangrimani gnang. Israelrang a∙ako Isoloniko on∙ani dake man∙aha, man∙na kraa inede ong∙ja. Seokgimin manderangara jena kingking Yahweh baksa nangrimani dongachim aro ku∙monggrikani niamrangko maniachim, uamangara a∙ako man∙rikgiparang ong∙na man∙aha. Minggipin kattarangchi agangenchimode, uamangara Isolni pattianigride a∙ako man∙na amjachim.

Iani gisepon, ian kakket ong∙a je, a∙songara Israelna nikaniko on∙aha jechin uamangara Isolko nambate u∙ina man∙achim. A∙songo songdongachi kakketgipa, ku∙rachakako rakkigipa, aro ka∙dongchakna man∙gipa Isolko uamangna pangnan gisik ra∙atkamgenchim. Isolni daka kamgride a∙song aro Israelba dongjawachim maina Uasa uamangni ong∙baanina chimik aro ja∙pang ja∙dil ong∙a. Israelrang Egypto dongmitingo, Nile chibima aro uni chirangko dongge kite sualanio, rakbegipa kam ka∙ani baksa mi-misirangna chu∙onga gita chirangko on∙aha. Kanaande dingtanga. Uano uamang uamangni mi-misirangko raanirangna mikka chirangosa pangchakna nangaha, aro bilsi-karirangko Isolsan mangmang sasono donachim. Indake ia a∙songara Isolo pangnan ka∙dongchakna nanganiko Israelrangna gisik ra∙atkamaha.

Israelrang a∙songko Yahwehoniko on∙ani gita man∙genchimoba, chong∙motde, Isol An∙tangan nokgipade ong∙kuaia. A∙gilsak gimikni chong∙motgipa ong∙e (Git. 24:1), Yahweh Israelna a∙ako on∙na ba uko on∙gija dakna bil gnang. Isol a∙ani nokgipa ong∙ode, Israelrang, aro apalbate da∙oni katta gita agangenchimode, pilak mande jatrangara a∙gitalrang aro re∙jojogiparangsan ong∙aia, an∙chinga pilakan Isolni a∙ao/a∙gilsako ru∙utaona ong∙gipa a∙giltalrang ong∙a.

`1 Pit. 2:11 aro Ibri. 11:9–13 rango janapgimino pangchake, Isol An∙tangni dakgipa aro rikgipa songjinmako nichaksoanio a∙gital aro re∙jojogipa ong∙e janggi tanganiara nang∙na maikai orto gnanggipa ong∙gen?`