---
title:  Jubilee
date:   26/11/2025
---

Isolni manderang ong∙e Israelrangna a∙songara mongsonggipa ong∙aha je, uko uamangna bak dakgija chu∙gimik dakede on∙na man∙jachim. A∙ako jat, ma∙chong, aro nokdangrangna sualna nangachim (Num. 34:13–18) jedakode bilakgipa mingsinggipa dolrangni ra∙sekaniko champengna man∙gen.

`Levi. 25:1–5, 8–13 rangko poraibo. Snigipa bilsio aro Jubilee-ni bilsio neng∙takani-ni miksonganiara maia?`

Egyptoni bikpile, jeon Egyptni manderang jringnan a∙atangko gimaatna nanga aro Pharaoni ning∙o ong∙na nangachim, Israelni manderangna Isolni miksonganide ian je, uamang mamungdakeba agansokna amgijagipa somoinade uamangni man∙na nanggniko uamangoniko ra∙sekjawa. Darangba ma∙kringni aro nokdangni a∙paloni a∙ako man∙kamjawa. Bebeko agangenchimode, Isolni miksonggimin gitade, a∙ako palna man∙jawachim, indiba uko damnikri bondok dake Jubileeni somoionasan donna man∙a. Uni gimin, ua mandeni ma∙drang mahari Jubileena skangan a∙ako piokna daito dongachim. (Levi. 25:25).

A∙ako suale bak dakania Isolni ka∙tongona kelki gita ong∙aha. An∙chingni salgini Paa ong∙e, dongpagijagiparangna Ua An∙tangni dedrangni jaksramaniko aro snigipa bilsi sokbaa changantion a∙atangoniko uamangna alaniko dakchina Ua nangnika. Snigipa bilsiara (Sabbatical year) Sabbathni ge∙etani niamko apalbata bewalo miksonganiko on∙a. Bimchipe aro gisik nange kam ka∙aniko gamchatnike aro didianiko dakanbaksana, a∙ani nokgipa ong∙anio, neng∙nikaniko chagronggiparangna mandera∙aniko dakna aro ka∙sachakaniko on∙china okamani sokbaa.

A∙ako man∙kame nokgipa ong∙ani niamo, Israel sakantian neng∙nikaoni jakgitelaniko aro janggi tanganio gital dake a∙bachengtaianiko dakna cholko on∙a.

Miksonganide, ian nama kattani mongsonggipa miksongani ong∙a: chong∙motan, man∙e cha∙a aro kangal, kam gnanggipa aro kamgrigipa, nama janggi tanganiko man∙gipa aro man∙gijagiparangni gisepo donggipa dingtanggrikaniko kimitanian ong∙a, indake an∙ching sakantikon apsan gadango done Isolni ka∙sachakaniko nanggiparang ine ma∙siataniona ra∙baa.

Rasonggribee, Isolni dongimin janggi tangani gadangko rakkina gita Israel gisik nangjaha, aro adita ritcha bilsirangni ja∙manode, uamangko watgalna am∙anina mikrakatani kattarang chu∙sokbebeaha (2 Ser. 36:20, 21).

`Israelrangna a∙ako bak dake sualni niamrang aro Sabbathara, Isolni mikronode an∙ching sakantian apsan ong∙a ine maikai an∙chingko gisik ra∙atpilaniko daka? Nangana bate bree bading-chiwalaniko dakani bewalna “ihing” ine Sabbathara maikai an∙chingko aganna dakchakgen?`