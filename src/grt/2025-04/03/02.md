---
title:  Jordanko Batsotani
date:   12/10/2025
---

`Josh. 3:1–5 aro Chan. 14:41–44 rangko poraibo. Ong∙nasienggipa obostani gimin dingtangmanchae bi∙aniko dakna gita maini gimin Isolara Israelrangko aganaha?`

Joshua ki∙tapo ian niam sundukko skanggipa changna janapaniko dakaha. Ia bakona kingkingde, Niam Gitchamo, niam sundukko torom tambuni gimin janapaniosa knarongbatachim (Reo. 40:21); aro Sinaioni Israel manderangni songreanio nikna man∙a (Chan. 10:33–36); aro Kanaanko ra∙na a∙bachengachibara somoi jolo nikna man∙aha (Chan. 14:44). Ian Israelni torom tambuo rongtalbatsranggipa bostu ong∙achim aro uano minggittam bosturang gnang, mingantian Isolni Israel baksa dingtangmanchagipa nangrimaniko mesoka: (1) Niam Ming Chikkungni rong∙pleng; (2) Kamal dal∙gipa Aaronni gol∙dik; aro (3) Sonani basingo omor sa manna (Reo. 16:33; Ibri. 9:4) gnangchim.

Niam Sunduk aro Jordanko batsotna tarisamsoanirangara Israelrangko indine gisik ra∙atgenchim je, uamangara Kanaanko uamang an∙tangtangni bewalo aro somoio napjaenga. A∙songko ra∙ania Isolni ska aro somoi gita ja∙rikgenchimosa chu∙sokgenchim. Isol—jean niam sundukko ganggopgipa keruprangni kosako chubatachim (Reo. 25:22, Chan. 7:89), aro jeni re∙a doanirangko niam sundukni de∙jitani baksa re∙chapachim—Uan, jean a∙songko ra∙anio re∙dilgipa ong∙achim, Israelrangni mikkang mikkang re∙e Kanaanona napea.

Ia katta “rongtalatbo” (Josh 3:5) ba “on∙kangbo” ingipa kattara kamalrangni torom tambuo uamangni dangdike on∙ani kamko a∙bachengna skang an∙tangtangko rongtalani kamrang gita dakgipa rongtalataniko (Reo. 28:41, Reo. 29:1) aro Isol An∙tangko Sinaio parape∙na skang, Israel manderangni rongtalataniko (Reo. 19:10, 14) iara miksonga. Ia rongtalatanio, pap ka∙gija gelaniko aro pilak dakrongbewalrangni rongtalgijaniko ra∙galaniko man∙chapa. Apsan ge∙etaniko Chan. 11:18 oba janapaniko dakaha, ian Isolni daknasienggipa aiao inmanani kammung nangrimani gnang. Dakgrikani a∙bao dakgrikna skangba indakgipa tarisamsoaniko nanga (Deut. 23:14). Dakgrikanio Israelna Isol dakgrikchakna skang, Uan uamangni Dilgipa ong∙a ine uamangni Una kakket ong∙aniko aro Uo ka∙dongchakaniko uamang mesokchengna nanggenchim.

Aiao inmanbee Jordanko batsotanian Israelrangna indine sakki ong∙gen je, a∙songoniko manderangko rikgalatna Jihovani ku∙rachakanio ka∙dongchakna ama. Jordanko batsotna ran∙gipa ramako dakna man∙gipaan uamangna a∙songkoba on∙na ama.

`Pangnande Isolara Jordanko paksamgni dakja. Uni kamranga pangnande ma∙sina amgipa ong∙ja. Isolni kamrangko ma∙sina aro u∙ina gita maikai an∙chingara gisikni gita tarigimin ong∙na gita man∙gen?`