---
title:  Jordanni Nalsao
date:   16/10/2025
---

> <p></p>
> “Ua sagalko a∙ga pil∙ataha uamang ja∙a ga∙e chibimako battonge re∙aha. Uano an∙chinga Uno ka∙srokaha” (Git. 66:6).

Sagal Gitchak aro Jordanko batsotanirang, ia minggnian Sastroni itihaso gitalgipa chasongko chin ka∙ani ong∙a aro ia minggnian mesokani chinchi gamchataniko talata (Git. 66:6, Git. 114:1–7, aro 2 Raja. 2:6–15 rangko nibo). Ia minggni batsotanirangko aro uarangni ortoko nangrimatgipa podrang Niam Gitchamo dongaha, jean kakketgipa obostarangni nalsao ong∙gipako mesoka. Git. 66:6 o, gitko segipa, uni janggi tanganio Isolni piokani kamna mitelaniko dakaha (Git. 66:16–19), iako ua itihaso janapgimin Sagal Gitchak aro Jordanko batsotaniko janape mitelaniko dakaha.

Git. 114 ba, ia minggni obostarangko nangrimataha, badia skang badia ja∙man, aro iani gisepo dingtanggrikanini donganiko gitko segipa u∙ijani gimin, inede ong∙ja, indiba ia minggni batsotani obostarangni Sastroni gita gamchatani dongani giminsa nangrimataha. Indake, ia minggni obostarangkon Israelni mikkimko dingtangatanio bak dongpaa ine nikna gita man∙a, chong∙motan, nokkol itaoni jakgitelona, unikode a∙a chigri re∙jojogiparangoni a∙ako man∙kame jat ong∙aniona dingtangataha. Ia gitrango, ia minggni chi batsotanirangara, gitko segipani mikkimko, oniako man∙aoni, kangal cha∙asiaoni, dakchakagri ong∙aoni, kratcha∙ako man∙aoni naljokaniona, namaniona, jokataniona aro mikkim gnanganiona dingtanganiko mesoka.

Joshua ki∙tapo serikani gitade, Elijaba Jordanoni salgichi rimdoanganiko man∙aha ine nikna man∙a. Elijanade, chiko batsotaniara uni janggi tanganiko namen dingtangataha: ua salgichi rimdoangako man∙aha. Elishanaba, uni dingtangania namen nangchongmotani ong∙aha: katchinikgipana dangdike on∙gipaoni (1 Raja. 19:21) jatni katchinikgipa ong∙aha (2 Raja. 2:22).

`Mati 3:16, 17 aro Mark 1:9 rangko poraibo. Niam Gitalko segiparangara maikai Jordan Chibimani bidingo gisikni gita ortoko, ba chinko agan-talatskaaha?`

Israelni palo Kam Ka∙gipa ong∙e, Jisuni ia a∙gilsako dangdike on∙miting somoio, skang Israelni itihasni dakbewalko Ua ja∙rikaha. Jisu “Sagal Gitchak” aro “Jordan” ko batsota gita dakgipa janggi tangani obostarangko chagrongangaha. So∙otchina rai on∙ani ja∙man, Ua Egyptoni ong∙katbaaha (Mati 2:14–16), bakrao sal 40 na somoiko re∙ataha (Mati 4:2), ian Israelrangni bakrao bilsi 40 rangna re∙jojoani baksa apsananga, aro, mande jinmaoni ma∙eke Uni janggi tangaoni mande jinmani mikkango Uni dangdike on∙aniona re∙baaha, aro Ua Jordano napbolaha (Mati 3:16, 17; Mark 1:9).

Ja∙mano, Ibri. 3–4 rango iako ra∙chakaha je, Jordanko batsote Kanaanona napeaniara bebera∙achi Kristianrangni “ka∙saani neng∙takaniona” napeaniko mesokani chin gita mesoksogipa ong∙a.