---
title:  Gualrakani
date:   15/10/2025
---

`Josh. 4:20–24 ona poraibo. Iarangkoba poraibo: Bichal Ka∙gipa. 3:7; Bichal Ka∙gipa. 8:34; Git. 78:11; Deut. 8:2, 18; Git. 45:17. Jihovani bilakgipa kamrangko gisik ra∙na gita maini gimin namen nangchongmotani ong∙a?`

‘Na∙simangni’ ine inaoni ‘chingni’ ine inaona dingtanganiko Josh. 4:23 oniko nibo. Jordanni chirangko “na∙simangni” mikkango ran∙ataha ine janapa, chong∙motan, Jordanko batsotgipa pilak Israelrangni mikkango ran∙ataha. Indine agandapkuaha, “chingni” mikkango Sagal Gitchakko ran∙ataha ine janapa, chong∙motan, Re∙ongkatbagiparangoni tangkuenggipa skang chasongni manderangni mikkango Sagal Gitchakko ran∙ataha. Ia minggni obostarango, dolgni chasongni manderangni chagronganiranga apsananga, jean gnigipa chasongni manderangko uamangni ma∙a paarangni chagronggimin sakkirangchi an∙tangtangba Jordanko batsotanio gamchataniko ma∙sina gita man∙aha.

Bang∙a changon, gualrakaniko an∙ching ong∙rongbewal dake ra∙rongaia aro ian pilak manderangni bewal ong∙a ine chanchiaia. Indiba, toromni gita gualrakgenchimode, namen bilongbegipa sastirangona sokea.

Da∙alomangba, dingtangmanchagipa kamko ka∙na okamako man∙gimin manderang ine an∙ching an∙tangtangko mesokna aro rakkina skode, an∙chingara toromni gita gisikni bilrangko gital daktaiani cholrangko bikotna gita nanggen jedakode an∙chinga banoni re∙baa, an∙chingara sawarang, aro an∙chingara iano maina ong∙enga, uarangoni re∙ekgija srongao ong∙gen.

`1 Kor. 11:24, 25 aro Johan 14:26 rangko poraibo. Kristoni an∙chingna dakgimin kamko an∙chingara maini gimin pangnan gisik ra∙kamna nangchongmota? Ua gride mairangan gamchatgenchim?`

Ellen G. White iako rongtalbee ma∙siaha je, batanggimin somoirango Isolni kamrangni seng∙anio an∙ching an∙tangtangko jringnan re∙kamna on∙jaode, an∙chingara mikkangchi an∙chingna on∙gimin kamko ka∙na gisikni ding∙chaoaniko gimaatchongmotgen: “An∙chingni batanggimin itihaso Uni skianiko aro Jihovani an∙chingko dilaniko gualjaskal, mikkangchina an∙ching mamungdakeba kennna nangani dongja.”—Ellen G. White, Life Sketches, jak 196.

`Batanggimin obostako gisik ra∙na aro sakantini janggi tanganio Jihovani dakgimin kamrangna gisik ra∙na nangchongmotgenchimoba, maini gimin na∙ara salantin Un baksa re∙rurana aro Uni ka∙saaniko aro dongpaaniko cha∙tote nina nangchongmota?`