---
title:  Aiao Inmangipa Kamko Ka∙gipa Tanggipa Isol
date:   13/10/2025
---

`Josh. 3:6–17 ona poraibo. An∙chingni olakkienggipa Isolni gimin, aiao inmanbee Jordanko batsotaniara an∙chingna maiko agana?`

Jordan Chibimako batsotani bidingo Josh. 3:5 o janapaha jekon Ibri kattao niphla’ot, “aiao inmanani kam,” ine pe∙skaahachim, uan bilakbegipa, Isolni agansokna amgijagipa kamrangko aro Uni dingtangteaniko (Git. 72:18, Git. 86:10) miksonga. Ja∙mano, Israelrang ia kamrangni bidingo chanchibewalaniko dakaha aro uni a∙sel Jihovako mitelaha (Git. 9:1) aro Uko jatrangni gisepo aganprakaha (Git. 96:3). Egypto ong∙gipa rang∙karerang (Reo. 3:20, Mika 7:15), Sagal Gitchakko batsotani, aro bakrao Isolni re∙dilanirang (Git. 78:12–16) aiao inmanani kamrang ong∙a.

Sastroko segiparang u∙iaha aro sakki on∙aha je, a∙gilsakko ong∙atgipa Isol mamungchiba aro Uni ong∙atgiminrangchi champengatako man∙ja. Chu∙sokatna gita Una mamungba dakna amgijani dongja (Jer. 32:17). Uni bimung aro Uni bewalara nambea (Bichal Ka∙gipa. 13:18), aro Uan an∙chingni chanchisokna amani nalsao ong∙a.

Jokatna amgijagipa gipin jatrangni isolrangoni bikpile (Git. 96:5, Isa. 44:8), Sastroni Isolde “tanggipa Isol ong∙a,” il∙leng siksaka aro tanga, jeni ja∙rikgiparangan, uamangni palo Uni kam ka∙gnirangna nichaksoe Uo ka∙dongchaka.

Katchinikgipa Zekaria, Israelrangni Babylonchina rim∙gittangani bidingo, Israelni mikkangchi janggi tanganina katchinike agansoanio, apsan kattako jakkala (niphla’ot). Ua iako nikaha je, gitcham manderang songjinmani sorokrango asongengon, aro me∙a me∙chik bi∙sarangni uano kal∙grike roengon, Jerusalemko chu∙gimikan rikpiltaigen. Skotong songjinmao bebera∙gijagipa songdongenggiparangna, jemangan nisiatani chirangkosa mesoke on∙kuaiengachim, uamangna Zekaria indine parakaha: “Kotokrangni Jihova indine agana, ‘Ua salrango ia manderangni dongsparangni nikanio, ua aiao inmanani ong∙oba, Angni nikanioba aiao inmanani ong∙genma?’ ine Kotokrangni Jihova agana. Kotokrangni Jihova indine agana, ‘Nibo, Anga salaramni a∙songoniko, aro saliramni a∙songoniko Angni manderangko jokatgen; aro Anga uamangko rimbagen, aro uamang Jerusalemni ning∙o dongkamgen; aro uamang bebeo aro kakketo Angni manderang ong∙gen, aro Anga uamangni Isol ong∙gen.’” (Zek. 8:6–8).

`Luk 18:18–27 ona poraibo. Ong∙na amgijao Isolo ka∙dongchakna gita Jisuni An∙tangni sninggiparangna aganchakaoniko maikai na∙ara didianiko man∙a?`