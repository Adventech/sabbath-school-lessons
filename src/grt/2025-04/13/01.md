---
title:  Ia Salko Basebo!
date:   20/12/2025
---

### Ia Antini Lessonna Poraiani

Josh. 24; Aba. 12:7; Deut. 17:19; Deut. 5:6; 1 Raja 11:2, 4, 9; 2 Tim. 4:7, 8.

> <p>Mingani Pod</p>
> “Aro Jihovako manina na∙simang namja ine nikode, na∙simang sako manigen da∙alo an∙tangtangna sebo; chibimani nalsachi donggipa nasimangni pagiparangni manigimin isolrangko ong∙bo, aro na∙simangni dongenggipa a∙songo Amorrangni isolrangko ong∙bo; indiba anga aro angni nokde Jihovako manigen” (Josh. 24:15).

Joshua ki∙tapni bon∙chotgipa odhaiko, ku∙monggrikani niamko gital dakpiltaiani obostao seaha, indiba ia changode bilsi re∙anggipa Israelni dilgipachi ia gital dakpiltaianiko dakaha. Ku∙monggrikani niam mangmangsan ong∙aijaha indiba ku∙monggrikani niamko gital dakpiltaiani reportba ong∙e, ia odhaio Ancient Near-East jolrango dolgnini gisepo ku∙monggrikani bewalrangkoba indake janapaha: (1) aganchengani donga, jeon Isol, jean ku∙monggrikaniko a∙bachengatgipa ong∙achim, Uko talataha; (2) itihasni gimin aganchengani, jeon dolgnini gisepo donggipa nangrimaniko talata; (3) ku∙monggrikani niamni dakna nanganirang, jekon mitelpilskaani gita Gitelna chu∙gimik rakkina manderang nanggenchim, uko talata; (4) ku∙monggrikani niamko rakkianina pattianirang aro uko pe∙anina saorang; (5) manderangni ku∙mikchetanina sakkirang; (6) mikkangchi poraie on∙na gita see rakkiani; aro (7) ku∙monggrikaniko ra∙chakani.

Joshuani janggi tangani bon∙nasiengaha; uni biapko ra∙na darangba dongkujaenga. Ku∙monggrikani niamko gital daktaianian Israelrangna iako gisik ra∙atani ong∙a je, Yahweh An∙tangan uamangni raja ong∙a aro iana uamang Una kakket ong∙e janggi tanggenchimode, uamangara Uni simsake rakkianiko man∙e katchagenchim. Israel rajako nangjachim. Isolni sasono ong∙gipa jat ong∙e, uamang pangnan gisiko iako ra∙kamna nanggen je, uamangni rajara Jihovasan mangmang ong∙aia.