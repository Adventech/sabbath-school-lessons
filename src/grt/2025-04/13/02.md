---
title:  Na∙a Uano Ong∙ahachim!
date:   21/12/2025
---

“Aro Joshua Israelni pilak ma∙chongrangko Shekemona chimongataha; aro ua Israelni me∙aparangko, aro uamangni skotonggiparangko, aro uamangni bichal ka∙giparangko aro uamangni pamongrangko okamataha; aro uamang Isolni mikkango chadengaha” (Josh. 24:1).

Shekemara Abrahamni ua a∙songona sokbachengao ganchiko rikgipa biap ong∙achim, je biapon Isolara una a∙ani bidingo ku∙rachakaniko una on∙chengahachim (Aba. 12:7). Da∙o, jensalo Abrahamna agangimin ku∙rachakanirang chu∙sokahaon, Israelni manderang Isol baksa ia apsan biapo, jeon skanggipa ku∙rachakaniko on∙ahachim, iano ku∙monggrikaniko gital daktaiaha. Joshuani mol∙molani Jakobni agangipa kattarangko indine gisik ra∙atpiltaiaha “da∙ode na∙simangni gisepo donggipa gipin jatni isolrangko galatbo” (Josh. 24:23 ko Aba. 35:2–4 baksa nisusabo). Ia ong∙enggipa obostao, pilak gipin “isolrangko” jegale Jihovana mogijagipa kakket ong∙aniko mesokchina okamani ong∙a.

`Josh. 24:2–13 ona poraibo. Israelna Isolni mongsonggipa kattara maia?`

Batanggimin somoiko nipilaton, Isolan mongsonggipa ong∙aha: “Anga ra∙aha,” “Anga on∙aha,” “Anga watataha,” “Anga rang∙kareko ra∙baaha,” “Anga dakaha,” “Anga nang∙ko rimongkatbaaha,” “Anga nang∙ko jokataha,” etc. Israel iano mongsonggipa ong∙ja. Isolsa Israelko ong∙ataha. Abrahamni janggi tanganio Isol dakchakaniko dakjaode, uamang apsangipa miterangko olakkienggenchim. Israelni jatsa ong∙ania uamangni pagitchamrangni namanichi ong∙ja indiba ian Isolni ka∙sachakani giminsan mangmang ong∙aha. A∙songo Israelrangni songdongna man∙ania gaora de∙na inede ong∙ja indiba Isolna uamangni dangdike on∙na nangani giminsa ong∙aha.

Jihovani agangipa kattarango changbongana kingking “na∙a” aro “uamang” (pagitchamrang) ine agananiko dakaha. Pagitchamrang aro ia chasong gitalni manderang Shekemo apsan gadango chanako man∙aha. Deut. 5:3 o jekon Mose aganahachim, uko changsatai janaptaina gita Joshua mesokna jotton ka∙enga, chong∙motan, Jihova ku∙monggrikani niamko pagitchamrang baksasan dakaijaha indiba Joshuani aganani somoio dongpagipa pilak baksaba dakaha. Uano dongpagiparangoni bang∙batan Egyptoni Re∙ongkatbaaniko cha∙tote nikjaha. Uamangoni gimikande Horebo ong∙jaha. Indiba Joshua uamangna indine aganaha je, uamang pilakan uano ong∙paa. Kan∙dike agangenchimode, batanggimin somoio skia man∙giminrangko gital chasongni manderangba ja∙rikna nanggenchim. Batanggimin somoio pagitchamrangna aiao inmanani kamko ka∙gipa Isol ia gital chasongni somoio donggipa manderangnaba kam ka∙na tarisomanaha.

`Maidakgipa cholrangchi an∙chingara, mondoli ong∙e, ku∙cholsan ong∙e daitoko ra∙giparang ong∙na man∙gen, chong∙motan, an∙chingni daka kamara maikai mondolio sakantinan dakchakani ong∙gen?`