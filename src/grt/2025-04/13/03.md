---
title:  Bimchipao aro Bebeo
date:   22/12/2025
---

`Maiko dakchina gita Joshua Israelrangko mol∙molaha? (Josh. 24:14, 15). Bimchipao aro bebeo Jihovana dangdike on∙na nanga ine miksongania maia?`

Joshuani mol∙molani namen rongtalbea je, Israel uamangni Isolna bimchipna gita baseaniko dake uamangni dingtangteaniko rakkina aro a∙ao songdongna gita basena nanggen, ba bang∙a mite olakkigipa manderang gita janggi tange mamung miksongagri, kamgri, ba namgnigri ong∙na basena man∙skaa. Baseanide uamangnin ong∙gen.

Joshuani mol∙molania minggni dake ong∙a: Israel Jihovana kena gnang Una “bimchipao aro bebeo” dangdike on∙na nanggen. Jihovana kenbo ine aganengon, ian til∙tile, aro gisikni jajrenga gnang kenaniko miksongja. Indiba ia kenaniara mandera∙e bamanikosa miksonga jean Isolni dal∙aniko, rongtalaniko, aro jringjrotna dongkamaniko u∙iaoni ong∙baa. Isolna kena ine aganengon, ian Uni dabianirangni bidingo jringnan u∙ikamani, an∙chingni salgini Pagipasan ong∙aigija an∙chingni Raja ine u∙ianiba ong∙a. Indakgipa gisik ra∙kamanian Isolna katta manie janggi tanganiona dilgen (Levi. 19:14, Levi. 25:17, Deut. 17:19, 2 Raja. 17:34). Isolna kenania Israel mandeni cholonko talatengon, Isolna mandera∙aniko mesokania Una dangdike on∙anian ong∙skaa.

Israelni dangdike on∙na nanggniko Ibri katta minggnichi talata: “bimchipao” aro “bebeo.” Skanggipa katta (tamim), iako bang∙a changon adjective-na jakkalbata jean hom boli on∙gipa matburungni ong∙siagrianiko talatachim. Gnigipa katta jean Israelni dangdikani kamko talatachim, uan “bebe,” ba “kakket” (Ibri. ’emet) ine ong∙a. Ia kattara kimkimaniko aro mangrakaniko miksonga. Ian Isolko miksongbata jeni cholonara kakket ong∙anichi parape∙aniko man∙aha aro jekon Israelna mesokahachim.

Kakketgipa mandede ka∙dongchakgipa mande ong∙a. Bebeko agangenchimode, uamangni itihas jol gimiko jedake Isolara uamangna kakket ong∙ahachim, apsandaken Isolna kakket ong∙skachina Joshua Israelko aganengachim. Ian Uni nangnikarangna chu∙sokatmangmanganisan ong∙aija indiba ka∙tongoni ong∙bagipa kakketaniko mesokchinasa ong∙aha. Uni uamangna dakgimin kamrangna uamangni janggirangara Isolna mitelpilskaaniko teng∙chakna nanggenchim. Kakketko agangenchimode, ian an∙chingni Jisuna apsandake da∙alo dakna nanggnigipaba ong∙enga.

`“Bimchipao” aro “bebeo” Jihovana dangdike on∙aniara nang∙na maiko miksonga? Isolna nang∙ni chu∙gimik on∙kanganiko adita champenggiparangara maiarang?`