---
title:  Mite Olakkianio Kenanirang
date:   24/12/2025
---

`Josh. 24:22–24 rangko poraibo. Uamangni mite olakkianirangko ra∙galna gita maini gimin Joshua an∙tangni mol∙molaniko agantaina nangaha?`

Mite olakkianio kenania lekka ki∙taprango segimin kattarang ong∙ja. Skango, Moabni a∙kawerango, apsangipa obostao, Mose apsangipa baseaniko dakchina manderangko mol∙molaha (Deut. 30:19, 20). Iano aganenggipa isolrangara Egypto ba chibimani nalsachi donggipa manderangni olakkigipa isolrangko miksongjaenga, indiba ian “uamangni gisepo” nikgimin isolrangko miksongenga. Uni gimin, Jihovaona uamangni ka∙tongrangko an∙pilchina Joshua an∙tangni manderang baksa mol∙molaha. Iano jakkalgipa Ibri kattara natah ong∙a jeni ortoan “snilatna,” “soonchokna” ine ong∙a. Ian Isolni soonchoke bi∙anirangko knachakaniko talata (2 Raja. 19:16, Git. 31:2, 3, Dan. 9:18), aro ian Israeloniko aro ja∙mano katchinikgiparangoniko nangnikgipa gun ong∙achim (Isa. 55:3, Jer. 7:24). Ian Solomonni Isoloni chel∙ange uni ka∙tongtangko gipin isolrangona gonggeanganiko talatana ba mesokna jakkalgipa ong∙a (1 Kings 11:2, 4, 9). Paparigipa mandeni ka∙tongara Isolni ku∙rangna indinaride soonchoke knachakrongja. Isolni skako chu∙sokatna gita an∙chingni dakna nanggnide, gisikni u∙ianio, baseanirangko dakna nanganian ong∙a.

Israelrangni aganchakania indine ong∙aha: “Chinga Uni ku∙rangko knachakgen.” Ia kattarangara katta manianio nangchapgipa kattarang ong∙a. Israelara salantio jedake ong∙enga, ugita janggigrigipa niamrangko ja∙rikchina agananiko man∙jaenga. Ku∙monggrikania Jihova baksa tanggipa nangrimani bidingosa ong∙enga jean niamko rakkianichisan mangmangde chu∙sokatna aro ka∙e mesokna man∙jawachim. Israelni toromara mamungdakeba niamko ja∙rik mangmangachi chu∙sokatna inede miksonggimin ong∙ja; indiba ian rongtalgipa aro ka∙sachakbegipa Jokatgipa baksa jringnan bebera∙ao aro ka∙saao agangrikachisa ong∙na nanggenchim.

Joshuani ge∙etgimin gita Jihovana dangdike on∙na ba olakkina gita manderangni minggittam gnanggipa ku∙rachakaniko dakmanomangba, uamangni giseponiko gipin isolrangko ra∙galaniko mamung serikani dongjaha. Ki∙tap jolgimiko, Joshuani ge∙etanirang (ba Moseni ge∙etanirangmangba) katta manianiko dakmesokgiparang ong∙e chu∙sokaha ine report ka∙na ong∙rongbewal ong∙aiaha. Ki∙tapni bon∙ao indine janapani dongjaha, ian Joshuani mol∙molanina chanchina nanganiona cholko oe on∙aha. Jihovako olakkina ia ki∙tapni mongsonggipa mol∙molania Joshuani chasongni manderangnasan ong∙aijaha indiba ia kattako poraigipa aro knagipa chasongantio Isolni manderangnaba ong∙a.

`Jihovana badita changrangna maikoba dakgen ine ku∙rachakmaneba na∙a dakjahachim? Maini gimin na∙ara dakjaha? Ka∙sachakani bidingo nang∙ni aganchakania nang∙na maiko aganenga?`