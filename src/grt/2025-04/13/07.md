---
title:  Chanchidapani
date:   26/12/2025
---

Ellen G. Whiteni ki∙tap, Patriarchs and Prophets oniko “The Last Words of Joshua,” jak 522–524 rangko poraibo.

“Egyptoni re∙ongkatbagipa manderangoni bang∙an miterangko olakkigiparang ong∙aha; aro ia bewal inditan bilakaha je, donnue olakkianiko dakangkuaha, aro ian Kanaano songdongani ja∙manonaba ong∙aha. Joshua Israelrangni gisepo ia namgijagipa kamna mikrakaha, aro sokbagnigipa kengnirangko ua rongtalbeen nikataha. Ibri kotokni gisepo chu∙gimik nampilataniko dakna gita ua gisiko namen sikbeaha. Manderang an∙tangtangni gisik ka∙tong gimikchi Jihovako olakkina aro Una dangdike on∙na gita baseaniko dakjaskal, uamang an∙tangtangko Uoni ma∙eke dongangkuaigen ine ua u∙iaha. . . . Ibri kotokoni adita manderang me∙mang muni pianiko olakkigiparang ong∙engon, bang∙an niamna mangmangsan torom ra∙giparang ong∙tokaia; mamung gisik nangani ba bimchipani uamangni olakkianio dongja. Mitamrangara ka∙tongode mite olakkigiparang ong∙a, aro an∙tangtangko indake dakenga ine ra∙chakna kratcha∙genchim.”—Ellen G. White, Signs of the Times, May 19, 1881.

“Ia nangchongmotgipa ku∙monggrikaniko niamni ki∙tapo serikaha, ian rongtalbee ripingna gita ong∙a. Unikode Joshua dal∙gipa ro∙ongko ra∙e Jihovani torom tambuni sambao donggipa bol pangsani ja∙pango uko songaha. ‘Aro Joshua pilak manderangna aganaha, nibo, ia ro∙ong an∙chingni kosako sakki ong∙gipa ong∙gen; maina ua Jihovani an∙chingna agangimin pilak kattarangko knamanaha; na∙simang na∙simangni Isolko jechakjana gita ua na∙simangni kosako sakki ong∙gipa ong∙gen.’ Iano Joshua ma∙sina altubegipa bewalo indine parakaha je, uni ge∙etanirang aro manderangna mikrakatani kattarangara uni kattarang ong∙ja indiba uaranga Isolni kattarangsa ong∙a. Ia dal∙gipa ro∙ongara re∙bagnigipa chasongni manderangna ia ong∙gipa obostana sakki ong∙gen jekon gisik ra∙na, aro manderangni kosako sakki ong∙na songahachim aro uamangni miteko olakkijawa ine ku∙rachakanirangna sakki ong∙genchim.”—Ellen G. White, Signs of the Times, May 26, 1881.

**Chanchigrikna Sing∙anirang**

`Ia janapgipa kattarangni bidingo chanchigrikbo: “Uan [JIHOVA] rongtalgipa Isol ong∙a. Uan sanalgipa Isol ong∙a” (Josh. 24:19). Mai bewalo Isolara sanalgipa Isol ong∙a?`

`Maikai Isolna an∙chingni ka∙saania Uni an∙chingna on∙gipa jakgitele baseani baksa nangrimani donga? Chong∙motan, jakgitelani dongjagenchimode an∙chingara Una kakket ong∙en ka∙sana man∙genchimma? Kakket ka∙saaniko maibakai draatna man∙ama? Man∙jagenchimode, maini gimin man∙ja?`

`Mondolini dilgiparang da∙ororo somoio torchriko re∙bagnigipa chasongni manderangna on∙rikrikna gita adita cholrangara maiarang?`

`Joshuani janggi tangani gimin aro uni janggi tangani somoio Israelrangni Jihovako olakkiaha ine aganchotani bidingo chanchiate nibo. Nang∙ni janggi tangani bidingo, maidakgipa aganchotaniko na∙ara manderangoniko knana nangnikgenchim?`