---
title:  Chanchidapani
date:   14/11/2025
---

Ellen G. Whiteni ki∙tap, Patriarchs and Prophets oniko “The Blessings and the Curses,” jak 499–503 rangko poraibo.

“Moseni on∙gimin ge∙etani gita Ebal A∙brio dal∙gipa ro∙ongrangchi gisik ra∙ani ro∙ongko songaha. Ia ro∙ongrango, niamrangko seaha—Sinaio, niam mingchikkungko rong∙plengrango sena agangiparangkosan mangmang seaijaha indiba Mosena agan-talatgipa niamrangkoba seaha, jekon ua ki∙tapo seahachim. Ia songgimin gisik ra∙ani ro∙ongni sambengo den∙gijagipa ro∙ongrangchi ganchiko rikaha, jeni kosakon Jihovana hom bolirangko dakahachim. Ebal A∙brio ganchiko rikania, je a∙brion saoko donahachim, iara namen gisik ra∙na nangchongmotani ong∙a, maina ian Isolni niamko uamangni pe∙anirangna, Israelrang Uni ka∙onanganiko an∙tangtangona ra∙baaha, aro ia biapona changsano re∙baani donggen, indiba ian Kristoni mol∙molchakanina ong∙gen jekon hom boli on∙ani ganchini mesokahachim.”—Ellen G. White, Patriarchs and Prophets, jak 500.

“Indiba Gitelni miattamara duk ong∙ani somoi ong∙jachim. Iani miksonganide indakede ong∙jachim. Gitelni sninggiparang Uni cha∙chakani tebilko duule tom∙dakon, uamangara uamangni gualanirangko gisik ra∙e duk man∙na nangjawachim. Uamangara toromni gita uamangni batanggimin chagronganirangko, namoba namjaoba, gisik ra∙atna nangjawachim. Uamangni jongadarangni gisepo dingtanggrikanirangko uamang gisik ra∙atpiltaina nangjawachim. Tarisamsoani kamrang iarang pilakkon ra∙chakaha. An∙tangtangko am∙rikite sandiani, pap ku∙rachakani, dingtanggrikanirangko nampilatani, iarang pilakkon dakmanaha. Da∙ode uamanga Kristoko grongna re∙baa. Chisolni jagringo uamangara chadengna nangjawachim, indiba uni jokatani seng∙anio chadengna nanggen. Toromi ong∙ani Salni teng∙sugipa ja∙dilrangchipak uamangara uamangni janggiko oe dongna nanggen.”—Ellen G. White, The Desire of Ages, jak 659.

**Chanchigrikna Sing∙anirang**

`Isolni songnok aro toromko am∙chengbo ine inani ortoara maia? Iara maikai nang∙ni salantio janggi tanganiko tarigipa ong∙na man∙gen?`

`Jihovako jakchakgijan somoio gualna altubeani bidingo budbarni bako bon∙kamgipa sing∙anina nang∙ni aganchakaniko niate nibo. Maini gimin iara altubeachim, klasso chanchigrikbo. Namatna gita maia cholrang gnang?`

`Adventistrang ong∙e, an∙ching iako bebera∙a je, an∙chingni palo Jisu salgini torom tambuo mol∙molchakaniko dakenga. Iani bidingo bebera∙ania maikai ka∙dongani aro bilakani chimik ong∙na man∙gen? Da∙alo, am∙rikite sandie bichal ka∙ani somoio, Jisuan salgio mol∙molchakaniko dakenga ine u∙ianio salgini torom tambuo Uni daka kamo baditan namgipa kobor ong∙a ine maini gimin an∙chingko ma∙siatna nangchongmotani ong∙a?`