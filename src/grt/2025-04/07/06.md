---
title:  Uni Dongpaaniko Man∙na Skani
date:   13/11/2025
---

`Josh. 18:1, 2 rangko poraibo. Maia kam ong∙aha jenan a∙ako bak dake sualaniko Joshua dondikatahachim?`

Jordanni salaram jolchipak dal∙batsranggipa ma∙chong gnina aro Manasseni adha ma∙chongna bak dake sualani sima-arirangko talatani ja∙mano, ia Sastroni bako, mande jinmani Shilo-o tom∙chimonganiko mesoka jeon bangki chonkalgipa ma∙chong snina bak ka∙e sualaniko dakahachim.

Torom tambuko songanio, “Angni Torom tambu,” ara Isolni An∙tang manderangni gisepo dongna ku∙rachakanio chu∙sokaniko miksonga (Reo. 25:8; Levi. 26:11, 12) aro ki∙tapni mongsonggipa ja∙pang kattako paraka: chong∙motan, Israelni gisepo Isolni dongpaania a∙ako man∙kamanichi chu∙sokaha aro ian Israelna pattiani ong∙angkugen and uamangchi pilak a∙gilsakona ong∙anggen (Aba. 12:3). Isolko olakkianian mongsonggipa aro dal∙batsranggipa ong∙aha, ian a∙ako man∙kamaninaba bataha! Torom tambuni dongani, aro ja∙mano, Torom Nok, iaranga pangnan manderangni gisepo Isolni dongpaaniko aro uamangni ku∙monggrikaniko rakkina gisik ra∙kamna gita manderangko dakchakna nanga.

`Ibri. 6:19, 20; Ibri. 9:11, 12; aro Ibri. 10:19–23 rangko poraibo. An∙ching Kristianrang ong∙e, jemangon a∙gilsakni torom tambu aro Israelrangni somoio gita Isolni dongpaani dongjachim, Joshuaoniko an∙chingara maiko skie ra∙na man∙gen?`

Torom tambuni gimin nakatani aiao inmane sokbana nangja maina torom tambuni mongsonggipa ja∙pang kattarangko niam sundukchi Joshuani golpoo talataha. Ian Rongtalbatsranggipa Biapo mongsonggipa bostu ong∙a, aro ian ki∙tapni skanggipa bakgnirangko rongtalbee mesoka: chong∙motan, batsotaniko aro chadrapaniko mesoka. Da∙ode, a∙ako bak ka∙e sualanio, torom tambuko songanian mongsonggipa ine chananio, Joshua iako mesokaha je, Israelni pilak janggi tanganian torom tambuni wilwilao duula, jean a∙gilsakode ian Yahwehni skotong biap ong∙achim.

Kristianrang ong∙e, am∙rikite bichal ka∙ani somoio janggi tangengon, aro da∙ororo somoirango an∙chingni bebera∙aniko, ka∙donganiko, aro gisikni man∙rikanina ra∙bianirang baksa janggi tangengon, salgini torom tambuchipak an∙chingni mikronko donna namen nangchongmotani ong∙a. Kristoni Chisolo matchotgimin kamo aro salgini torom tambuo an∙ching dontonggija pangchakengon, bebera∙a gnang Isolni An∙tang manderang baksa changsatai dongkamnasienggipa somoina nichaksona man∙a, indiba ia changode ian jringjrotna ong∙gen. (Para. 21:3 ko nibo).