---
title:  Ku∙monggrikaniko Skang Dakchengna Nanga
date:   09/11/2025
---

`Josh. 5:1–7 ona poraibo. Ia dingtangmanchagipa somoio dakgrikanio, gnigipa chasongni Israelrangko bigil rasotna maini gimin Jihova Joshuako ge∙etaha?`

A∙songko nirikkie am∙sandianiko dakmano, nirikkigiparangni ka∙dongani reportrang, aro aiao inmanbee Jordanko batsotani ja∙man, bobilrang baksa rang∙sanan dakgrikgen ine an∙ching chanchiatna man∙a. Indiomangba, dakgrikana bate maiaba nangchongmotani dongenga: uan Israelrangni Isol baksa ku∙monggrikaniko dakchenganian ong∙a.

A∙songko ia gitalgipa chasongni manderang ra∙na gita kamko ka∙chengna skang, uamangara a∙a Nokgipa baksa uamangni dingtangmanchagipa nangrimaniko chu∙gimik u∙ie ra∙chengna nangachim. Ku∙monggrikani chinara Isolni Israelko Jordanni nalsachina naljoke batsotna aiao inmanpile dakchakanina uamangni dakskana nangaoni ong∙baaha.

Isol baksa an∙chingni ku∙monggrikania pangnan Uni an∙chingna dakgimin kamrangna mitelpil∙skaanisa on∙na nanga, mamungdakeba Uni niamrangko ja∙rikahani gimin maiaba man∙pilskaaninade ong∙na nangja. (Ia apsan agananian, Paulni neng∙nikani somoirangna nangchongmotani ong∙a jemangan bebeona re∙bagipa A∙gital me∙asarangko bigil rasotna nanga ine aganahachim jekon Galatirangna uni seatgipa chittio rongtalbee janapaha).

Israelrang uamangni itihas gimikoni ia uamangni dal∙batsranggipa dakgrikani ong∙nasiengachim, aro dakgrikna gita a∙tip gimikni tarisamsoanirangko dakengnaba donga ine an∙ching chanchiatna man∙a. Indiba ian ong∙ronga gitade ong∙jaha. Gurerangko tarisamsoani pal aro tonualrangko wil∙ani pal, uamangara uamangni dakrongbewal kamkosa daktokengachim jean dakgrikgipa dolko sal gittamna kingking bilgri ong∙enga gita nikachim.

Uamangara iako dakaha maina uamang uamangni Isol baksa nangrimgrikaniko manina nangachim jean uamangko Egyptoniko jokataha. Maina? A∙selde, ian je, uamangara indake bebera∙aha aro ra∙chakaha je, dakgrikania Jihovanin ong∙a. Uasa uamangna cheaniko aro chu∙sokaniko on∙gipa ong∙a. Jisu ia apsan niamko dingtang kattarangchi agandapaha: “Indiba Uni songnok aro toromko am∙chengbo, unon ia pilakkon na∙simangna on∙dapgen” (Mati 6:33). Bang∙a somoion, salantio janggi tangania an∙chingko bang∙bea kamrangchi jakchakgija ong∙ata aro indake an∙chingni janggi tanganio nangchongmotgiparangna skang dakna nanganirangko an∙ching guala: chong∙motan, Kristona an∙chingni salantin on∙kangna nanganiko an∙ching guala.

`“Nangchongmotgipa” kamrangni gimin Isol baksa somoiko ra∙na nang∙ni gualarangni bidingo chanchiate nibo. Indake gualna gitara maini gimin namen altubea aro maikai an∙chingara iako dakgrike gelna amgen?`