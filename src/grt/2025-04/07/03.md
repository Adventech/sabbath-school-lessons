---
title:  Watchangani Alani
date:   10/11/2025
---

`Maini gimin Ku∙rachakani A∙songko ra∙ani pal Watchangani Alaniko manina Joshuani baseaniara nangchongmotani ong∙a? Josh. 5:10; Reo. 12:6; Levi. 23:5; Chan. 28:16; Deut. 16:4, 6 rangko poraibo.`

A∙ako ra∙na skang gnigipa nangchongmotgipa dakgnigipa kamara Watchangani Alaniko manianian ong∙a. Iako jani chi∙brigipa salni attamo manianiko daka, ian Isolni on∙gimin ge∙etanirangko simsakbee ja∙rikanichisa mania. Watchangani Alani gamchataniko dingtangmanchagipa gisik nanganiko man∙a: Joshua ki∙tapo janapgipa maniani Re∙ongkatani somoio gita apsana. Watchangani Alaniara chikkunggipa rangkareko ra∙baani attamko gisik ra∙ata (Reo. 12), jeon Jihovani sa∙gre Egypto pilak dejakrako so∙otaha aro Israelni manderangko rakkiaha. Iani ja∙mano Egyptoni uamang re∙ongkatbaaha, Sagal Gitchakko batsotaha, aro bakrao songreaha.

Ianoni bikpile, gnigipa chasongni manderangara bakraoni songreaniko a∙bachengaha, Jordanko batsotaha, unikode bigil rasotaha aro Watchangani Alaniko maniaha, aro nangchongmotgipa somoiona dilbaaha jeon Isolni gipin aiao inmanani kamko Israelrangni bobilrangni kosako, chong∙motan, Kanaano songdongenggiparangni kosako dakaniko ka∙dongengachim. Ia pilak obostarang baksa, Watchangani alanian Israelni gital chasongni itihasni a∙bachengani chin ong∙aha.

Aroba, mes bi∙sako boli on∙ani chin, Watchangani Alani, iarang Egyptoniko Israelrangko jokataniko gisik ra∙ataniko daka. Indiba ian Isolni Mes Bi∙sako dakjagringsogipaba ong∙aha (Johan 1:29, 36; 1 Kor. 5:7; 1 Pit. 1:18, 19), jean an∙chingko paponiko piokaha. Gitelni Miattamni somoio, An∙tangko bon∙chotgipa boli on∙aniko dakna skang, Jisu Watchangani Alaniko An∙tangni sianiko gisik ra∙atani ine dingtangataha (Mati 26:26–29, 1 Kor. 11:23–26).

Indioba, Watchangani Alani aro Gitelni Miattamara mikgitalo rasongbatgipa ong∙a obostako mesoka: chong∙motan, piokgipa mande jinmani salgini Kanaanona re∙anganiko mesoka. Johan parape∙gipa ia dakjagringsogipa “batsotaniko” krystal sagalo Isolni singhasonni mikkango 144,000 ni re∙roroaniko mesoka, jekon Sagal Gitchak aro Jordan chibimako batsotachi dakjagringsoachim (Para. 4:6; Para. 7:9, 10) aro dakjagringsogipa Watchangani Alaniko aro Gitelni miattamko Mes Bi∙sani bia ka∙e ale cha∙aniko mesoka (Mati 26:29, Para. 19:9).

`Gitelni Miattamko manijaoba, Chisolko an∙chingni mikkango pangnan donjringna mai cholrangko an∙chingara dakna man∙gen?`