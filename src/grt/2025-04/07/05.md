---
title:  Ro∙ongrango Seaha
date:   12/11/2025
---

`Josh. 8:32–35 ona poraibo. Ia podrango janapgipa kamni ortoara maia, aro an∙chingna da∙alo iara maiko aganna nanggenchim?`

Ebal A∙briko Deuteronomyo (Deut. 11:29; Deut. 27:4, 13) aro Joshuani ki∙taposan (Josh. 8:30, 33) mangmang janapaia. Gerizim baksa, iara biap damsa ong∙a jeon ku∙monggrikani-ni pattianirang aro saorangko mingna nangachim. Dingtangmanchae, Deut. 11:29 aro Deut. 27:4, 13 rango pangchake, ian sao on∙arangni biap ong∙na nangachim. Iano Israelrangara kamalrangni dongpaanio niam sundukni samtangtangchi chadengna nangachim (Josh. 8:33). Dolsa Ebal A∙brini mikkango chadenga, dolgipinara Gerizim A∙brini mikkango chadenga. Iano uamang ku∙monggrikanio ong∙susugipa chol minggniko mesokani chin dake dakmesokaha. Uanona uamangni ra∙bagipa boliranga Jisuko mesoksoa, jean ku∙monggrikani pilak saorangko An∙tango gatahachim jedakode Uo bebera∙gipa sakantian pattianirangko man∙gen (Gal. 3:13, 2 Kor. 5:21).

`Pilakni nikna man∙ano, chong∙motan, ro∙ongo ku∙monggrikaniko see donna gita maini gimin nangchongmotani ong∙aha? (Deut. 4:31; Deut. 6:12; Deut. 8:11, 14; 2 Raja. 17:38; Git. 78:7 rangko nibo).`

An∙ching manderangde gualraka. Salantini janggi tanganio jakchakgijanirangko dugae dona. An∙ching gelna man∙telgijagipa obostarangchi apsan bewalode ong∙gija gualaniko daktelaia. Gitelni miattam changantion, an∙tangtangko Jihovana gital daktaina aro ku∙monggrikaniko daktaina gita dingtangmanchagipa cholko man∙a. Ian sakanti sakprakprakna gital daktaiani cholrang inesan chanaigija indiba ian dol gimikni gita an∙chingni Isol baksa nangrimaniko gital daktaiani gitaba ong∙na namgipa chol ong∙a. An∙tangtangnasan chanchie paltangtang janggi tangani baririkrikengon, dol baksa bak dongpaani bilko an∙ching am∙sandie man∙taina nanga jean apsan chanchianiko chanchia, aro apsan kamna miksonge kamko ka∙a.

`Ia jakchakgijagipa somoirango, Jihovako guale an∙tangtangni bil jakchi kamrangko ka∙na baditan altubea? Nang∙na sal somoirang namengon, indake ong∙na gitara maini gimin name altubea?`