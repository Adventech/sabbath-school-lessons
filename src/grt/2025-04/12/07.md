---
title:  Chanchidapani
date:   19/12/2025
---

Ellen G. Whiteni ki∙tap, Patriarchs and Prophets oniko “The Last Words of Joshua,” jak 521, 522 rangko poraibo.

“Satan bang∙akon bebera∙na man∙pilgipa kattarangchi indine tol∙napenga je, Isol An∙tangni manderangna inditan ka∙saani gimin Ua uamangko paponiko kema ka∙gen; ua indineba agandapa je, Isol An∙tangni sorkariko dingtangtegipa miksonganio chalaina gita Uni kattarangara ong∙genchimoba, uaranga mikgitalode chu∙sokna nanga inede ong∙ja. Indiba Uni ong∙atgiminsrang baksa Uni pilak kam ka∙anirangon Isolara, papni chong∙otgipa cholon parakachi toromi ong∙ani niamrangko rakkiaha—iakoba mesokaha je, pap ka∙anina sastide dukni aro siani ong∙a. Mamung ra∙rikpilanigri, papko kema ka∙ani ong∙kuja aro ong∙jawa. Indakgipa kema watania toromi ong∙ani niamrangko watgalaha ine mesokgen, je niamrangan Isolni sorkariode mongsonggipa pangchakani ong∙achim. Ian ga∙akkugijagipa a∙gilsakko jajrengachi gapatgenchim. Isol kakketen papni dormahako mesokaha, aro ia mikrakatanirang kakket ong∙jagenchimode, Uni ku∙rachakanirangara chu∙sokgen ine maikai an∙chingara ka∙dongna man∙gen? Ua jekon jaksramani ine aganachim, jean kakket bichal ka∙aniko dakgenchim, uara jaksramanide ong∙a indiba bilgrianisa.

“Isol janggiko on∙gipa ong∙a. A∙bachengaonin Uni pilak niamrangara janggi tanganina miksonggimin ong∙a. Indiba pap napbaaha aro Isolni songgiminko golmal ka∙e meligrikgijanirangko ra∙baaha. Jeni kingking pap donggen, duk aro sianirang dongkuaigen. Piokgipa an∙chingni palo papni saoko An∙tango ra∙chakahani giminsan mangmang mandena ka∙dongani dongaha aro papni sastioni naljokna gita man∙aha.”—Ellen G. White, Patriarchs and Prophets, jak 522.

**Chanchigrikna Sing∙anirang**

`Nang∙ni janggi tanganio Isolni kakket ong∙aniko nipilate nibo. Maiko na∙ara gisik ra∙atna man∙gen? Iani gisepo, nang∙ni ka∙dongsoa gita ba bi∙a gita obostarang chu∙sokjaon, ba a∙kange ra∙gimin ku∙rachakanirang sriksrik chu∙sokon, na∙ara maikai chanchianiko daka?`

`Isolni ka∙onangani bidingo Sastroo talataniko chanchigrikbo. Jihovani ka∙onangania nama kattako aganprakani bak ong∙a ine na∙ara maikai talate on∙gen?`

`Bebera∙gijagiparang baksa nangrimani bidingo mai skianirangko aro niamrangko na∙ara ia antini lessononiko man∙aha? Manderang baksa nangrim-melie donganio aro uamangni namgnina kam ka∙anio, maikai an∙chingara an∙chingni niamrangko aro daka-rikani bewalrangko sima-ariko ga∙batgija rakkina man∙gen?`

`Nang∙ni gisik ka∙tong gimikchi Jihovako rim∙kingkingaoni nang∙ko maiarang peng∙pangenga?`