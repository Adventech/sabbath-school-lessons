---
title:  Rongtalgipa Sima-Arirang
date:   16/12/2025
---

Ki∙tapni a∙bachengao una agangipa apsan kattarangko jakkale (Josh. 1:7, 8), Joshua indine aganaha je, Israelni mikkango ong∙enggipa kamara dakgrikani bewalmangmangde ong∙jawa. Ian gisikni gita ong∙gen. Ian Torah-o Isolni parakatgimin kattana katta maniani bidingo ong∙gen.

`Samtangtango donggipa jatrang baksa Israelni nangrimani bidingo maini gimin Joshuara indakgipa bilakgipa aro kimkimgipa miksonganiko dakaha ine na∙a chanchia? (Josh. 23:6–8, 12, 13).`

Kenanide samtangtango donggipa bangki jatrangni ka∙namgijanina kenani ong∙ja indiba uamangni ripeng melianina kenanisa ong∙a. Uamangni silchidarerang mamungdakeba Israelna ra∙bianiko mesokjanaba donga; indiba, uamangni chanchianirang aro gunrang sipai kotokna bateba kengnigipa ong∙na man∙a. Joshua dilgiparangna ia nangchongmotgipa bebeni kattana gisik nangchina aganaha je, uamangni bako ra∙enggipa dakgrikaniara skanggipao aro bon∙chotao, ian gisikni dakgrikanisa ong∙a. Uni gimin, Israel an∙tangtangni dingtangteaniko rakkina nanggenchim.

Gipin isolni bimungko okamani, bimungko minge sao on∙ani, aro tuchikope olakkianiara mite olakkiani ong∙a. Ancient Near East jolo, isolni bimungara uni dongpaaniko aro bilko miksonga. Salantio salam ka∙grikanio ba bading-chiwalanirango gipin isolrangni bimungrangko okamani ba janapaniara uamangni bil gnanganiko ra∙chakaniko miksonga aro ian Israelrangko nangan somoio uamangni bilko am∙na dilrongahachim (Bichal Ka∙gipa. 2:1–3, 11–13).

Kanaan manderang baksa bia ka∙grike donganio kengni donga, maina ian Israelni gisikni rongtalaniko gimaatgenchim. Joshuani ku∙pattianio uni miksonganide mandeskako mitchinikna ba jatko rongtale rakkichine inede ong∙ja indiba mite olakkianiko gelchina inesa ong∙achim jean Isrealni gisikni toromi ong∙aniko ga∙akatna man∙genchim. Solomonni obostaan mite olakkigiparang baksa bia ka∙grike donganio gisikni gita ga∙akanian gisik ra∙na kragipa dakmesokgipa ong∙a (1 Raja. 3:1, 1 Raja. 11:1–8); Niam Gitalo, Kristianrangna paraken bebera∙gijagiparang baksa nangrimani bidingo mikrakataniko dakaha (2 Kor. 6:14), indiba bebera∙gijagiparangko bia ka∙e donggiminrangni obostako niatengon, Paul bebera∙gijagipa jikgipa ba segipako galgrikchina ku∙pattijaha indiba Jihovaona salbana man∙gen ine ka∙donga gnang Kristian janggi tanganio nama dakmesokachi janggi tangchina ku∙pattiaha (1 Kor. 7:12–16).

`Kenbegnigipa nangrim-meliani gimin Joshuani mikrakatani kattarang Kristianrangni a∙gilsak baksa meliani bidingo sing∙aniko sing∙dona dilatako man∙a. An∙chingko duulgipa songsal baksa namgipa nangrim-melianiko an∙chingara maikai dakna man∙gen?`