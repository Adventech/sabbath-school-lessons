---
title:  Jajrengna Nangani Chin
date:   15/12/2025
---

Chu∙gimik bakni rasongarigipa aganchotania (Josh. 21:43–45) katta manianio chu∙sokgnirangko janapha. Chu∙sokaniko altue man∙aigen ine mamungdakeba ramram dake ra∙na nangja; ian pangnan Isolni Kattako maniani baksa nangrimani donga. Uni gimin, a∙ako bak dake sualani, Israelna Isolni kakket ong∙anio on∙ani ong∙an baksana (Neh. 9:8), ian, mikkangchi Israel manderangni katta mania manijao pangchakgenchim. Israelara uamangni man∙giminko rakkina man∙angkugenma?

`Josh. 23:1–5 ona poraibo. Joshuani aganchenggipa kattarangni mongsonggipa chanchianirangara maiarang?`

Joshuani kattarangara budepa aro bilsi re∙anggipa mandeoni knatimenggipa manderangona sokangaha jemangan Isolni uamangna on∙gimin kamko mikkangchina re∙mikkange ra∙angna nanggenchim. Maikai a∙ako ra∙anio chu∙sokahachim, uko ua talataha: chong∙motan, Jihova uamangna dakgrikchakaha. Uamangni kakketgijani aro bebera∙gijani a∙sel, Israelni manderang Re∙ongkatbaani ja∙mano dakgrikanio bak ra∙na nanggenchimoba, ian uamangni sipai kotokni bilakanichi ong∙ja indiba Isolni dakchakachisa uamang a∙ako ra∙na gita man∙aha.

Isol Israelna uamangni bobilrangoni neng∙takna gita on∙aha indiba ra∙na nangkuenggipa a∙arang adita dongkuengachim. Cheaniara Israelnade chu∙sokkugijagipa, dingtangna man∙gijagipa obostade ong∙jaengachim indiba ian Isolni kakket ong∙e dakchakanio jringnan pangchakaosa ong∙a.

`Joshuani re∙dilanio, Israelrangni Kanaanko amani aro da∙alo Kristianrangni toromigipa janggi tanganiko chee tangani bewalni gisepo apsananganirangara maia? Josh. 23:10, Kol. 2:15, 2 Kor. 10:3–5, Eph. 6:11–18 rangko poraibo.`

Israelrangni cheanirangna uamangni bil aro budhichi ong∙aha ine aganna man∙jawa. Apsandake, papni kosako gisikni gita cheaniko Jisu Kristoni sichakanichi aro chakatpilanichi cheaniko man∙aha, indiba Isolni manderang da∙alo, chee janggi tangna gitade Gisik Rongtalgipani on∙gipa gisikni on∙anirango jringnan pangchakna nangchongmotgen.

`An∙chingni mikkango aiao inmanbegipa ku∙rachakanirang namen bang∙beoba, maini gimin pap ka∙na gita an∙chingara altue nikkuenga?`