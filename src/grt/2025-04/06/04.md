---
title:  Gelna Man∙gijagipa Basee Ra∙anirang
date:   04/11/2025
---

`Josh. 7:19–21 ona poraibo. Maiko dakchina gita Joshua Akanna aganenga? Indakgipa mol∙molanina mai nangchongmotani donga? Uni ku∙rachakaniko an∙chingara maikai u∙ina man∙a?`

Minggni kamko dakchina gita Joshua Akanko aganaha: skanggipao, Isolna rasongko on∙china aro Uko mandera∙china aganaha. Gnigipao, an∙tangni dakgimin kamko donnugijan ku∙rachakna aganaha. An∙tangni dakgimin kamko donnugijan ku∙rachakachi Akanara Isolna rasongko on∙na nangachim. Iano jakkalgipa katta (todah) mitele on∙aniko miksongna man∙a (Git. 26:7, Isa. 51:3, Jer. 17:26), indiba pap ku∙rachakanikoba miksongna man∙a (Ezra 10:11).

Rasonggribee, chong∙mot gisik pil∙ani chinko Akan mesoka ine Sastroo mamungko janapjaha. Bon∙chotaona kingkingan donnuna man∙aigen ine ua ka∙dongaha. Uni katta manigijagipa gisikan uko niam pe∙gipa ine uko kraataha, jenan Moseni niamo mamung mol∙molchakani dongjachim (Chan. 15:27–31 rangko nisusabo).

Josh. 7:21 o, Akanni kattaranga Adam aro Hobani papo ga∙akaniko gisik ra∙piltaiani ong∙aha. Hoba nikaha (ra’ah) je, ua bolko cha∙na namgipa ong∙a (khamad) aro bon∙chotao ra∙e (laqakh) biteko cha∙aha (Aba. 3:6). Uni ku∙rachakanio, Akan indine aganaha je, ua ra∙sekanirango Shinarni namgipa chola kingsako, aro rupa shekel ritchagniko, aro shekel sotbonga jrimgipa sona sreko nikaha (ra’ah). Unikode ua mikbokaha (khamad) aro uarangko ra∙aha (laqakh). Adam aro Hobani obostao gitan, Akanni basee ra∙anian iako paraka je, mikbokani papan bebera∙gijanina pap ong∙a. Isol An∙tangni ong∙atgimin manderangna nambatako nangnikja aro uamangoniko maiaba kusinirangko donnuenga ine pe∙sretaniona sokata.

Skang mande jatni papo ga∙akaniko janaptaian baksana, Akanara Rahabni gisikonide namen dingtanggrika ine mesokaha (Josh. 2:1–13 rang baksa nisusabo). Saksara nirikkigiparangko nokkingchina rimange sipairangoni uamangko donnuaha, sakgipinara beng∙gimin bosturangko ra∙e uarangko Joshuaoni donnuaha. Saksara Israelni nirikkigiparangna ka∙saani kamko mesoke uamangna cheaniko ra∙baaha; sakgipinara an∙tangni mikbokachi Israelna amchepako ra∙baskaaha. Saksara Israelni manderang baksa ku∙monggrikaniko dakaha; sakgipinara Yahweh baksa dakgimin ku∙monggrikaniko pe∙aha. Rahab an∙tangko aro an∙tangni nokdangni manderangko jokataha, aro uamang Israelni mandera∙ako man∙gipa manderang ong∙aha; Akan an∙tangko aro an∙tangni nokdangni manderangko so∙otaniona sokataha aro kratchaaniko ra∙bagipa ong∙aha.

`Mikbokani papni gimin chanchiate nibo. An∙chingo chu∙onge dongoba dongjaoba, uo ga∙akjana gita maikai an∙chingara gelna man∙gen? (Luk 12:15 baksa nisusabo).`