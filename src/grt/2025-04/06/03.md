---
title:  Akanni Pap
date:   03/11/2025
---

`Josh. 7:16–19 ona poraibo. Isol aro Akanni gimin iaranga maiko an∙chingna agana?`

Niam pe∙gipako parakani pal, Isol An∙tangni kakket bichal aro ka∙sachakaniko parakna kamko ka∙skaaha. Israelni chegijanina a∙selko talatman∙o aro manderangko rongtalatchina okamani ja∙mano (Josh. 7:13), daknasienggipa kam aro ua kamni bewalni gisepo adita somoiko Ua on∙aha jedakode Akan chanchina, gisik pil∙na, aro an∙tangni papko ku∙rachakna man∙gen. Apsandake uni nokdangni manderangnaba on∙aha (maibakai uamangba uni daka kamko ma∙sinaba donga ingipao somoiko on∙aha), chong∙motan, uni kamko pindapna ba Korani depanterang gita (Chan. 16:23–33, Chan. 26:11 ko nibo) uamangba un baksa papo bakrimpagenma, uamangna cholko on∙aha.

Ia neng∙nikbegipa obostako namatna gitade Israelona maikai iara napbaahachim, uko niatchengaha: mande jinmani dos gnanganiko sandirikrikbahaon, Israelni ma∙chong saona sokbaaha; ia ma∙chong saoni nokdang saona, aro uandake nokni manderangona sokbaaha. Niam pe∙gipako parakan baksana, sandirikite bichal ka∙ania dosgrigiparangko jokataha. Ian namen nangchongmotgipa bichal ka∙ani ong∙aha jeon Isol An∙tangan Akanni kamna sakki on∙gipaba ong∙aha.

Akanko Isolni rim∙nasienganiko ia ki∙tapko poraigipani gisiko dongtogijaniko nikna man∙a. Rim∙a man∙jawa ine chanchie mandeni ka∙tong rakanina sawa aiao inmanjawa? Mamungkoba Jihovani mikronrangoni donnuna man∙jawa (Git. 139:1–16, 2 Ser. 16:9), jean mandeni ka∙tongo donnugiminko u∙iachim (1 Sam. 16:7, Jer. 17:10, Toe Skia. 5:21).

Joshuani Akanko indine okamaniko u∙irikna nangchongmotani ong∙a: “Angde.” Ia katta Joshuani dilgipa ong∙e kamko ka∙anio uni bilsi aro dilanikosan talataijaha, indiba ia dal∙gipa dakgrikgipa sipaini gisikko parakaha je gisikchin kakket bichalko ra∙baahachim. Papko ka∙gipani kosako rai on∙china okamako man∙genchimoba, uni ka∙tongara Akanna ka∙sachakan gapahachim. Uni cholonchi, Joshua changsatai Jisuni ka∙saaniko, ka∙sachakaniko, aro ma∙sichakaniko dakjagringsoaha jean “pangnaba ka∙ting dakjachim, manengani kattako ramram aganjachim, bebera∙e ra∙chakgipa janggina saknaaniko dakjachim. . . . Ua [Jisu] kenagrian cha∙chippilaniko, bebera∙gijaniko, aro pap ka∙aniko manenga, indiba Uni manengani kattarangko aganengon Uni ku∙rango mikchian gapachim.”—Ellen G. White, The Desire of Ages, jak 353.

`Nang∙ni donnugimin kamrangko man∙chape, Isolara nang∙ni dakgimin pilak kamkon u∙ia ine ma∙sianio nang∙ni janggi tangani bewalko maikai dingtangatenga? Janggi tanganiko iara maikai nang∙ko dingtangatna nanggenchim?`