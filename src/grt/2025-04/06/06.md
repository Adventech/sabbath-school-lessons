---
title:  Isolni Bilna Sakki
date:   06/11/2025
---

An∙chingni nikbagimin gita (lesson bongako nibo), Isolara An∙tangni gimin u∙ie ra∙china aro uamangni namgija kamrangoni an∙pilchina songsarek jatrangna cholko on∙ahachim. Indioba uamang jechakaha aro bon∙chotaode Isolni bichalko man∙aha.

`Josh. 7:6–9 ona poraibo, jerangon ga∙akgipa obostani bidingo Joshuani kam ka∙aniko talatachim. Uni kattarango maia nangchongmotgipa Sastroo pangchakgimin niamko nikna man∙a?`

A∙bachengode, Egyptko watbana skang Israelni dedrangni neng∙nikanio daka kamko ka∙a gitan dakpaenga ine Joshuako nikatachim, maina uamang indine aganahachim: “ ‘Chinga Egypt a∙songon be∙enni sam∙dikrangni sambao chingni asongmitingon, chingni okkae cha∙mitingon Jihovani jakchi chinga siode namgenchim; maina ia pilak jinmako okkrianichi so∙otna na∙simang chingko ia bakraona rimbaaha’ ”(Reo. 16:3).

Indiba Joshua indine aganaha: “Aiao, O Gitel Jihova, chingko nisiatna Amorrangni jako chingko on∙na ine ia manderangko mainasa Jordanko rimbatbaaha? Chinga Jordanni nalsachi dongrikna namnikmaljajok!” (Josh. 7:7).

Indioba ru∙utgijan, ia amchepa man∙aoniko Isolni bimungko nosto ka∙nasienganina ua an∙tangni dal∙gipa jajrengchakaniko indine mesokaha. “Maina Kanaanrang aro a∙songo donggipa pilakan iako knagen aro uamang chingko duulbagen aro chingni bimungko a∙aoniko gimaatgen. Aro Nang∙ni dal∙gipa bimungna Na∙a maiko dakgen?” (Josh. 7:9).

Ian Isolni Israel baksa dakgimin mangsonganirango mongsonggipa katta ja∙pang aro niam ong∙a ine paraka. Uko katta manigipa Uni manderangna Isolni dal∙a kam dakaniko uamangni samtangtango donggipa songsarek jatrangba nikchina ua nangnikgenchimoba, uamangba Rahab gita, Isolni manderangni cheaoniko Uni bilko nike skie ra∙na man∙genchim. Minggipin dake niatskagenchimode, uamangni dakgrikanio chu∙sokjaode, Israelni Isolde bilgria aro bilakgipa ong∙ja ine gipin jatrang chanchigenchim (Chan. 14:16, Deut. 9:28), jean Kanaanni ka∙tong rakaniko bilakdapatgenchim.

Minggipin kattarangchi agangenchimode, Ibrirang a∙ako ra∙anio, dal∙gipa obostarang aro niamrang dongchapa jerangan Isolna mandera∙aniko aro rasongko ra∙baaniko man∙chapachim, jean songsarekrangnaba aro Israelrangnaba ka∙donganisan mangmang ong∙aiachim.

`Deut. 4:5–9 ona poraibo. Israelni uamangni somoio uamangni sakki on∙ani aro da∙alo Seventh-day Adventistrang ong∙e an∙chingni sakki on∙aniko nisusae nigenchimode, maia apsananganiko an∙ching nikna man∙a?`