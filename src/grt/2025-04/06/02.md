---
title:  Ku∙monggrikaniko Pe∙a
date:   02/11/2025
---

`Joshua 7 ko poraibo. Ai-o songdonggipa manderangchi Israelko amani minggni mongsonggipa a∙selrangara maia?`

Yahwehni ka∙onangani ja∙pangko aro ku∙monggrikaniko pe∙gipa mandeni bimungko ia ki∙tapko poraigipani ma∙sianiara aiao inmanani ong∙a. Uni gimin, Akanni niam pe∙aniko parakanio, ki∙tapko poraigipa, Joshua, aro Israel manderangni gisepo ong∙enggipa gisikni dakgrikanio talataniko dakaha. Niam Gitchamni bang∙a odhairang gitan, Joshua 7 ko seanio chiastic structure, chong∙motan, “X” ni bimang gita ia odhaiko seaha. Ia bimangni bako bijangchijolo, skanggipa chango maini gimin Israelrangara Ai-ko chejahachim, a∙selko talata.

Ai manderangni Israelko cheanina mongsonggipa a∙sel minggni gnang: Akanni pap aro Israelrangni biltangtango ka∙dongdugaani a∙sel ong∙aha. Gnigipa a∙selara Ai-ko chadrapna skang uamangni Jihovao Uni skako sing∙chengna gisik nangjahani gimin ong∙aha aro uamang bobilni bilakaniko onchepe ra∙ahani gimin ong∙aha.

Josh. 7:1, 11–13 rango pangchake, an∙ching iako nikna man∙a je, Akan-sa niamko pe∙genchimoba, jat gimikan uni kamna dukko man∙aha. Akanni papko talatanio Isol ka∙sne ka∙sne iani namgijaniko pod 11 o mesokaha, chong∙motan, (Ibri. gam) ingipa kattako jakkalaha. Skanggipao, papna jakkalronggipa kattara: “khata’ ” ine ong∙a. Unikode pap ka∙ani kamko adverb katta gam ingipa kattachi mingbonga dake talatskaaha: (1) ‘abar, “batsotna ba niam pe∙na,” (2) nisiatna dongiminoniko ra∙ani (laqakh aro kherem), (3) cha∙ua (ganab), (4) cha∙boka (kakhash), aro (5) cha∙ugiminko an∙tangni bosturang baksa dona (sim).

Yahweh aro Israelni gisepo donggipa ku∙monggrikanio, pilak gandangni manderang sakprakprakko aro dol gimikko man∙gopa. Ku∙monggrikaniko niate nigenchimode, Israelara bak dakna man∙gijagipa dol, chong∙motan, Isolni seokgimin jatsa ine chanako man∙aha; uni giminsa, saksani pap, ba mitamni papba ong∙ja maina, ku∙monggrikanio napgimin pilak memborrangan dos gnang ong∙aha. Jihovani indine aganaha gita, “Israel papko dakaha; aro Angni uamangko ge∙etgimin ku∙monggrikani niamko pe∙aba pe∙aha” (Josh. 7:11).

`Maia cholrang gnang jechin saksani a∙sel dol gimikan dukko chakna nanga, aro chakaba chakaha? Maia obostarangko na∙a chanchiatna man∙a aro maikai manderangni dolkoba iano man∙chapaha?`