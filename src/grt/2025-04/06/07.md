---
title:  Chanchidapani
date:   07/11/2025
---

Ellen G. Whiteni ki∙tap, Patriarchs and Prophets oniko “The Fall of Jericho,” jak 493–498 rangko poraibo.

“Misilbegipa pap jean Akanko nisiataniona sokatahachim, uni ja∙dilde mikbokanian ong∙aha, aro ia papko pilak paprangna bate ramram dake ra∙tokaia. . . .

“Akan an∙tangni dosko ra∙chakaha, indiba uni pap ku∙rachakania namen ja∙manchakdugaaha jekon seng∙gnang dakgenchimode, una namgniko on∙genchim. Israel sipairangni Ai songjinmaoni amchepako man∙e duk ong∙e re∙bapilaniko ua nikahachim; indiba ua re∙bae an∙tangni papko ku∙rachakjaha. Joshua aro Israelni me∙aparangni a∙ao tuchikope, kattarangchi talatna amgijagipa uamangni dukko ua nikahachim. Ua somoio ua pap ku∙rachakgenchimode, ua maiaba kakket pap ku∙rachakani sakkiko aditade on∙na man∙genchim; indiba ua jrip jrip dongaiaha. Dal∙gipa papko ka∙aha ine parakatako ua knaahachim, aro papni cholonkoba knaahachim. Indiba uni ku∙chilrang mohor su∙ako man∙aha. Unikode dingchikgipa am∙rikite sandiani sokbaaha. An∙tangni ma∙chongko jaksi otako nikahaon baditan uni janggiara til∙til ong∙ahachim, unikode uni nokdang aro uni nokdangni manderang! Indiomangba ua mamung pap ku∙rachakaniko dakkujachim, unikode Isolni jaksi uni kosako ong∙aha. Unon, jensalo uni papko mamung dakeba donnuna man∙jahaon, ua bebeko ku∙rachakaha. Baditan indake apsananggipa pap ku∙rachakanirangko dakaha. Manderangni bebeko u∙iani ja∙manosa pap ku∙rachakani aro Isolni aro na∙a mangmangsa u∙ianio pap ku∙rachakani: ia minggnini gisepo namen dingtanggrikani donga. An∙tangni dosni sastiko bikpilataigen ine chanchijaode Akan pap ku∙rachakjawachim. Indiba uni pap ku∙rachakania uni sastina kraaha ine mesokskaaha. Gisik nangbee pap ku∙rachakani, gisik saani, miksongmangimino mamung dingtanggijani, namgijako mitchiani dongjaha.”—Ellen G. White, Patriarchs and Prophets, jak 496–498.

**Chanchigrikna Sing∙anirang**

`Chikkunggipa ge∙etani-ni miksonganiko chanchigrikbo (Reo. 20:17) je a∙gilsakon pala breani ba bading chiwalanian gapaiachim. Man∙na ska aro nanga: ia minggnini gisepo dingtanggrikaniko an∙chingara maikai u∙ina man∙gen aro ia dingtanggrikania maini gimin nangchongmotani ong∙a?`

`Danielni Isolo bi∙aniko Daniel 9:4–19 rangoniko nibo. Daniel an∙tangni namgija kam ka∙aniko mamung serikani dongjagenchimoba, Israelni paprangko ku∙rachakanio changni chang Daniel “chinga” ia namgija kamrangko ka∙aha ine agananio, iara maini gimin nangchongmotani ong∙a?`

`Bristibar bakni bon∙ao on∙gimin sing∙ani bidingo chanchiate nibo. Maini gimin Israelrangni “pilak niamrang aro bichalrangko” manina nangania uamangni sakkina nangchongmotani ong∙a? Maikai ia apsan niam an∙chingni mondolina da∙alo melia? Chong∙motan, Isolni an∙chingna on∙gimin pilakkon ja∙rikgenchimode aro maniode an∙chingni sakki on∙ara baditan chu∙sokgipa ong∙genchim?`