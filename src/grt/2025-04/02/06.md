---
title:  Aiao Inmangipa Ka∙sachakani
date:   09/10/2025
---

`Josh. 9:21–27 ona poraibo. Joshuani namatna kam ka∙ania maikai kakket bichalko ka∙sachakachi nangrimataha?`

Gibeonni manderangko chadrapna Israelni manderang sikgenchimoba, uamangko on∙jawachim maina manderangni dilgiparang ku∙mikchetaniko dakahachim. Jena kingking, ku∙mikchetgenchimoba, namgija kam ka∙ani ba so∙otna chanchiani dongjaode, saknaaniko man∙genchimoba, ku∙mikchetaniko rakkina nanga ine Israelni dilgiparang miksongaha (Bichal Ka∙gipa. 11:29–40).

Niam Gitchamo, ku∙mikchetaniko dakna skang simsake kam ka∙ani aro ku∙mikchetaniko rakkianirangan toromirangni gun ine chanachim (Git. 15:4; Git. 24:4; Agan. 5:2, 6). Jihovani bimungo ku∙monggrikaniko dakahani gimin, dilgiparang uko dingtangatna man∙jaha.

Mandera∙bean baksa gisik nangen ku∙monggrikaniko Israelni dilgiparang dakahani gimin, Israelni re∙mikkanganio uamangara Gibeonni manderang baksa nangrimaniko ma∙ekatna man∙jahachim. Bebeko agangenchimode, Isolni torom nokna bol ratgiparang aro chi rikagiparang (Josh. 9:23) ong∙e, Gibeonrangara olakkianio Israelni bak ong∙ahachim. Joshuani aganchakani, jean Israelni dilgiparangonide bikpilachim, jean “uamang jinma gimikna” (Josh. 9:21) ong∙ahachim, Gibeonni manderangna sao on∙aoni pattianiona dingtangataha (2 Sam. 6:11 baksa nisusabo).

Iani ja∙mangipa Gibeonni itihaso, songjinmara toromni bidingo olakkianio chugipa cholrangko man∙aha, aro Israelni Isolna uamangni kakketaniko sakki on∙aha. Israelni dakgimin ku∙mikchetania chasongni chasongrangonan rakkiako man∙aha, uni gimin jensalo Israelrang Babylonchi rim∙gittangaoni re∙bapilon, Jerusalemko rikpiltaianio Gibeonrangba dakchakpaaha (Neh. 7:25). Uamangni kamrang jringjrotnan namgipa bimungko man∙gen indiba ian Isolni ka∙sachakachisan mangmang ong∙aigen.

Gibeonni manderang an∙tangtangni gimin parakenba Rahabni dakaha gita ka∙sachakaniko am∙genchimode, maian ong∙genchim? An∙ching u∙ija, indiba Isolni skako sing∙chenggenchimoba, nisiataoni Gibeonni manderangko jokatgen ine chanchijanaba gita an∙ching man∙jawachim. Isolni chubatsranggipa miksonganide papirangko sasti on∙na ong∙ja indiba uamangni gisik pil∙aniko nikna aro uamangna Uni ka∙sachakaniko on∙anian ong∙a (Ezek. 18:23 aro Ezek. 33:11 ko nisusaba). Gibeonrangni budhiko, Isolni ka∙sachakanina, Uni ka∙sagipa aro kakketgipa cholonna mol∙molenga ine niatna nanggen. Kanaanni manderangni gisik pil∙na jechakani a∙sel aro Isolni miksonganirangna uamangni katta manijani a∙sel, uamangko bon∙kimite nisiataniona sokataha (Aba. 15:16). Isolni chubatgipa ong∙aniko Gibeonrangni ra∙chakahanina, aro bobil dake chakatahani pal tom∙tomanina uamang gisiko skani a∙sel, aro mite olakkianiko dontonge kakketgipa Isolkosan olakkina uamang basee ra∙ahani gimin Isol uamangko mandera∙aha.