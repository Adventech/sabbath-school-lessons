---
title:  Ka∙dongsogijagipa Biaprango Gamchataniko Man∙a
date:   06/10/2025
---

`Josh. 2:2–11, Ibri. 11:31, aro Jakob 2:25 rangko poraibo. Rahabni gimin ia podrangara maiko an∙chingna agana?`

Rahabni golopoo mongsonggipa u∙ie ra∙anide nirikkigiparangko naljoke rakkina tol∙anian ong∙aha. Uni tol∙aniko niate nigenchimode, an∙ching iako u∙ina nanggen je, uara namen papibegipa songsalchi duulako man∙a, jean Isolni ua manderangko bichal ka∙aniona sokatahachim. (Aba. 15:16, Deut. 9:5, Levi. 18:25–28). Beben, Niam Gitalo uni bebera∙aniko mitele aganaha, ian Rahabni kamni gimin Niam Gitalo janaparangko namedake am∙sandie nianio indine parakaha je, darangba uni gimin pilakkon rachaka ine nikjaha, aro darangba uni tol∙aniko mitele aganjaha.

Ibri. 11:31 o, uni bebera∙aniko sakki on∙e, denggugipa dakbewalko rim∙kingkingani pal nirikkigiparangko dakchakaha ine mesoka. Jakob 2:25 o, Israelni nirikkigipa sakgniko dongchakna on∙ahanina aro naljokgipa ramako mesoke on∙e re∙angpilchina kam ka∙ahanina uko mitelaha. Namgijagipa dakbewalni gisepo aro Rahabni paparigipa janggi tanganio, Isol, Uni ka∙sachakanio, bebera∙ani wal∙sareko nikaha jechin Ua uko jokatna man∙gen. Rahabo je nama gun gnangchim, uko Isol jakkalaha—chong∙motan, ua Uo bebera∙aha aro uni basee ra∙anichi Uni manderang baksa chanchapako man∙aha—indiba uni dakgimin pilakko mitele aganaha. Uni dingtangmanchagipa ka∙donganina, ka∙donggipa bebera∙anina, jokatna kam ka∙ahanina, aro Israelni Isolko baseahanina Isol Rahabko gamchate chanaha.

Ong∙enga obostako nikmane, ua indine parakaha “Maina na∙simangni Isol Jihova uan Isol, kosako salgio aro ka∙mao a∙gilsako” (Josh. 2:11). Kanaan me∙chikni Yahwehko Isol ine ra∙chakania, ian gisik on∙na nangchongmotani ong∙a, aro dingtangmanchae, uni nokkingoni, jeon uni songsarek toromko olakkiachim, jeonin uni isolrangna ua bi∙ahachim, ua biaponi indine aganania, gisik on∙na nangchongmotani ong∙chongmota.

Rahabni agananiko, Isolsan mangmang olakkianiko man∙na kraa ingipa bebera∙anio nikna man∙a (Reo. 20:4, Deut. 4:39, Deut. 5:8). Israelni Isolsan mangmang chong∙motgipa Isol ong∙a ine uni agangipa kattarang, uni chanchisamsoaniko, aro simsakbee baseaniko sakki on∙a. Uni bebera∙e ku∙rachakanian Isolni bilakaniko aro Jerikoni kosako bichal ka∙ani gisepo chapchap ong∙gipa nangrimaniko ua u∙ia ine mesokaha.

Uni gisikni basee ra∙anian iako mesokaha je, Yahwehni bichalo, minggni cholrangsan dongaia: Uni kosako bobil dake chakataniko dakangkuna aro so∙otako man∙na, ba, bebera∙e an∙tangko on∙kangna, iarangsan dongaiaha. Israelni Isolni ka∙sachakaniko ra∙chakgenchimode, Jerikoo songdonggiparangni jokgniko, Israelrangni Isolko basee ra∙anichi, Rahab mesokgipa ong∙aha.

`An∙chingni chu∙gimik olakkianiko Isolsan mangmang man∙chongmotna nanganiko ia golpoara an∙chingna maiko skia?`