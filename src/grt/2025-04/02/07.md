---
title:  Chanchidapani
date:   10/10/2025
---

Ellen G. Whiteni ki∙tap, Patriarchs and Prophets oniko “Crossing the Jordan,” jak 482, 483 rangko poraibo.

Rahab aro nirikkigiparangni bidingo serikgimin ia golponi ja∙mande, Jisuni ma∙kringko janaptaikujana kingkingde Niam Gitchamni bangki jolrango uni gimin janapaniko niktaijaha. Uni gimin indine parakaha je, uara Salmonni jikgipa ong∙aha jean Juda ma∙chongoni ong∙achim, jean Boazni pagitcham ong∙achim, aro jean Jisuni ma∙kringko janapanio dingtangmanchagipa me∙chik, chong∙motan, Ruthni niotangba ong∙achim (Mati 1:5; Ruth 4:13, 21). Isolo uni bebera∙anichi, Jerikoni dari me∙chik, jean nisiatako man∙na kraachim, uan Daudni ma∙kringo dingtangmanchagipa nangrimaniko aro Messaiani ambitang ong∙aha. Bebera∙ani besual bitchri gita chonbegenchimoba, bebera∙achi indake dakako Isol chu∙sokatna ama (Mati 17:20, Luk 17:6).

“Aro Uni bil gnanganiko ra∙chakgipa mite olakkigiparangna Isolni ka∙sachakaniko mesokania dingtangmanchagipa obosta ong∙a ine uni [Rahabni] gisik pil∙aniara mesokja. Mande jelgipa a∙songni bijatchio—Gibeonni manderang—uamangni songsarek toromko jegale Israel baksa nangrimaha, indake ku∙monggrikanina on∙gimin pattianio uamang sualrimaniko dakaha.

“Jat baseani, ba gadang, ba mamung ma∙ekaniko Isol ra∙chakja. Uan pilak mande jatko Ong∙atgipa ong∙a. Pilak manderangan nokdang ge∙sanin ong∙a, aro pilakan piokachi jatsan ong∙a. Pilak bak dakani guareko pe∙na, torom nokni sa∙rao donggipa pilak kuturi ge∙antiko ona Kristo re∙baaha, jedakode janggi sakantian jakgitele Isolko man∙na amgen. Uni ka∙saaniara namen apala, name tu∙bea, namen suaka je, pilakchinan napprotangna man∙aia. Satanni tol∙napanirangchi tol∙napaoniko ra∙gala aro uamangko Isolni singhasonni jaksokaona dona, je singhasonan ku∙rachakani sundarechi duulachim. Kristoo Jihudi ba Greek, nokkol ba jakgitel dongja.”—Ellen G. White, Prophets and Kings, jak 369, 370.

**Chanchigrikna Sing∙anirang**

`“Gnigipa cholrang” ingipani bidingo aro iako an∙chingara maikai gipinrangna on∙na man∙genchim, chanchianiko dakbo. Iani gisepon, iako jakkalsretjana an∙chingara maikai namen simsakna nanggen? Mesokna gita, ka∙namgijagipa obostao ong∙gipa me∙chikni gimin chanchibo, ia me∙chikko setangchi re∙angpilchina ku∙pattiaha, indiba bang∙a obostarangon, ong∙gija dake duk chakna nanganikosa man∙aia. Indake ong∙aigenchimode, maikai an∙chingara kragipa ku∙pattianiko iano on∙na man∙gen?`

`Bebera∙aniko dakmesokgipa ine Rahabni bidingo chanchigrikaniko dakbo. Sastroo ku∙pattiaoni uamangni janggi tangani bewal namen chel∙begenchimoba, Isolona manderangni katnapna skaniko an∙chingara maikai uamangko mitelna man∙gen? Uamangni janggi tangani bewalrangko chonnikgija uamangni bebera∙anina mitelaniko maikai dakna man∙gen?`

`Gibeon manderangni tol∙nape kam ka∙aniko aro Jihovani skaniko bi∙gijana uni ong∙atgimin obostako namatna Joshua kakket ong∙e bichal ka∙anichi aro ka∙sachakanichi ka∙na man∙aha. Nang∙ni janggi tanganio, kakket bichalko aro ka∙sachakaniko nang∙ni nangenganiko chanchiate nibo. Ia minggniko apsan donna gita maidakgipa chol ramarang gnang?`