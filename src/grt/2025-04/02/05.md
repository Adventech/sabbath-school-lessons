---
title:  Mingsa Minggipin Baksa Meligrikgijagipa Gunrang
date:   08/10/2025
---

`Josh. 9:1–20 ona poraibo. Rahab aro Gibeonrangni gisepo maia apsangrikanirang aro dingtanggrikanirang donga? Maini gimin uarangara namen orto gnanggipa ong∙a?`

Ia Joshua ki∙tapni odhaio indine an∙chingna u∙iatchi a∙bachengaha je, Kanaanni raja sakbonga, jemangan chongipa a∙dokrangkosa sason ka∙rongaiachim, uamang damsan ku∙monge Israelni kosako bobil dake chakatna am∙aha. Indiba, Gibeonni manderangde Israel baksa ku∙monggrikaniko dakskaaha.

Israelrangko uamang baksa ku∙monggrikaniko dakchina gita budhi dakon, Gibeonni manderangara gipin a∙songoni baltigiparang dake an∙tangtangko dakjeaha. Deut. 20:10–18 rango janapgimin gitade, Ku∙rachakgimin A∙songni a∙palo songdonggipa manderang aro Kanaan manderangni gisepo dingtanggrikaniko Isol dakaha.

Je kattako “gisik cha∙chipila” ine pe∙ahachim, uko nama miksonganina jakkalna man∙a jean gisik seng∙a aro simsakbee kam ka∙a ine miksonggenchim (Toe Skia. 1:4; Toe Skia. 8:5, 12), ba namgija miksonganina jakkalode, so∙otna chanchianiko miksonggen (Reo. 21:14, 1 Sam. 23:22, Git. 83:3). Gibeonni manderangni gimin aganengon, uamangni dakmikan gapgipa kamo an∙tangtangko rakkina miksonganio, so∙otna chanchianide komiachim.

Gibeon manderangni agana kattaranga aiao inmanbee Rahabni agana kattarangmung apsananga. Dolgnian Israelni Isolde bilaka ine ku∙chaka, aro dolgnian Israelni chu∙sokaniko ian ramram mandeni bilchi ong∙ja ine ku∙chaka. Gipin Kanaan manderang gitade, uamangara Yahwehni Israelrangna a∙songko on∙na miksonganio bobil dake chakjaha, aro uamang indine ku∙chakaha je, Jihova An∙tangan gipin jatrangko rikgalatenga jedakode Israelrang iako man∙kamgen. Egyptoni uamangko jokatani koborrang, aro Sihon aro Ogni kosako cheanirangan, Rahabko aro Gibeonni manderangko Israelrang baksa nangrimgrikna didiataha. Indioba, Rahab gita, Israelni Isolna chu∙gimik an∙tangtangko on∙kangani pal, Gibeonni manderangara tol∙napachi an∙tangtangna naljokaniko man∙na jotton ka∙aha.

Iandakgipa obostao gita, Isolni skani bidingo skie ra∙na Moseni niamo cholrang gnangchim (Chan. 27:16–21). Joshua Jihovani skako sing∙chengna nangahachim aro indake Gibeon manderangni tol∙napaniko gelna man∙gnokchim.

Isolni dilaniko man∙e sason ka∙gipa dilgipa aro Kristian dilgipani nangchongmotgipa dakna nanggnigipa kamara Isolni skako am∙anian ong∙a (1 Ser. 28:9, 2 Ser.. 15:2, 2 Ser.. 18:4, 2 Ser. 20:4). Iana gisik nanggijanichi, Israelni manderangara a∙songko chadrapna gita nangchongmotgipa niamrangko pe∙na ba Jihovani bimungo dakgimin ku∙monggrikaniko pe∙na draataniko man∙a, jerangan iano nangchongmotani ong∙achim.

`Sastroni niamrangni gisepo meligrikja ingipa gita nikanio ra∙chakna jotton ka∙aniko badita changrangna na∙a an∙tangko nikjringaha?`