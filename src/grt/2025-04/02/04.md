---
title:  Gitalgipa Kakket Ong∙ani
date:   07/10/2025
---

`Josh. 2:12–21 aro Reo. 12:13, 22, 23 rangko poraibo. Reongkata ki∙tapni podrang Rahab aro nirikkigiparangni gisepo ku∙monggrikaniko u∙ina gita nang∙ko maikai dakchaka?`

Rahabni ku∙monggrikanide namen rongtalbea: janggina janggi aro ka∙sachakanina ka∙sachakani. Ia katta chesed (Josh. 2:12), chong∙motan, “ka∙sae daka,” ingipa kattara gipin ku∙siko katta mingsanchi talatna gitade neng∙beani ong∙a. Ian ku∙monggrikanio kakket ong∙aniko miksonga, indiba ian kakket ong∙aniko, ka∙sachakaniko, jaksramaniko, aro ka∙sae dakaniko miksonga.

Rahabni kattarangara Deut. 7:12 ko gisik ra∙ata, jeon Yahweh An∙tangan An∙tangni chesed ko Israel baksa rakkina ku∙mikchetaha. “Aro indake ong∙gen, na∙simang ia bichal ka∙anirangna knachaka, aro uarangko rakkie dakani gimin, nang∙ni Isol Jihova nang∙ni pagiparangna mikchetgimin ku∙monggrikani niamko aro ka∙saaniko [chesed] nang baksa rakkigen” (Deut. 7:12).

Namen aiao inmanbee, apsangipa odhai (Deut. 7) Kanaan manderangni kosako champenganiko (cherem) dakaha. Iano Rahab, jean champengako man∙gipa Kanaanni mande ong∙engachim, ua Israelni manderangna on∙gimin ku∙rachakanirangko an∙tangni bebera∙anichi a∙kange ra∙aha. Uni a∙sel ua jokatako man∙aha.

Gisikona sokbagipa skanggipa bimang jean nirikkigiparang aro Rahabni gisepo golpogrikanirang baksa meliachim, uan Re∙ongkatani somoio Watchangani bimangan ong∙a. Uano, Israelrang naljokaniko man∙na inode, uamangara nokningo dongtokna nangachim aro uamangni do∙gacholni krongo so∙otgimin mes bi∙sani an∙chichi tokna nangachim.

“Aro an∙chia na∙simangni dongram nokni kosako na∙simangna chinna ong∙gen; aro Anga an∙chiko nikode, na∙simangko anga watchanggen, aro Egypt a∙songko Angni dokon na∙simangko gimaatna na∙simangni kosako mamung duk ong∙jawa” (Reo. 12:13; Reo. 12:22, 23 rangkoba nibo).

“Katta maniachi manderang uamangni bebera∙anina sakki on∙na nanga. Uni gimin, Kristoni an∙chichi jokaniko man∙na ka∙donggipa pilakan iako u∙ina nanga je, uamang uamangni janggi jokanina an∙tangtangni dakna nanggni gnang. Kristosan mangmang niam pe∙aoniko an∙chingko jokatna man∙genchimoba, an∙chingni dakna nanggniara pap ka∙aoni katta maniaona an∙pilna nangskaa. Mandeara an∙tangni kamrangchi ong∙gija, bebera∙achi jokatako man∙na nanga, indiba uni bebera∙aniko kamchi mesokna nanggen.”—Ellen G. White, Patriarchs and Prophets, jak 279.

Indake ong∙genchimode, an∙chiara mingsa chin ong∙a jechin Isol uamangko so∙otgipa sa∙greoniko jokatgenchim. Egypto, bon∙chotgipa dukoniko Isolni Israelrangni janggiko rakkiaha gita, Jerikoona nisiatani sokbaon, Israelni manderangara Rahab aro uni nokdangko jokatna nanggenchim.

`Ia minggni golporango an∙chingara maia bilakbegipa nama kattako nikna man∙a? Uarangoniko an∙chingara maia skie ra∙aniko ra∙na man∙gen?`