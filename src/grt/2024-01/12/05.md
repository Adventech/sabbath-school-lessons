---
title:  Jatrangni Gisepo Uni Rasongko Aganprakbo
date:   20/03/2024
---

`Git. 96 ko poraibo. Ia Gito olakkiani bidingo maiarangko bang∙bee janapa?`

Olakkianio Jihovana ring∙mitelaniko (Git. 96:1, 2), Uni bimungko de∙mitelaniko (Git. 96:2), Uni namaniko aro dal∙aniko aganprakaniko (Git. 96:3, 4), aro Uni torom nokdringona on∙anirangko ra∙baaniko (Git. 96:8) man∙chapa. Ia ma∙sigimin olakkiani bewalrang baksanaba, Git. 96 o minggippin olakkiani bewalkoba janapa, chong∙motan, gipin mande jatrangna Jihovani songnokni gimin aganprakaniko janapa (Git. 96:2, 3, 10).

Indake ong∙engon git ring∙ani, de∙mitelani, on∙anirangko ra∙baani, aro nama kattako aganprakanirangara dingtang kamrangde ong∙ja indiba ian dingtang dingtang olakkiani kamrang ba bewalrang ong∙a. Isolni jokataniko pilak jatrangna aganprakania de∙mitelanina aro olakkianina orto gnangata. Iako u∙ie ra∙china je, gipin manderangna nama kattako sualaniara baditanan olakkianina a∙selrangko ra∙baachim, chanchie nibo: “Maina Jihova dal∙a” (Git. 96:4), “Maina manderangni miterang pilakan mamungba ong∙ja; indiba Jihova salgirangko dakaha” (Git. 96:5), “Jihova sason ka∙a” (Git. 96:10), aro “Maina a∙gilsakko bichal ka∙na Ua re∙baa” (Git. 96:13). Indake, nama kattako aganprakani kamni miksongania gipin manderangko Isolni manderang baksa nangrimatanian ong∙a, aro bon∙chotaode, ong∙atgimin a∙gilsak gimikkon Jihovako olakkina nangrimatanian ong∙a (Git. 96:11–13).

Olakkianiara Jihovako ma∙siaoni ong∙baa, chong∙motan, Jihovaan Ong∙atgipa, Raja, aro Bichal ka∙gipa ine ma∙siaoni ong∙baa (Git. 96:5, 10, 13). Uni gimin olakkianiara Isolni ong∙atani kamrangko gisik ra∙ata, Uni aiao inmanani kamrangna mitelani, aro mikkangchi Uni dakgnigipa namgipa bichalni kamna nichaksoaniko man∙gopa.

Gitrango bichal ine aganon, duk aro kakketgijanichi a∙gilsako man∙gimin balrangko Isolni tom∙tomachi, kakket ong∙ani aro namachi gital daktaianiko miksonga. Uni gimin a∙gilsak gimikan Isolni bichalrangna katchae nichaksoa (Git. 96:10–13, Git. 98:4–9). Jihovani kakketgipa Bichal ka∙gipa ong∙anian manderangko rongtalao aro til∙tilao Uko olakkina didiatna aro olakkianiko olgroke ra∙jachina mikrakataniko on∙na nangachim (Git. 96:9). Olakkianio katchaani aro ka∙donganiko (Git. 96:1, 2, 11−13) aro rongtalgipa kenani aro til∙tilaniko (Git. 96:4, 9) ong∙ata.

A∙gilsak gimikna Git. 96 ni mol∙molaniara Ong∙atgipa aro Bichal ka∙gipako olakkina mol∙molanian ong∙a jekon a∙gilsakna Isolni nama kattako bon∙kamani somoio aganparakatanio, chong∙motan, Para. 14:6–12 o sa∙gre sakgittamni nama kattarango janapahachim. Gimikni gitan, ia git-ara bon∙kamani somoina janapgipa nama katta baksa meliani donga, chong∙motan, a∙gilsakko ong∙atani, janggi jokani, olakkiani, aro bichal ka∙ani, iarang pilakan uanoba donga.

`Ia Gitko sa∙gre sakgittamni nama kattarang (Para. 14:6–12) baksa nisusabo. Maikai iara apsan bebeni nama kattarangko skia jekon ia bon∙kamani somoio an∙chingara aganprakna nangengachim?`