---
title:  Chanchidapani
date:   22/03/2024
---

Ellen G. Whiteni ki∙tap, _A Call to Stand Apart_ oniko “How to Pray,” jak 39–42 rangko poraibo.

Olakkianio mongsonggipa bakde gisik pil∙na nanganian ong∙a, chong∙motan, kakket gisik pil∙anian ong∙a: “Gisik pil∙anio papna duk ong∙ani aro uarangoni an∙pilaniko man∙chapa. Papni namgijaniko nikjaskalde an∙ching papko ka∙angkuaigen; gisik ka∙tong gimikchi uoni an∙piljaskal, janggi tanganio kakketgipa dingtangani dongjawa.

“Chong∙motgipa gisik pil∙aniko bang∙an u∙isokja. Pap ka∙ahani gimin bang∙a manderangan duk ong∙a aro uamangni gualanina uamang sastiko man∙gen ine chanchie kosakgilgil nampilataniko daka. Indiba Sastroni gitade iara gisik pil∙a ong∙ja. Uamang sastini giminsa jajrenga indiba papnade jajrengja. Jensalo dejakrani man∙rikani uoni jringjrotnan gimaaha ine Esau nikahaon, uaba indake duk ong∙aha. Balaam, tonual baksa uni ramao sa∙greni chadengenganiko nike kenaha, aro janggitangna kene an∙tangni papko ku∙rachakaha; indiba iano gisik ka∙tong gimikchi gisik pil∙ani dongja, miksonga gnang gisik pil∙ani dongja, aro namgijana mitchija. Judas Iskariot, an∙tangni Gitelko palani ja∙mano, indine aganaha, ‘Dos gri an∙chiko bobilna on∙ao anga papko dakaha.’ Mati 27:4.”—Ellen G. White, Steps to Christ, jak 22, 23.

“Jakrangchi dakgimin torom nokdringo Isol dongjaoba, An∙tangni manderangni tom∙anirango An∙tangni dongpaanichi Ua mandera∙aniko daka. Ua indine ku∙rachakaha je, jensalo uamang Uko am∙na, uamangni paprangko ku∙rachakna, aro saksa sakgipinna bichakgrikna damsan tom∙dakon, Ua Uni Gisikchi uamangko grongegen. Indiba Uko olakkina tom∙bagiparang pilak namgijaniko ra∙galna nanggen. Uamang Uko gisik aro bebeo, aro rongtalani nitoao olakkijaskal, uamangni damsan re∙bae tom∙dakani ong∙gramaigen. Indakgiparangni bidingo Jihova indine agana, ‘Ia manderang an∙tangtangni ku∙chilchi angko mandera∙a, indiba uamangni ka∙tong Angoni chel∙a. Indiba uamang Angko olakkigramaia, skianirang ine manderangni ge∙etanirangko skie.’ Mati 15:8, 9. Jemangan Isolko olakkigenchim, ‘gisiko aro bebeo Pagipako olakkigen; maina An∙tangko olakkigipa ong∙china Pagipa indakarangko am∙a.’ Johan 4:23.”—Ellen G. White, _Prophets and Kings_,jak 50.

**Chanchigrikna Sing∙anirang**:

`Isolna olakkigiparangni dal∙batsranggipa on∙aniara maia (Git. 40:6–10; Rom. 12:1, 2)?`

`Saksan olakkianio aro jinma olakkianio maikai nangrimani gnang? Ia minggnikon an∙chingara maina nangbebea? Maikai mingsara minggipinko namdapatna dakchaka?`

`Bang∙a manderangan olakkiani gimin aganengon, bi∙ani, ring∙ani, toromni ki∙tap ba lekkarangko poraiani aro Sastroko poraianiko dakanisan ine chanchia. Beben, iarang olakkianio nangchongmotgipa bakrang ong∙oba, iarangna agre gipin mamung dongjahama? Minggipin olakkiani bewalrangko mesoke on∙bo.`

`Ellen G. White indine seaha: “Uni kamko ka∙tong be∙atgipa, duk-jajrengatgipa kam ine channa nangja. Ian Jihovako olakkianio katchaatna aro Uni kamo bak ra∙atgipa ong∙na nanggen.”—Steps to Christ, jak 103. Jihovako olakkianio maikai katchaani ong∙gen?`