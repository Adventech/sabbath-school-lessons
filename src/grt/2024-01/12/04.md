---
title:  Jihova, Nang∙ni Dongchakanio Sawa Dongpagen?
date:   19/03/2024
---

`Git. 15 ko poraibo. Isolni mikkango olakkina kragipa manderangara sawarang ong∙a?`

Ia gito on∙gimin aganchakaniara Isolni niamo aro katchinikgiparango on∙gimin niamrangko agangope agangimin ong∙a: chong∙motan, jemangni kamrang aro cholonrangan Isolko teng∙chakachim (Deut. 6:5, Mika 6:6–8 rangko nibo). Torom tambuara rongtalgipa biap ong∙a aro uano donggipa pilakkon, kamalrangko man∙chape, on∙kangchenga. Uni giminsa Isolni mikkangona napnade rongtalaniko nangchongmota. Israelni rongtalaniara pilakni gitan man∙gopgipa ong∙na nanga jean janggi tangani pilak obostaon kam cholono olakkia baksa nangrimachim. Niamko Isolni manderangna on∙aha jedakode uamang uamangni dal∙batsranggipa dakna man∙ani bilko chu∙sokatna man∙gen, chong∙motan, songnokni kamalrang gita janggi tangna nanggenchim. Raja ong∙ani kamal ong∙anio Isolni mikkango rongtale janggi tanganian ong∙a aro ku∙rachakgimin pattianirangko gipin jatrangna ra∙baanian ong∙a.

`Git. 24:3–6 aro Git 101:1–3 rangko poraibo. Rongtalchina aganengon iara maiko miksonga?`

“Rongtalgipa ka∙tong” ara Isolni mikkango ong∙na gita olakkigipani dal∙batsranggipa gun ong∙a. Ibri katta tamim, chong∙motan, “rongtala,” ingipa kattara “chu∙soksranganiko” aro “chu∙gimik” ong∙aniko miksonga. Chu∙gimik ong∙gipa draka budu chu∙soksranggipa, ong∙siagrigipa, aro bipang silgipa ong∙a (Ezek. 15:5). Hom bolina matburungrang tamim, ba ong∙siagrigipa ong∙na nanga (Lev. 22:21–24). “Chu∙sokgipa” katta agananirang kakket ong∙a (Job 36:4). Uni gimin “rongtalgipa ka∙tong” ara “ka∙tong maranggri” (Git. 24:4) ba bebeko agangipa ka∙tong ong∙a (Git. 15:2). Ian Isolko am∙gipa ong∙a (Git. 24:6) aro Isolni kema ka∙anichi gital daktaiako man∙a (Git. 51:2–10). Ong∙siagrigipa janggiara Isolni ka∙sachakaniko aro Uni toromi ong∙aniko ra∙chakaoni jokbaa. Isolni ka∙sachakaniara Isolni nokkolrangko Jihovana kenao janggi tangchina didia aro dila, jeni miksonganian Isol baksa champengagrigipa nangrimanio aro Uni Kattana bamao janggi tanganiko miksongachim. Bimchipgipa aro toromigipa janggi tangani sakki, an∙tangnade ong∙gija indiba Isolna de∙mitelaniko ra∙baa. Iako u∙ie ra∙china je, Git. 15 o janapgipa bang∙bata dakna nanggnirangko beng∙a gnang janapaniko dakaha (Git. 15:3–5). Ian Isolni namnikpaaniko man∙na inede ong∙ja indiba an∙chingko Isoloni ekgrikatgipa kamrangko gelchina inesa ong∙a.

`Isoloni an∙chingko chel∙atgipa kamrangko gelna an∙chingara maikai basee dakaniko dakgen? Ua kamrangara maiarang, aro an∙chingara uarangko maikai gelna man∙gen?`