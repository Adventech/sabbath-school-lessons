---
title:  Hom Boli On∙anirango Isol Katchajaon
date:   21/03/2024
---

`Git. 40:6–8, Git. 50:7–23, aro Git. 51:16–19 rangko poraibo. Ia podrangara maia nangchongmotgipa u∙ie ra∙na nanganiko talata? An∙tangni Kattao ge∙etgimin ong∙oba hom boli on∙anirango Isolara maina katchaja (Reo. 20:24)?`

Katchinikgiparang gita, gitko segiparangba olakkianio jakkalsretaniko manenga. Ia podrango uamangni mongsonggipa agananide, Jihova Israelni hom boli on∙anirangko aro manianirangko mitchia inede ong∙ja indiba olakkiani aro toromi ong∙ani gisepo kenbegnigipa chel∙tanggrikani a∙selsa ong∙a.

Isol An∙tangni manderangni hom boli on∙anirangko dakani gimin manengjaenga indiba uamangni namgijagipa kamrang aro uamangni janggi tanganio kakketgijaniko dakahani giminsa manengenga (Git. 50:8, 17–21). Gitrang hom boli on∙anina aro olakkianina manengjaenga indiba uamangni ortogrigipa hom boli on∙anirangna aro olakkianinasa manengenga jekon otoromirangni olakkia gita uamangni olakkianio nikengachim.

Jensalo gisik ka∙tong gimikchi olakkiani dongjaon, olakkiani bewalrang ramram dake ong∙gnok aro Isolona sepangbaani dongjawaha. Chong∙motan, Isolona dilanganipal aro Uko mesokanipal, olakkiani bewalrang ong∙rongbewal gita ong∙aignok aro uanon bon∙chongdikaignok jekon Isol namnikjachim.

`Johan 4:23, 24 rangko poraibo. Gitrangni ia somoina on∙gimin mikrakatani baksa meligipa agananiko Jisuara iano maiko aganenga?`

Hom boli on∙ani mangmangde chu∙ongja. Gisik pil∙ani, bebera∙ani, aro papna duk ong∙ani ka∙tongo dongjaode, ia hom boli on∙anirangara mai namani donggen? Gisik pil∙ani baksa gisik ka∙tong gimikchi mitelani ong∙jaode hom boli on∙anirang Isolko katchaatjawa aro uarangko “kakket dakani bolirang” (Git. 51:19; Git. 50:14) ine chanjawa. Jisu Isaiani agananiko janapanio indine aganaha: “Ia manderang an∙tangtangni ku∙chilchi Angko mandera∙a, indiba uamangni ka∙tong Angoni chel∙a” (Mati 15:8). Gitko segiparangni nikgipa apsan neng∙nikanirangko Jisuba mitam manderango nikaha, mongsongbate, Uni ia a∙gilsako dangdike on∙mitingo, dilgiparango nikaha.

`Adventistrang ong∙e, ia seng∙ani aro u∙iani an∙chingo dongengon, olakkiani bewal mangmangan chu∙ongaia ine chanchianio ga∙akjana maikai An∙chingara an∙tangtangko chel∙chakgen?`