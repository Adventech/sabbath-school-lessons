---
title:  Jihovana Gital Gitko Ring∙bo
date:   18/03/2024
---

`Git. 33:3, Git. 40:3, Git. 96:1, Git. 98:1, Git. 144:9, aro Git. 149:1 rangko poraibo. Ia podrangni miksonganirangara maia?`

Gitrang “gital git” ko ring∙china manderangko okama. Iano “gital git” ara maia? “Gital git” ko ring∙ani a∙selde, a∙gilsakni kosako Jihova bil gnangbatsranggipa ong∙a ine ra∙chakaniko aro a∙gilsakko Ong∙atgipa aro uni Bichal ka∙gipa ong∙e Uni simsakanina aro janggi jokaniko on∙ahanina mitelaniko mesokani ong∙a. Bobilrangoniko aro siaoni jokatani aro Israelna Isolni dingtangmanchagipa simsakaniko on∙anirangan “gital git” ko ring∙na mitam a∙selrang ong∙a. Beben, gipin gitrang Uni ka∙sae simsakanina aro aiao inmananina Jihovako mitelani gitrang ong∙oba, “gital git” ara dingtangmanchagipa git ong∙a, jean tangchapilgipa katchaaniko aro Isolna gital daktaianiko dakna ku∙rachakaniko parakachim.

Isolni jokatanina gital dake cha∙tote nikanian Jihovaan uamangni Ong∙atgipa aro Raja ong∙a ine manderangko ra∙chakchina gisiko nangata. “Gital git” ni bidingo Gitrango agangipa ramramgipa pangchakanirangara Isolo ka∙dongchakani, Uni aiao inmangipa kamrangna mitelani, aro saknaaoniko jokatanirangan ong∙a.

`Isaia 42:10–12, Para. 5:9, aro Para. 14:3 rangko poraibo. Ia Sastroni podrangoniko “gital git” ni bidingo an∙chingara maikai chanchigen?`

Isolni manderangko ka∙sabee “An∙tangni sepango donggipa” (Git. 148:14) manderang ine janapa, iani miksonganide, pilak ong∙atgiminrangni gisepo, Israelara dingtangmanchagipa gadangni manderang ong∙a, uni gimin Isolko mitelna krabata aro cholko man∙batgipa ong∙a. Uni gimin Sastroo pilak chasongni bebera∙giparangko uamangni Piokgipana gital gitko ring∙china didianiko daka, jeon Mes Bi∙sani an∙chio uamangni dingtangmanchagipa piokani sakki dongchapachim. “Gital git” ara darangni knakugijagipa gitko miksongna man∙a, chong∙motan, janggitango Isolni ka∙sachakaniko cha∙totaniko gisik ra∙atgipa git ong∙achim. Mikkangchi Isolni bil gnangbatsranganiko gital dake cha∙totna nichaksoanikoba “gital git” ara miksongnaba man∙a. Kakket olakkianio hom boli on∙ani aro ka∙sae on∙arangni nalsao ong∙gipa ong∙a aro Isol baksa gitalgipa aro bilakgipa tanggipa nangrimaniko pangnan mesokgipa ong∙a. Minggipin dake agangenchimode, “gital git” ara Isolni an∙chingna dakahanina an∙chingni ka∙saskaani aro mitelpilskaani ong∙a ine aganna gita man∙gen.

`Nang∙ni janggi tanganio Isolni pattiarangni bidingo chanchibewalaniko dakbo. Na∙a gitalgipa gitko ring∙na nanggenchimode, ua gitara maidakgipa git ong∙genchim?`