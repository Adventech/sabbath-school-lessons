---
title:  Nang∙ni Kattako Anga Angni Ka∙tongo Donnuaha
date:   18/02/2024
---

`Git. 119:1–16, 161–168 rangko poraibo. Isolni ge∙etanirangko an∙ching maidake rakkigen, aro uko dakanichi maidakgipa pattiani re∙baa?`

Salanti bebera∙e janggi tanganiko, Isol baksa Uni kakketgipa ramao re∙ruragiparang gita mesokaha. Bebeo janggi tanganiko “Jihovani niamo” re∙anichi (Git. 119:1) aro “Nang∙ni mikkangni seng∙ao re∙ruraani” chi rakkigipa ong∙a (Git. 89:15). Iarang ong∙gija rokomgni dingtanggipa re∙anirang ong∙a. Isolni mikkango seng∙ao re∙ruraani Isolni niamko chuataniko miksonga. Apsangrik “Jihovani niamo” re∙e Isolko ka∙tong gimikchi am∙ani baksa man∙chapgipa ong∙a (Git. 119:1, 2, 10).

“Re∙ruraanio jemangija” nian Gitrango kakket janggi tangani gimin minggipin dake talatani ong∙a (Git. 119:1). “Jemangija” ingipa kattara “ong∙sia gri” Isolna ra∙chakna man∙gipa boliko agangipa ong∙a (Reo. 12:5). Apsandake sakprak kakketo janggi tangani jean tanggipa boli ong∙achim (Rom. 12:1) papna ka∙saanichi ong∙sigipa ong∙na nangja (Rom. 12:1). Isolna pakwatgipa janggi “chu∙sokgipa rama” ba ong∙a aro manderang Isolko namnikatna janggi tangao kakketgipa nisanko re∙enga ine chanchianian miksongani ong∙a (Git. 101:2, 6; aro Git. 18:32).

Isolni Ge∙etanirangko maniani Isolni sason ka∙ani niamrangko rakkianiona nangegipa ong∙ja. Minggipin gita kakket aro kakketgijani aro nama aro namgijani gisepo dingtanggrikanina “namgipa ma∙sianiko”man∙gopa (Git. 111:10; 1 Ser. 22:12), aro a∙palchini kamkosan ong∙aigija chu∙gimik mandekoba man∙chapa. “Ong∙sigijani” an Isolni niamko rakkiani aro ka∙tong gimikchi Isolko am∙ani ong∙a jean janggi tangao ma∙ekatna man∙gijagipa cholon ong∙a (Git.119:1, 2).

Isolni ge∙etanirang Isolni skaniko a∙gilsakna parape∙ani ong∙a. Uarang manderangna maidake seng∙gipa aro jakgitele aro tom∙tome janggi tangna nanga, uko u∙iataha (Git. 119:7–11, 133). Gitrangko segipa Isolni niamo ka∙srokaha maina niam Isolni kakketanina una ka∙dongataniko ra∙baaha (Git. 119:77, 174).

“Nang∙ni niamna ka∙sagiparangni bang∙a tom∙tomani gnang; aro uamangni ja·gitotani a∙sel dongja.” (Git. 119:165). Ja·gitotani, cholon gita ga∙akaniko mesoka. Gitko segipani ja∙ana chakki ong·a gita (Git. 119:105), Isolni Kattara dakmajoaniko an∙chingko chel∙chaka (Git. 119:110).

`Kristo Uni janggi tanganio maidake Isolni Kattani bilakaniko dakmesokaha (Mati. 4:1–11)? Isolni niamko manina sikgipa ka∙tongoni re∙bagipa bilni gimin ia maiko aganaha?`