---
title:  Kakketgipa Janggi Tanganio Pattiani
date:   22/02/2024
---

`Git. 1:1–3, Git. 112:1–9, aro Git. 128 rangko poraibo. Gitelko mande ra∙giparangna maidakgipa pattianiko ku∙rachakaha?`

Gitelko mande ra∙giparangna bang·a pattianiko on∙na ku∙rachakgiminrangoni tom∙tomanian dal∙batgipa ong∙a ine nika. Git. 1 o kakketaniko chiringrangni chisamo ge∙gimin bol gita, je bol an∙tangni kario bite nanga, aro uni bijak sikrepjachim, un baksa toe mesokaha (Git. 1:3; Jer. 17:7, 8; Ezek. 47:12). Ia toe aganani pilak pattiarangni ong∙baani ja·pangko ma∙siataha, jekai, Isol baksa Uni torom tambuo donge mamung champengani gri ku∙si ong∙e ka∙saao meligrike donganiko mesokachim. Namgijarang gita ong∙gija jerangko bebu gita, mamung pangchakani gri, biap gri and mikkangchi man∙gni gri, indiba kakketgiparang ja∙dil gnang bite nanggipa gita ong·gen, jerangan Isolni sambao jringjrotni janggi baksa ong·genchim.

Git. 128:2, 3 o, Jokatgipani songnoko pattia man∙aniko gisik ra∙ataha, jeon draka buduni aro dumbur bolni ja∙pango asongania tom∙tomaniko aro dal∙roroaniko dakmesokgipa ong∙a (Mika 4:4). Jerusalemni kosako tom∙tomaniko pattiani (Git. 122:6-8; Git. 128:5,6) namgijako bon∙ate a∙gilsako tom∙tomaniko ong∙atgipa Jokatgipao ka∙donganiko ra∙baa.

“Jokgiminrangni man∙rikanikoa Sastroo Song ine minga. (Ibri. 11:4-16). Uano salgini Mes Nirikgipa An∙tangni mes jakko chijanggini rikamona moanggen. Boljanggi japrako an∙tangni biteko nanggen aro uni bijakrangara jatrangna dangdike on∙ani ong∙gen. Uano grikbegipa aro tipchanggijagipa chiringrang jokgen; aro uarangni samtangtangchi, balwana jipjang jipjang moenggipa bolranga, Gitelni tarisogimin sorokrangko salakkimdapgen. Apalbegipa a∙kawerang nitogipa a∙brirangona dakdoanggen aro uarangni janggilchiara Isolni chugipa a∙brirang donggen. Ru∙uta chasongrangna songregipa aro re∙rorogipa Isolni manderang, ua tom∙tomgipa a∙kawerango, chijanggini rikamrango songdonggen.”—Ellen G. White, _The Great Controversy_, jak 724.

Niam Gitalo, ua ka∙dongani chu∙sokaniko Kristoni gnigipa re∙baanio aro gitalgipa a∙gilsakko ong∙atanio mesokaha (Mati. 26:29, Para. 21). Uni gimin ia janggi tanganio kakketgiparang bang·a pattianiko man∙engmitingo Isolni chu∙soke ra∙chakaniara bon∙kamao Isolni Songnokni chu·gimik nampilataniona sengenggipa ong∙a.

`Maina chisolko nangaha, aro Niam Gitalo an∙chingna dongimin ku∙rachakaniko on∙na ka∙dongataniara mai ong∙aha? Ua ku∙rachakarangchi da∙alo an∙ching maidake ka∙dimetaniko man∙gen?`