---
title:  Namgija Ramao Tol∙napani
date:   21/02/2024
---

`Git. 141 ko poraibo. Gitko segipa maina bi∙aha?`

Git. 141 ara ning∙aoni ba a∙paloni dakmajoanirangoniko naljokna gita bi∙ani ong∙a. Gitko segipa namgijarangni budhichisan kenaniko man∙aia ong∙jaha (Git. 141:9,10) indiba namgijarang gita kamko ka∙china dakmajoakoba man∙aha. Skanggipa bilgrianiara, an∙tangtangko, katta agananio sason ka∙ani ong∙a aro gitko segipa uni ku∙chilrangni do∙gako nitimchina gita Gitelko aganaha (Git. 141:3). Ia mesokani songjinmani do∙garangko nitimchina ku∙pattianiko dakaha jean pagitchamrangni salrango songjinmako chelchakahachim.

Dakmajoanio Isolni dedrang kakketgiparangni ku∙pattianiko ra∙chakani ba namgijanio ga∙akatna dakmikaniko ra∙chakaniba donga (Git. 141:4, 5). Gitko segipa uni ka∙tongan mongsonggipa kenatako man∙gipa ong∙a maina uanoni kakketgipa dakgrikani a∙bachenga ine aganaha. Isolo chu·gimik ka∙donge aro Isolna on∙kange don∙dikgija bi∙anisan Isolni dedrangrangko dakmajoaniko jokatna amani ong∙a (Git. 141:2).

`Git. 1:1 aro Git. 141 rangko poraibo. Iano dakmajoani dal·roroaniko aro ka∙namgijaniko maidake mesokaha?`

Git. 141:4 o dakmajoanio dal∙roroani bewalko mesokaniko dakaha. Skanggipa, ka∙tong namgijao pangchakaha. Gnigipa, namgija kamrangko dakjringa. Gittamgipa, ka∙tong namgijani cha∙anirangko cha∙a, ba uamangni namgijako dakjringaniko skanio ra∙chaka.

Git. 1:1 o, dakmajoani namgijagipa ramao re∙ate Isolni dedrangko Isolni ramao re∙aniko champenga aro papirangni ramao chadengate bon∙kamao matnangao bakko man∙ata. Papirang, namgijarang aro matnanggiparang; an∙ching uamang gita ong∙na nangja ba an∙chingko Giteloniko brangatna nangja.

Mikkangchi gisik salna man∙gipa aro dakmajoani ka∙namgijagipa cholonko Gitrang talataha jean Gitelo chu·gimik pangchakanisa ka∙dongataniko ra∙baa ine sakkiko on∙ahachim. Dakmajoarangni jangchio katta agananirangko, knaanirangko, Gitrang gamchate ra∙aha. Namgijarangni aro kakketgiparangni bon∙aniara, seng∙aniko Isoloniko am∙china manderangna skigipa ong∙na nanga (Git. 1:4–6, Git. 141:8–10). Indiba Gitrango minggnion, Isolni dedrangni bon∙kamgipa ka∙onangani mikkangchi dongkuenga ine janapaha. Ian bebera∙giparangni chakchike Isolo ka∙dongchina aro Uo sengsochina ine miksongani ong∙a.