---
title:  Chingni Salrangko Channa Skibo
date:   19/02/2024
---

`Git. 90, Git. 102:11, aro Git. 103:14–16 rangko poraibo. Mandeni neng∙nikaniara maia?`

Ga∙akgimin mande jatni ong∙baaniara jringjrotni seng∙ao guuri gitasan ong·aia. Isolni nikanio bilsi hajal sa “walni prohor” gita jean konta gittam ba konta brisan dongaia (Git. 90:4). Isolni somoiko toe nion, mandeni janggi tangani salrang re∙anga (Git. 90:10). Mande jatni gisepo bilakbatsranganiara burungni bolrangoni bilgribatsranggipa baksa apsangipa ong∙a (Git. 90:5, 6; Git. 103:15, 16). Indioba, ua kan∙dikgipa janggi tanganiara neng∙nikachi aro dukchi gapgipa ong∙a (Git. 90:10). Torom grigipa manderangba, jerangan Isolo bebera∙ja, kan∙dikgipa janggi tanganina duk aro kalimaniko dakaha, mongsongbate uano donggipa jringjrotna jekon uamang ma∙sia uamang gri re∙angna ka∙mikenatako man∙aha.

Git. 90 mande jatni neng∙nikaniko, uamangko Ong∙atgipa dake manderangna simsakgipa Isolo donataha. Pilak chasongrangna Gitel, Uni manderangna dongram ong∙a (Git. 90:1, 2). Ibri katta ma‘on, jeni ortoan “dongram biap,” ine ong·a, uan Gitelko ma∙chakgipa ba katnapram dake mesokaha (Git. 91:9).

Isol Uni kakketgipa ka∙onanganiko An∙tango rakkiaha aro Uni ka∙sachakaniko changsatai bakroataha. “Nang∙ni ka∙onangani bilko sawa u∙ia?”(Git. 90:11) ine gitko segipa jagokaha jean darangba Isolni chu·gimik ka∙onanganichi ong∙ataniko ma∙sikuja ine mesokani ong∙a aro indake uano kakket janggi tanganina gisik pil∙na aro seng∙aniko manderangna on∙aha.

Sastroo seng∙aniko matsramgipa gitasan ong∙aigija indiba Isolna rongtalanikoba mesokaha. An∙chingni nangenggipa seng∙aniara “an∙chingni salrangko” ma∙sinian ong∙a (Git. 90:12). An∙chingni salrangko an∙ching channa man∙ode, ian an∙chingni salrang kan∙dikgipa ong∙a ine miksongani ong∙a aro an∙chingni salrang kan∙dika ine an∙ching u∙ia. Seng∙bee janggi tangani kan∙dikgipa janggi tanganio mikrakanian ong∙a jean bebera∙ani aro katta manianiona dila. Ia seng∙aniko gisik pil∙anichi man∙a (Git. 90:8, 12) aro Isolni kema ka∙anichi aro ka∙sachakanichi man∙na ama (Git. 90:13, 14).

An∙chingni pangchakanio neng∙nikani ja∙pangde an∙chingko mande jato ong∙ataoni ong∙ja indiba pap aro a∙gilsako papchi ong∙atgipaoni ong∙baaha. Nosto ong∙ataniko pilakon aro sakanti mandeon nikna gita man∙a.

Jisuko mitela, maina an∙ching mandeni neng∙nikaoniko ramako an∙chingna bikote on∙aha (Johan 1:29, Johan 3:14–21). Ong∙jaode an∙chingna mamungba ka∙dongani dongjawachim.

`An∙chingni janggi tangani ta·rake re∙anggenchimoba, Jisuo an∙chingna maidakgipa ku∙rachakani gnang?(Johan 3:16). Ua gri an∙chingna mai ka∙dongani donggenchim?`