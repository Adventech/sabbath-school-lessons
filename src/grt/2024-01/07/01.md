---
title:  Nang∙ni Ka∙sachakani Salgiona Sokanga
date:   10/02/2024
---

### Ia Antini Lessonna Poraiani
Git. 136, Git. 51, Git. 130, Git. 113, Git. 123.

> <p>Mingani Pod</p>
> “Anga nang∙ko mitelgen, O Gitel, manderangni gisepo; jatrangni gisepo anga nang∙na mitelanirangko ring∙gen. Maina salgirangona soke nang∙ni ka∙sae dakani, aro kosakchini bangbangona soke nang∙ni bebe ong∙ani dal∙a.” (Git. 57:9, 10).

Uamang gisikni gita kangal ong∙e Isolna mamungkoba on∙na dongja ine Gitko segipa ma∙siaha; aro uamango an∙tangaride mamungba gri jechin Isolni rongtalgipa singhasonni mikkango uamang seokako man∙gen (Git. 40:17). Ka∙sachakaniko ba Isolni ka∙sachakaniko nanga ine pilakan an∙chingni ma∙sia gita uamangba ma∙sia.

Kan∙dike agangenchimode, uamang nama kattako nangenggipa ong∙a.

Manderang Isolni ka∙sachakanio chu·gimik pangchakgipa ong∙a ine Gitrang talataha. Isolni ka∙sachakani jringjrotna ong∙a ine Isolni ong∙atanichi aro Isolni manderangni itihasrangchi sakki on∙aniko dakaha (Git. 136). Jringjrotni Isolni mikkango, mandeni janggiara dikdiksana donggipa samsi gitasan, indiba Isol mandena duk man∙chaka aro uamangni bilko gital ong∙ata (Git. 103:3,5, 15), aro Uo uamang jringjrotna ku∙rachakani donga.

Gitel Uni songgigrikanina kakketgipa ong∙anio Isolni manderang ka∙dimeatako man∙a. Somoirangchi sinjetaniko man∙genchimoba manderang mol∙molaniko dakenga, aro pangnan ka∙donganichi gapatako man∙a maina uamang ka∙sagipa Salgini Pagipaona dilangako man∙a (Git. 103:13, Git. 68:5, Git. 89:26). Isolni ka∙sachakani aro ka∙saaniko gital dake ma∙sie ra∙ani uamangni olakkianio aro Isolnasan dangdike on∙anio bilakatako man∙a.