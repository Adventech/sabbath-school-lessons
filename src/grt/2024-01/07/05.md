---
title:  Dal∙gipa aro Ka∙sachakgipa Isolna De·mitelani
date:   14/02/2024
---

`Git. 113 aro 123 ko poraibo. Isolni minggni cholonrangni gimin ia Gitrango maidake mesokaha?`

Git. 113 aro 123 Gitelni maironganiko aro ka∙sachakaniko de·mitelaha. Gitelni mairongani Uni bimung aro Uni chuatgipa singhasono parakako man∙a jean pilak a∙songrangna aro salgirangna chubatgipa ong∙a (Git. 113:4, 5; Git. 123:1). “Jihova an∙chingni Isol gita sawa” (Git. 113:5) ian bebera∙achi a∙gilsakni ning∙o aro a∙palo Israelni Isolko ra∙bina amani bil dongja ine parakani ong∙a.

Jaksokgijagipa chuanio, jean, Isolni dongram biap ong·achim, Gitelni “An·tangko onatna” ba “salgio aro a·ao (ong·gipako) nina ine An·tangko onatgipa” ko talata. (Git. 113:6). Gitelni chubatgipao dongani Uni ka∙mao donggiparangko nianiko champengjaha. Gitelni ka∙sachakaniko Uni jaksrame a∙gilsak baksa bakrime nangenggiparangko aro kangalrangko neng∙nikaoniko jokatna tarianichi mesoka. Uni jak Una dangdike on∙giparangoni Uni dongram chel∙begipa salgio ong∙genchimoba donnuako man∙ja.

Isolni dal∙ani aro simsakaniko Isolni mairongpilgipa bilni nalsachi ma∙sina man∙gipa ong∙ja, jean Isolni ka∙sachakni kamrango aro duk man∙chakanirango rongtale nikna gita man∙a. Nangenggipa, kangalrang aro sinjeta man∙enggiparang mairongpile Ua uamangna kam ka∙na man∙gipa bilo sason ka∙gipa Isolni skanggipa jakko ma∙sina man∙gipa ong∙naba donga. Chuatako man∙gipa Isol niondapako man∙giparangna chuatanichi Uni dal∙aniko Ua mesokaha. Manderang Gitelona re∙bana jakgitelgipa ong∙a maina Uni bilgnang mairongpile sason ka∙ani aro Uni jaksramgipa Ong∙atgipa ong∙e Tange Rakkigipa ong∙aniko dingtangatja aro manderang Una dangdike on∙giparang aro Uni ka∙sara dedrang ong∙a.

Indake olakkiani, Isolni nitoanichisan ong∙aigija indiba Uni namanichiba didianiko daka. De·mitelani ong∙atgiminrangchi dongtongatako man∙ja (Git. 113:2, 3). Isolni dal∙ani aro ka∙sachakani Jisu Kristoo nambate mesokgipa ong∙a, jean salgioni an∙tangko ong∙onbaate mande jatko chuatna chisolo siaona onataha (Phil. 2:6−8). Iano chisolo Uni an∙chingna dakahanina an∙ching Isolko olakkina aro de∙mitelna nambatgipa a∙selko on∙na gita man∙aha.

`Chisolni gimin chanchiatbo, uano nang∙na maiko dakaha? Jisu nang∙ko maidakgipa obostaoniko jokataha? Chisolko nang∙ni gisiko donaniara maina nangchongmotgipa ong∙a?`