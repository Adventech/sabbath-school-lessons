---
title:  Chanchidapani
date:   16/02/2024
---

Ellen G. Whiteni ki·tap, _Steps to Christ_ oniko “The Sinner’s Need of Christ,” jak 17–22 rangko poraibo.

Gitrango Isolni manderangni damsan Isolni jringjrotna ka∙saanina indake git ring∙ani sulko knaaha, “Uni ka∙sae dakaniara jringjrotna ong∙a” (Git. 106:1; Git. 107:1; Git. 118:1–4, 29; Git. 136). “Isolko de·mitelgijaniara Uni pilak on∙anina gualani ong∙gen, aro Isolni pattianiko gamchate ra∙gijani ong∙a. Jerangan de·mitela, uamangsan gualja. Isolni gimin chanchiani aro aganani Uko de·mitelani ong∙kuja. Isolni nitoaniko aro kamrangko ma∙sie Uni namanina, ka∙sachakanina aro seng∙anina on∙pilanichi Uko de·mitelani a∙bachenga.”—Hans La Rondelle, _Deliverance in the Psalms_, jak 178.

Krae Isolni ka∙sachake chakchikani Uni ka∙saao songgigrikani aro kakketaniko gisik ra∙anichi ning∙tubatatako man∙a jean kimkime donga aro mande jatni papo aro Isolko bobil dakanio dingtangatako man∙ja.

“An∙ching Uni kosako pap ka∙aha, aro Uni ka∙sachakaniko man∙na kragiparang ong∙ja; indioba Ua An∙tangan aiao inmangipa mol∙molanirangko an∙chingni ku∙chilrango donaha, “Nang∙ni bimungni a∙sel chingko mitchinabe; Nang∙ni rasongni singhasonko chonniknabe; Gisik rakbo, nang∙ni ching baksa ku∙monggrikani niamko pe∙nabe.” (Jer. 14:21). Jensalo an∙ching an∙chingni gamchatgijaniko aro papko ku∙rachakna Uona re∙baahaon, Ua an∙chingni grapaniko knachakna An∙tangko ku∙mikcheta. Uni an∙chingna on∙gipa kattani chu∙sokanina Uni singhasonni mandera∙aniko gimaatna kenanio ong∙a.” – Ellen G White, _Christ’s Object Lessons_, jak 118.

Jihovani una namaniko ma∙sianian (Git. 103:2) gitrangko segipako indake aganna ka∙dongata, “Jihova pilak oniako man∙giparangna kakket ong∙gipa dakanirangko chu∙sokata” (Git.103:6). Indake gitrangko segipani bon∙kamgipa an∙tangni sakkiko on∙anio miksongani aro uni janggi tanganio Isolni ka∙sachakanina de·mitelaniara sakgipinrangko Isolni namanina aro ka∙saanina mangrakatani ong∙a jedakode uamangni ka∙tong oe Uni ka∙sachake jokataniko man∙a aro Isolko demitela (Git. 9:11, 12; Git. 22:22–27; Git. 66:16).

**Chanchigrikna Sing∙anirang**:

`Isolni ka∙sachakani manderangko jokatna jringjrotna ong∙a ine kakketko maidake kamchi mesokaha? Isolni ka∙sachakani jringjrotna ong∙aniara maina saksakoba pap ka∙anio dongangchina miksongani ong∙jaha?`

`An∙chingni paprangna Isolni kema ka∙ani baksa Isolni papna bichal ka∙aniko an∙ching maidake nangrimpilataniko dakgen?`

`Niam Gitalo Isolni ka∙sachakaniko talataniara Gitrango segimin baksa maidake meligipa ong∙gen (Eph. 2:4, 5; 1 Tim. 1:16; Titus 3:5; Ibri. 4:16)?`