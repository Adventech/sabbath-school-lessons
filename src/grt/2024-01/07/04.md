---
title:  Gitel, Na∙an Niam Pe∙anirangko Serikodechim
date:   13/02/2024
---

`Git. 130-ko poraibo. Papchi salnapani aro papirangna ka∙donganiko iano maidake mesokaha?`

Gitrangko segipani dal∙begipa duk ong∙aniara an∙tangna aro an∙tangni manderangni paprangna ong∙aha (Git. 130:3, 8). Manderangni pap inditan dal∙begipa ong∙aha jeni gimin jringjrotna manderangko Isoloniko ekatna ka∙mikenataha (Git. 130:3). Sastroo Bichalni Salna paprangko serikani gimin aganaha (Dan. 7:10, Para. 20:12) aro papirangni bimungrangko janggini ki∙taponiko ipake galaha (Reo. 32:32, Git. 69:28, Para. 13:8).

Uni gimin gitrangko segipa kema watchina mol∙molaniko dakaha jedakode paprangni gimin serikaniko gimaatna man∙gen (Git. 51:1, 9; Jer. 31:34; Mika 7:19). Ua ma∙sia, “Ong∙bagipa cholonchi Isol ka∙onanggipa ong∙ja. Uni ka∙saani jringjrotna ong∙a. Uni ka∙onangani manderangni Uni ka∙saako gamchate ra∙gijanichi ong∙baaha…Uni ka∙onangani miksongani matatna gita ong∙ja, indiba mandeko namatna; nisiatna ong∙ja indiba Uni songgigrikgipa manderangko jokatnasa ong∙a (Hosea 6:1,2).”—Hans K. LaRondelle, Deliverance in the Psalms (Berrien Springs, MI: First Impressions, 1983), jak 180, 181. Isol paprangko kema ka∙na gita tarigipa ong∙a, aro uamangko sasti on∙na ong∙ja, uan Isolni rongtalanina de·dogipa ong∙a (Git. 130:4, Rom. 2:4). Kakketgipa olakkiani Isolni ka∙sagipa cholonko mandera∙anio rikgipa ong∙a indiba sastina kenaoni ong∙ja.

Isolni dedrangrangko Gitelo sengsochina okamako on∙aha (Git. 27:14, Git. 37:34). Ibri kattao qawah, inaniara “sengsobo” ine ong∙a ba tale aganode “bakroatani” ine ong∙a aro ian Ibri kattao “ka∙dongani” ingipaoni ong∙baaha. Indake Gitelna sengsoanio misilgipa obostarangna ramram on∙kanggipa ong∙ja indiba “bakroatani” ba Gitelni kam ka∙anio bak ra∙paani ong∙a. Gitrangko segipa an∙tangni ka∙dongao pangchakgipa ong∙gija indiba Isolni Kattaosa ong∙aha (Git. 130:5). Bebera∙e Gitelna sengsoani indin ong∙gramaija, maina an∙dalbegipa walni ja·man, Isolni naljokatani pring re∙baa.

Gitrangko segipani an∙tangni gita mol∙molani pilak mandena maidake ong∙aha uko nibo (Git. 130:7, 8). Saksa mandeni namgni mande jinmaoni dingtanggipa ong∙na man∙ja. Indake saoba an∙tangnasan bi∙aigija mande jinmana bi∙aniko dakaha. Bebera∙gipa ong∙e an∙ching jinmani bak ong∙a aro jinmani saksa ong∙e nangeaniko man∙on sakantinan nangegipa ong∙a.

`Indake sing∙anina chanchibo,“Na∙a, Jah, namgija dakanirangko niode, Sawa, O, Gitel, chadengna amgenchim?” (Git. 130:3). Ua nang∙na maidakgipa miksongani ong∙a? Gitel nang∙ni paprangko changenchimode na∙a bano ong∙genchim?`