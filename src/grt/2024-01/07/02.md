---
title:  Uni Ka∙sachakani Pangnan Dongkama
date:   11/02/2024
---

`Git. 136 ko poraibo. Maidakgipa chanchianichi ia Gitrango sinjetaniko ra∙baaha? Gitrangko segipa an∙tangni a∙palgipa ong∙anina maidakgipa sakkiko bano man∙aha?`

Git. 136 Isolni manderangko Uni ong∙atanio aro Israelni itihaso gita (Git.136:10-22) parape∙ani gita Gitelko de∙mitelchina okamaha (Git. 136:4−9). “Ka∙sachakani” (Ibri kattao khesed, ine ong·a jeni ortoan “kimkime ka∙saani” ine miksonga) Isolni Uni ong∙atgiminrangna aro Israel baksa songgigrikanina namaniko aro kakketaniko on∙gipa ong∙a. Isolni a∙palgipa bilko aro ning∙tugipa namani Uni kimkimgipa ka∙saanio pangchakgipa ong∙a ine Gitrang mesokaha.

Gitelan “isolrangni Isol” aro “gitelrangni Gitel” ong∙a jean Ibri kattao “dal∙batsranggipa Isol” (Git.136:1–3) ine miksongani ong∙a, aro sakgipin isolrang donga ine ong∙ja indiba Uasan Isol ong∙a ine miksonga.

Gitelni dal∙gipa mairongpilaniko darangba daksningna amja, aro ian Uni ganggopaniko jena man∙gijaniko mesokgipa ong∙a (Git. 136:4). Isol salgirangko, a∙ako aro salginirangko ong∙ataha jekon songsarekrang olakkiaha (Deut. 4:19). Indioba Gitrang songsarek miterangko parakaha jerangan sakanti mandeni ka∙dongani aro bilni pangchakani ong∙achim. Uamang ong∙atanioni ong∙bagiparang ong∙a. Uamang ong∙ata man∙giparangsan ong∙a-Ong∙atgipa ong∙ja, ian nangchongmotgipa dingtanggrikani ong∙a.

Gitelni bilakgipa jak aro snilgimin jakpong (Git. 136:12) Isolni bil aro Uni ka∙sachakachi chel∙bee ganggopaniko talatgipa ong∙a.

Isolni ong∙atanio ka∙sachakani aro itihas Uo Uni manderangni ka∙donganiko aro Uni songgigrikanio kakket ong∙e donganina didianiko dakna ong∙na nanga. “Maina Uni ka∙sae dakani jringjrotna ong∙a” ingipa katta Gitrango chang 26 na agantaitaiaha, indake Gitel dingtanggijagipa aro batanggimin salrango namnikaniko gitalgipa chasongoba daktaigipa ong∙ja ine olakkigiparangna bebera∙ataniko dakaha. Isol an∙tangni manderangko gisik ra∙aha (Git. 136:23) aro Uni ka∙sachakani songgrigrikanina kakketgipa ong∙a. Gitelni ka∙sachakanichi chakchikanio bebera∙anian Sastroni gita bebera∙anio nangchongmotgipa ong∙a jean katchae olakkiani aro ka∙dongani, chakchikani aro gisik pil∙aniba donga.

Git. 136 (pod 23–25) a∙gilsakni pilaknan Isolni simsakanio bon∙atako man∙aha. Isolni ka∙sachakani Israelrangnasan ong∙aigija pilak ong∙atgiminrangnaba ong∙aha. Gitrang Isolni sakantina ka∙sachake jokatani gimin aganaha aro Israelrang baksa Gitelko de∙mitelanio bakko ra∙china bilake ka∙dongataniko on∙aha (Luk 2:10, Johan 3:16, Wat. 15:17).

`Chisolsako Jisuni jagring, an∙chingni paprangni pal sianio, “Uni jringjrotna ka∙saani” na maidake bilakgipa kakketko parape∙gipa ong∙a?`