---
title:  Ango Rongtalgipa Ka∙tongko Ong∙atbo
date:   12/02/2024
---

`Git. 51:1–5 ko poraibo. Maina gitko segipa Isolni ka∙sachakanina mol∙molaniko dakaha?`

Janggi tanganio papchi gisikni gita andalani somoirango Daud Raja an∙tangni ka∙tongko Isolna pake kemako bi∙aha (2 Sam. 12). Kema ka∙aniara Isolni dingtangmanchagipa ka∙sachake on∙ani ong∙a, jean “Nang∙ni ka∙sachaka bang∙bea” (Git. 51:1) oni ong∙baa. Daud Raja, uni papnikri man∙na kraanio ong∙gija (Git. 103:10) Uni Isol ong∙ani cholono, jean Uni ka∙sachakani, kakketani aro duk man∙chakanio pangchake (Git. 51:1; Reo. 34:6,7) Isolko Daud Raja an∙tangna dakchina mol∙molaha.

`Git. 51:6–19 rangko poraibo. Pap wataniko iano maidake mesokaha. Isolni kema ka∙anina maidake miksonggipa ong∙a?`

Isolni kema ka∙aniara dos gri ine kange ra∙anina bate batgipa ong∙a. Ian dal∙begipa dingtangataniko ra∙baa jean mandeni ning∙aona napatgipa ong∙a (Git. 51:6, Ibri. 4:12). Ian gital ong∙ataniko ra∙baa (Git. 51:10, Johan 3:3–8). Ibri kattao ‘bara’ jekon “ong∙atani” ine pe∙a aro ian Isolni ong∙ataniko mesoka (Aba. 1:1). Isolsan ‘bara’ ba ong∙atna ama; aro Isolsan gisik pil∙gipa mandeni ka∙tongo baikamgipa dingtangataniko ra∙bana amgipa ong∙a (2 Kor. 4:6).

Daud esopchi su∙srangchina bi∙aha (Levi. 14:2–8, Git. 51:7). Uni dosi ong∙ani uko Gitelni mikkangoni chel∙ataha ine ua chanchiaha, apsandake konchi man∙gipa mande saa dongenga dipet mande jinmaoni chel∙atako man∙achim (Git. 51:11). Boli on∙ani uni miksongmanchae til∙ekachi aro mande so∙otachi ka∙gimin papna nampilataniona ra∙bapilna man∙ja ine ua kenahachim (Reo. 21:14, Levi. 20:10).

A·sel gri Isolni ka∙sachakanisan Daudni “bnekgimin gisik” ko Isol baksa nangrimanina on∙gimin boli dake Daudko nampilataniona ra∙chakna man∙gen (Git. 51:16,17). Esopchi su∙srangna bi∙anian Isolni dongpaaniona uni re∙bapilna skani ong∙a.

`Daudni til∙ekana, tol∙napana, aro so∙otana Isol kema ka∙na man∙ode, nang∙na maidakgipa ka∙dongani dongengkua?`