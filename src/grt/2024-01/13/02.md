---
title:  Sengsona Okamani
date:   24/03/2024
---

`Git. 27:14; Git. 37:7, 9, 34; Git. 39:7; Git. 40:1; Git. 69:6; Gal. 5:5, and Rom. 8:18–25 rangko poraibo. Isolni manderangko ia podrangara maiko dakchina mol∙molenga?`

Haida, janggi tanganio dal∙batsranggipa jajrenganide sengna nanganian ong∙a. An∙ching je gadangni mande ong∙ja maina, je biapo dongja maina, janggi tanganio je kamo ong∙ja maina, an∙ching pilakan pilak somoion mainabade sengna nangaia. Dokano riting riting dake chadengna nangaoni doctoroniko saa ding∙ani reportko man∙na chadengaona, an∙ching sengna nanga—jekon an∙ching pangnande sengna namnikjachim, namnikma?

Indide, Isolna sengna nangani gimin maiko chanchia? Jihovana sengna nangani bidingo Gitrangosan janapaijaha indiba Sastro jolgimikon janapaha. Iano nangchongmotgipa kattade jotking dakanian ong∙a. Jotking dakanian an∙chingni dal∙batsranggipa on∙kangani ong∙a jean Isol an∙chingna re∙bajawa ine jajrenganiona an∙chingko dilangjawa. Isolni bimchipgipa manderangde senggen, aro Isol kakketgipa ong∙a ine u∙ie Una sengsogiparang Uo ka∙dongna man∙gen je, pilak obostarangko Uo donode, an∙chingni nambatsranganina Ua kam ka∙gen.

Jihovana senganio sengmangmangasan ong∙aija. Uan Isol baksa pangnan ong∙na skaniko miksonga jekon a∙gisio chi ringna ska baksa tosusaaha (Git. 63:1). Gitko segipa Isoloniko bang∙bea pattianirangna nichake senga, indiba Isol baksa sepang chapchap ong∙na skanian uni janggi tanganio pilak nanganina batgipa ong∙aha.

Paulni chittiko poraianio, ia aiao inmangipa kattarangko Romrangna seatgipa chittio, Isol aro a∙gilsak gimikan a∙gilsakko gital daktaianiko aro chon∙kamani somoio Isol aro Uni manderangni gronggrikna nisengenganiko janapa. Ua indine seaha: “Maina dakgiminni sikbee nisengara Isolni depanterangko parape∙ako nisengsoa” (Rom. 8:19).

Ian mairongpilgipa ku∙rachakani ong∙a! Indiba chon∙kamao janggi jokanina aro Isol baksa damsan ong∙piltaina an∙ching sengsoengon, aro “pilak dakgimin da∙ona kingking skimrima aro an∙pakani saknaao saknarima” (Rom. 8:22), indake ong∙engon, Jihova An∙tangni manderang baksa da∙o Gisik Rongtalgipachi dongenga.

Iani gisepon, janggi jokanina sakki on∙china an∙chingko okamaha (Wat. 1:4–8) jean a∙gilsakko gital daktaianio bon∙egen. Ua gital daktaianikosa an∙chingara sengsoenga, chong∙motan, Adventist Kristianrang ong∙e, je bimungon nisengsoanina ka∙donggiparang ine miksongachim, ian an∙chingni bon∙chotgipa chu∙sokani ong∙gen. An∙ching nisengsoenga, aro iako u∙ia je, ian ong∙gramaiani ong∙jawa. Skanggipa re∙baanio, Kristoni siani aro chakatpilanian Uni gnigipa re∙baanina ka∙donganiko on∙a.

`Isoloniko man∙na nang∙ni nisengkuenggipa mitamrangara maiarang? Mongsongbate, chu∙sokkugijagipa nisenganirang dongengon, bebera∙anio aro ka∙dongchakao nisengsona an∙chingara maikai skiako man∙gen?`