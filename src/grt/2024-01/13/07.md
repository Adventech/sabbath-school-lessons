---
title:  Chanchidapani
date:   29/03/2024
---

Ellen G. Whiteni ki∙tap, _Steps to Christ_ oniko “Growing Up Into Christ,” jak 67–75 ona poraibo.

Jihovana sengsochina Gitrang gisiko nangbegipa mol∙molanirangko daka. “Jihovani mikkango jrip dongbo, aro Una chakchike sengsobo” (Git. 37:7). Jensalo sengsoengon, an∙chingna bal boja ong∙ani, ka∙donggijani, aro sikdikdik ong∙ani an∙chingona sokbaon, Jisuni salgichina doangani somoio nidoenggipa sninggiparangko an∙ching gisik ra∙na nanga (Wat. 1:4–11). Jisu uamangni mikkangon salgichina rimdoangako man∙aha, aro Una sengsochina uamang donangako man∙aha je salon mikkangchi Ua u∙igijagipa somoio re∙bapilgenchim. Ua salo sninggiparangni gisiko dongtogijani baksa tosusaode sawa da∙alo Isolni pattianina sengsona nanganio gisiko sengnapgijaniko chagrongaha? Beben uamang re∙pana skaaha, “Gitel chingkoba Nang baksa da∙o rimchapbo.” Indiba uamangara Pagipaoniko man∙nasienggipa ku∙rachakanina aro Jisuni re∙bapilanina sengsona ge∙etaniko man∙aha. Sninggiparang ka∙beachi aro jajrengachi gapatako man∙aha ine an∙ching chanchiode, an∙ching aiao inmangen. Uamang Jerusalemona re∙bapile Jisuni uamangna aganaha gitan tiktak dakaha—uamang Gisik Rongtalgipani on∙anina sengaha aro unikode uamang a∙gilsakna nama kattako bil gnange skiprakaha (Wat. 1:12–14, Wat. 2).

Sengsona gita an∙chingni Gitelni ge∙etaniko chu∙sokatna ong∙na amgijani ong∙a maina Ua Uni kamko Gisik Rongtalgipachi an∙chingo ka∙kujaskal chu∙sokjawa. Mandeni mamung gisiko ding∙chaoani mamungdakeba an∙chingni sengna nanganio man∙gipa neng∙skimaniko an∙chingni bilgrigipa bimang chakna amjawa. Mingsasan mangmang neng∙skimaniko chakchikna man∙atgen, aro uara Jisuo dongkamachisan mangmang man∙aigen, chong∙motan, Un baksa chapchap nangrimaniosa man∙aigen. “Maina an∙tang namnikani gimin sikchina aro chu∙sokatchina na∙simango chu∙sokatgipa Isolan ong∙a” (Philippi. 2:13). Uni kam ka∙aha gita an∙ching kam ka∙gen; an∙ching apsan gisikko parakgen. Aro indake, Una ka∙saachi aro Uo dongkamachi, an∙ching ‘ka∙saao bebe ong∙e skotonggipa Kristoona pilakchin dal∙rorogen.’ Eph. 4:15.”—Ellen G. White, _Steps to Christ_, jak 75.

Jihovana an∙ching sengsoengon, an∙ching Gitrango tom∙tomaniko aro chu∙ongnikaniko man∙gen. An∙chingni bi∙anirang aro gitrangara Isolni ka∙tong aro an∙chingni ka∙tongrangni salantio grongrikram biap ong∙a.

**Chanchigrikna Sing∙anirang**:

`An∙chingni toromo janggi tanganio sengsoaniara maina nangchongmotani ong∙a? Sastroo janapgipa bebera∙ani matgrikrangni sengsoarangni obostarangko chanchigrikbo. Maikai sengsoanio uamangni bebera∙aniko rongtalata aro bilakataha? (Rom. 4:19–22, Ibri. 11).`

`An∙chingni sengsoaniara maio bon∙ea? (Git. 37:34–40). Chong∙motan, pilakkon matchotmano, an∙chingnara maiko ku∙rachakmanaha? Toatna gita, ia janggi tanganio ru∙utbea somoina donggijagipa kakket bichalni gimin ia podrango an∙chingara mai ka∙donganiko nikna man∙gen?`

`Sigiminrangna aro uamangni chagronggimin obostao (Agan. 9:5), maini gimin Jisuna sengsoanio uamangara matchotnasiengaha? Aganchakaoniko an∙chingara mai ka∙donganiko skie ra∙na man∙gen?`