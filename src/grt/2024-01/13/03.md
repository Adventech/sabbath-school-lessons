---
title:  Ma∙ani Sokko Watgipa Bi∙sani Tom∙tomani
date:   25/03/2024
---

`Git. 131 ko poraibo. Isol baksa an∙ching nangrime dongani bidingo ia gitara an∙chingna maiko skia?`

Isolni manderangara kakketgiparangko saknaatgipa a∙gilsako janggi tangna nanga, je a∙gilsako sakantinan ong∙nasipile dakmajoanirang aro neng∙nikanirangan gapaiachim. Isolni dedrang ong∙a ine gitalgipa bebera∙ani aro janggi tanganina Isolo pangchakanian gitko segipana ka∙dimeaniko ra∙baaha aro uni gaora de∙anio mamung gamchata dongja ine uko ku∙rachakna dilataha. Gaora de∙anio tol∙napaniara ian je, uara gaora de∙gipako an∙tangnasan chanchina dilata aro gipinrangna chanchina gitade champengata. Indake gaora de∙gipa mandeko Isolni gimin chubata gadangko u∙ina mikandalatako man∙a.

Toromirangde uamangni mikronko Isolchipak niata (Git. 123:1, 2). Isolni dal∙aniko ra∙chakanian uamangko sontol ong∙ata aro an∙tangni namgnina aro ong∙gramaigipa miksonganirangko chel∙ata. Gitko segipa indine ku∙rachaka je, “angni ka∙tong gaora de∙ja, aro angni mikronrang chugipa ong∙ja; aro dal∙a kamrangko…dangdikja” (Git. 131:1). Ia agananirang Isolni a∙gilsako dakgipa kamrangko talata, je kamrangan mandeni chanchiani nalsao ong∙achim. Science an∙chingna iako mesokaha je, “ramrambatsranggipa” bosturangba namen u∙isokna man∙gijagipa ong∙na man∙a aro da∙ona mangmangde, ian an∙chingni u∙iani nalsachi ong∙a. Bebeko agangenchimode, dal∙bea bikpil ong∙ani gnang: baditana kingking an∙ching a∙gilsakni gimin skie ra∙engon, inditan u∙isokgijagipa aiao inmananirang an∙chingni mikkangona nabaa.

Iani gisepon, Git. 131:2 o indakgipa toe agananiko agana, “An∙tangni ma∙gipa baksa sok watgipa bi∙sa gita, angni ning∙o angni janggi sok watgipa bi∙sa gita ong∙a,” ian Isolni simsakao tom∙tomaniko man∙gipa mandeko mesokgipa bilakgipa toe aganani noksa ong∙a. Ian bi∙sani dambemiting somoio dingtang dingtang gadango ma∙a baksa ka∙sabegipa nangrimaniko mesoka.

Chong∙mot ong∙gijagipa man∙na skani miksonganirang aro gaora de∙aniko watanichi, Isol an∙chingna raka cha∙aniko cha∙china mesoke on∙a, chong∙motan iako dakchina agana, “Angko watatgipani namnikako daka, aro uni kamko chu∙sokatan angni cha∙ani” (Johan 4:34, Ibri. 5:12–14). Git. 131 o janapgipa bebera∙aniara janggi tanganio neng∙nikanirangchi dake niako chegimin bebera∙aniko mesoka aro Isolko kakketgipa ong∙a aro Uni kattana bebegipa ong∙a ine nikaha.

Bon∙chotao, gitko segipara Isolni manderangni name janggi tanganina uni gisik salangako man∙aha. Bon∙chotaode, an∙chingba Isol baksa an∙chingni chagronganirangko jakkale Uni mondoliko bilakatna nanggen. Chong∙motan, Isolni kakket ong∙ani aro namani bidingo an∙chingni skie man∙bagiminoniko, bebera∙anio neng∙nikaniko man∙kuenggiparang baksa an∙ching sualpana man∙gen. Kristoni gimin an∙chingni sakki on∙aniara mondolini ning∙on ong∙naba man∙a, jeo bang∙a manderangan an∙tangtangna Uko u∙ina nangengachim.

`“Beben anga na∙simangna agana, na∙simang pil∙e bi∙sa chongiparang gita ong∙jaode, na∙simang mamung dakeba salgini songnoko napjawa.” (Mati 18:3). Iano Jisuara an∙chingna maiko aganenga? Iara maiko miksonga?`