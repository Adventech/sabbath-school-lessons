---
title:  Katchaani Pringo Re∙baa
date:   28/03/2024
---

`Git. 5:3, Git. 30:5, Git. 49:14, Git. 59:16, Git. 92:2, Git. 119:147, 2 Pit. 1:19, aro Para. 22:16 rangko poraibo. Badia salni bakko Isolni piokani somoi ine mesokani chinchi mesoka, aro maina?`

Gitrango, Isolni piokaniko nichaksoani somoide pringni somoio ong∙a. Pringni somoi Isolni namnikpaaniko paraka, je somoion ru∙utbegipa walni somoini ka∙dongagri ong∙ani aro neng∙nikani bon∙achim (Git. 130:5, 6). Git. 143 o janapgimin gita, Isolni jokatani kamo siani andalgipa obosta bikpilatako man∙gen (Git. 143:3) chong∙motan, gitalgipa pringni seng∙aniona ong∙gen (Git. 143:8), aro a∙kolo napanggiparang ong∙e dongaoni (Git. 143:7) “kakket dakani a∙songona” (Git. 143:10) dingtangatako man∙gen.

`Mark 16:1–8 ona poraibo. Iano janapgipaora pringo mai ong∙aha, aro iara an∙chingna maina nangchongmotani ong∙a?`

Jisu Kristoni chakatpilani pringan Uni bimungo bebera∙gipa sakantinan Isolni jringjrotna jokatani pringna ramako oe on∙aha. Jisuni sninggiparang Git. 30:5 o janapgipa ku∙rachakanina chakatpilgimin Kristoko uamang jensalo grongon, uamang chu∙gimikan cha∙tote nikmanaha, jeon indine sea: “Grapani walsana dongnaba gnang, indiba pringo ka∙srokani gnang.” Isolni namnnikpaani aro tona amsokgijagipa Uni ka∙saanichisan mangmang an∙chingni grapania ka∙srokaniona dingtangbagen (Git. 30:5, 7).

Pringprang askini gitalgipa salni re∙baaniko paraka gita, bebera∙aniara Isolni dedrangrango jringjrotni gitalgipa janggiko paraka (2 Pit. 1:19). Jisuko ching∙gipa pringprang aski ine minga (Para. 22:16), jenan an∙ching ka∙oksie sengsoenga jedakode Ua An∙tangni songnokko songgen jeon wal, namgijani aro siani dongjawaha (Para. 21:1–8, 25). Bon∙chotaode, pilaknaba bate, ianasa an∙ching sengsoenga jeni giminan Jihovana sengsona nangani gimin agananiko dakengachim. Aro ian, ia sengsoaniara, gamchatgipa ong∙gen, ong∙gramaijawa.

“Josephni gopramoni Kristo cheani ku∙rangchi indine aganprakaha, ‘Angan chakatpila aro janggi.’ Ia kattarangko Isolsan mangmang aganna man∙aia. Pilak ong∙atgiminrang Isolni bilosa janggi tanga. Uamang Isolni janggiko man∙na Uo pangchakgiparangsan ong∙ia. Chubatsranggipa seraph sa∙greoni onbatgipa janggi gnanggipaona, pilakan janggini Chimikonikosa gapatako man∙a. Ua, jean Isol baksa apsan ong∙achim, Uasan mangmang indine aganna ama, Anga Angni janggiko on∙chakna bil gnang, aro uko ra∙pilna bil gnang. Uni Isol ong∙anio, siachi kaanirangko chottomatna Kristoo bil gnang.”—Ellen G. White, The Desire of Ages, jak 785.

`Indine aganani gnang je, sianiara an∙chingni atchion an∙chingo dongkapaha. An∙ching ga∙akgiminrangnade ian ong∙bebeani ong∙genchimoba, Jisuni chakatpilanio dikdiksa somoina sie donggiparangna mai ku∙rachakani gnang? Sianiara dikdiksanansan ong∙aia ine maini gimin an∙chingara gualna nangjawa?`