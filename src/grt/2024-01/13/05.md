---
title:  Isolni Neng∙takani Salo Sengani
date:   27/03/2024
---

`Git. 92 ko poraibo. Sabbath salni bidingo ia Sabbath salni gito minggni u∙ie ra∙aniara maia?`

Uni jakrangni dal∙gipa kamrangna Isolko de∙mitelani (Git. 92:4, 5) aro Edensrak toromi ong∙aniko mesokani (Git. 92:12−14) rongtalbeen a∙gilsakko ong∙ataniko mesoka, chong∙motan, Sabbathko olakkianiko mesoka. Ia git Jihovako kakketgipa bichal ka∙gipa Isol ong∙e bobilrangni kosako cheahanina de∙mitelaniko daka (Git. 92:7−15) aro indake Sabbathko manianio gnigipa miksonganiko skia, chong∙motan, paponi piokaniko skia (Deut. 5:12−15). Indake Git 92 ara Isolko Uni a∙bachengao a∙gilsakko ong∙atanina aro da∙o a∙gilsakko rakkienganina rasongko on∙a aro ian Isolni tom∙tomanina aro niamko tik ong∙e rakkianina chon∙kamao nanggipa ka∙donganiko mesoka.

Manderang Sabbathko katchae manina man∙gen maina Isol “Chubatgipa” (Git. 92:1) ong∙a; Uni chubatsranggipa gadango aro chubatgipa biapo ong∙anian bobilrangni kosako apsangrik ong∙gijagipa bilko Una on∙aha.

Ua Chubatsranggipa ong∙genchimoba, Jihovara Uko okamgiparangona re∙bae uamangko jokatna tarikame donga. Jihovani a∙gilsakko ong∙atani kam aro monsongbate, ong∙atgiminrangko piokani kaman Isolna ka∙sana aro Uko olakkina gita manderangko didina aro gisiko nangatna nanga. Bebeko agangenchimode, papo ga∙akgiminrang ong∙e, piokaniko man∙gija ka∙dongagri ong∙e dongnade mamung namgniko ra∙bajawa aro iana kusi ong∙naba nangja. An∙ching ka∙saa, duk chaka, sia—ka∙dongagri ong∙e iarangko daka. Uni giminsa an∙ching Jihovako an∙chingko Ong∙atgipa ong∙aninasan ong∙aigija indiba an∙chingni Piokgipa ong∙ani giminba de∙mitelaniko daka.

“To gitalchi nongataha” ine agananio, ian an∙tangko Uni gital dake on∙kangtaigipa nokkol ong∙e gitko segipani Isolna gitalgipa miksonganio dangdike on∙aniko talata. (Git. 92:10). Tochi to nonganiko kamalrang aro rajarang gita dakgipa seokgimin manderangko on∙kangna dakronga. (Reo.. 40:15, 1 Sam. 10:1). Indiba, gitko segipa jakkalronggijagipa Ibri katta, balal ingipa kattako jakkalaha, jean Isolni nokkolrangko to nonganiko talatna jakkaljachim indiba ian hom bolini gipin bakrangmung tochi “bringimin” ko talatnasa jakkalskaachim. (Reo. 29:2; Lev. 2:4, 5). Balal ingipa kattako gitko segipani dingtangmancha bewalo jakkalanio iako miksonga je, gitko segipa an∙tangko Jihovana tanggipa boli dake on∙na aro an∙tangko chu∙gimik Isolna on∙kangna skaniko miksonga. (Rom. 12:1).

Sabbathna on∙kanggipa kattarangko gito nikna aiao inmanani ong∙ja maina Sabbathara Jihovani An∙tang manderangko rongtalatani chin ong∙a (Reo. 31:13). Kejur bolrang aro Lebanonni eres bolrangara Isolni manderangni bebera∙anio aro Isolni aiao inmangipa miksonganirangna aro ka∙saanina uamangni kakketgipa namnikpaanio dal∙roroaniko mesokgipa ong∙a. Sabbathara Isolni An∙tang manderang baksa dakgimin jringjrotna baikamgipa ku∙monggrikani chin ong∙a (Ezek. 20:20). Uni gimin Sabbathara Isolni manderangna nangchongmotani ong∙a maina Uni ku∙rachakgiminrangko chu∙sokatgen ine ian uamangko Jihovao ka∙donga gnang sengsona bilakatgen. (Ibri. 4:1–10).

`Git. 92 ko changsatai poraibo. Uano an∙chingna maia dal∙gipa ka∙donganiko on∙a aro da∙o mangmangoba uano agangipaoniko ka∙dimeaniko maikai man∙gen?`