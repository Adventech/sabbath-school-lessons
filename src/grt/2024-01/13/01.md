---
title:  Jihovana Sengsobo
date:   23/03/2024
---

### Ia Antini Lessonna Poraiani
Git. 27:14; Rom. 8:18–25; Git. 131; Mati 18:3; Git. 126; Git. 92; Mark 16:1–8; 2 Pit. 1:19.

> <p>Mingani Pod</p>
> “Jihovana sengsobo: bilakbo, aro nang∙ni ka∙tong ka∙dongchina; oe, na∙a Jihovana sengsobo!” (Git. 27:14).

Gitrangko ia jagittamo poraianio an∙ching bon∙kamgipa antiona sokbaaha. Ia gisikni songreanio, an∙chingko bilakbegipa Ong∙atgipa, Raja, aro Bichal ka∙gipani mikkango aiao inmanbegipa chagronganiko cha∙totna dilaha; Isolni jokatani kamo, pap watani aro jokataniko man∙aha; duk aro kalimanio on∙kanganiko; aro Isolni jringjrotnan dongkamna ku∙rachakanichi, Isolko a∙gilsak gimik olakkina nichaksoaniko man∙aha. Gitelni re∙baanina ka∙donge nichaksoengon, jeon Isol baksa dongkamna ua somoio chu∙sokgenchim, indake janggi tangengon, songreani bon∙kujaenga. Gitrangoniko maikoba bon∙kame skie ra∙ani donggenchimode, uan Jihovana sengsoanian ong∙gen.

Jihovana sengsona nanganio, ian mamungkoba dakgija aro somoiko indin re∙atachi ong∙ja. Jihovana sengsoengon, ian chu∙gimik ka∙dongani aro bebera∙ani kam ong∙a, je ka∙dongani aro bebera∙aniko kamchi mesokachim. Jihovana sengsoaniara an∙chingni andalsimsimgipa attamrangko jasenggipa pringona dingtangata. (Git. 30:5, Git. 143:8). Uan an∙chingni ka∙tongrangko gitalgipa ka∙dongani aro tom∙tomanichi mangrakata. Uan an∙chingko bimchipbate kam ka∙na didiata, aro indake Gitelni a∙baoniko bang∙bea raani metalko ra∙baata (Git. 126:6, Mati 9:36–38). Jihovana sengsoanio an∙ching kratcha∙ako chakna nangjawa, indiba bang∙bee pattianiko man∙gen, maina Jihova An∙tangni ku∙rachakanirangna kakket ong∙a (Git. 37:7–11, 18, 34; Git. 71:1; Git. 119:137, 138).