---
title:  Metalrangko Ra∙baa
date:   26/03/2024
---

`Git. 126 ko poraibo. Isolni manderangna maia bil aro ka∙donganiko on∙a? Iano janapgipaoniko da∙alo an∙chingara maiko an∙tangtangni janggi tanganio jakkalskana man∙gen?`

Isolni manderangnade batanggimin somoio Jihovani aiao inmanpile jokatanirangan u∙isokna amgijagipa gisik nangatani ja∙pang ong∙a aro ian uamangni mikkangchi janggi tanganina ka∙dongani ja∙pangba ong∙a. Batanggimin somoio jokataniara inditan ong∙aha je, iako jumango nikanirang mikgittalo chu∙sokaha ingipa gita talatna man∙pilgen (Isa. 29:7, 8). Iako u∙ie ra∙bo je, Git. 126 o batanggimin somoio rim∙gittangaoni jokatahanina Jihovako mitelgipa manderang (Git. 126:1), ua somoio rim∙gittangako man∙gipa ong∙e dongtokkuengachim (Git. 126:4).

Indake ong∙engon, batanggimin somoini katchaani aro dongtoaniko, gitrangchi janggi tangtaina man∙a aro uarang da∙o chagrongenggipa obostao ra∙angako man∙a. Gital chasongni manderang an∙tangtangko ong∙a obostarangko nikchenggiparang baksa dongpaa ine chanchapachi, Sastroni itihasrangko tange rakkia. Indake, tanggipa bebera∙aniara batanggimin somoio Isolni An∙tang manderangna dakgimin dal∙a kamrangko gamchate ra∙na dakchaka, aro ian uamangna, chong∙motan, batanggimin somoini bebera∙gipa manderangna ramramgipa kamrangko dakaha inede ong∙ja.

Bebeko agangenchimode, batanggimin somoini gimin gisik ra∙atpilanirang ia somoina ka∙donganiko on∙a. “Salgipengo donggipa” (Git. 126:4) chirangara Isolni An∙tang manderangni palo rang∙gitik aro bilakbee kam ka∙enganina bilakgipa mesokani noksa ong∙a. Judani salgipeng jolde namen ran∙gipa a∙gisini biap ong∙a. Chiringrang rang∙gitik tangbaa aro wachi kario mikka jimbee waani ja∙mano ta∙rakgipa chirang suakpila. Skanggipa aro ja∙mangipa mikkara game sue cha∙anio chu∙sokna gitade nangchongmotgipa kamko ka∙a (Deut. 11:14, Deut. 28:12). Apsandake, mikchi ong∙e satgiparang ka∙sroke ragen (Git. 126:5, 6) ine janapanio, neng∙nikgipa obostaoniko mikkangchi katchabeaona ian Isolni dilanina bilakgipa ku∙rachakani ong∙a.

Rakari somoini bon∙angao skangni Ibrirang Jerusalemo donggipa Isolni torom nokdringona ua karini mingimin biterangko ra∙baa (Reo. 34:22, 26). Ua somoio mi raani noksara manderangna bilakgipa gisikni skianiko on∙aha. Jekai a∙barangna, biterangna, draka barirangna neng∙skime simsakanirang aro bitchri satanirang, bang∙bee raanichi katchaaniko ra∙baaha gita, uandake Isolni manderangni dake nianrang bon∙chotaode katchabegipa jokatanichi mukut stikataha man∙gen. Dal∙gipa raani somoiara Isolni An∙tang songnokko Kristoni gnigipa re∙baani somoio ia a∙gilsako gital daktaianiko miksonga (Amos 9:13−15, Mati 9:37). Ianoba, sengna nanganiko janapani donga. Raani somoio gita, an∙chingni kamrangni biterangko man∙na an∙ching sengna nanggen.

`Nang∙ni janggi tanganio ba sakgipinni janggi tanganio Jihovani kam ka∙aniko rongtalbee nikani bidingo chanchibewalaniko dakbo. Nang∙ni da∙o chagronggipa obostarangna uarangara mai ka∙donganiko on∙na man∙gen?`