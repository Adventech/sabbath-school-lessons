---
title:  Git Segiparangko Grongbo
date:   01/01/2024
---

Daud raja, jeni bimungkon bang∙bata Gitrangni katta bichongo nikna gita man∙a, Israelni olakkianio jinma bi∙aniko tariahachim. Uko “Israelni knatobegipa gitko ring∙gipa” ine mingachim (2 Sam. 23:1). Bang∙a Gitrangkon Daud sea ine Niam Gital sakki on∙a (Mati 22:43-45; Wat. 2:25-29, 34, 35; Wat. 4:25; Rom. 4:6-8). Bang∙a Gitrangkon torom noko doka dam∙aniko dakgiparang seahachim jemangan Levirang ong∙achim: jekai Git. 50 aro Git. 73-83 rangko Asaph; Git. 42, Git. 44-49, Git. 84, Git. 85 aro Git. 88 rangko Korani depanterang; Git. 88 ko Ezra mande Heman; aro Git. 89 ko Ezra mande Ethan seaha. Uamangni ja∙mano, Solomon (Git. 72, Git. 127) aro Mose (Git. 90) mitam Gitrangko seaha.

`Git. 25:1-5; Git. 42:1; Git. 75:1; Git. 77:1; Git. 84:1, 2; Git. 88:1-3 rangko poraibo. Ia Gitrangara uarangko segiparangni janggi tanganio chagronganirangni gimin maiko paraka?`

Git segiparangko Gisik Rongtalgipa dilaha aro uamangni changa sapanirangko Isolna aro uamangni bebera∙gipa dolna dangdike on∙anio jakkalaha. Gitko segiparangara kakket olakkigipa aro bebera∙anian gapgipa manderang ong∙achim indiba uamangba an∙ching gitan ka∙dongagri ong∙anio aro dakmajoanirango ga∙akgiparang ong∙achim. Ru·uta somoina skang segimin ong∙genchimoba, ua Gitrangara da∙alo an∙chingni janggi tanganio adita an∙chingni chagronganirangko teng·chakgipa ong∙a.

“Angni bi∙ako Nang∙ni mikkangona napangchina on∙bo; Angni grapana Nang∙ni nachilko soonchoke on∙bo; Maina angni gisik dukrangchi gapa, aro a∙ningona angni janggi sepanganga” (Git. 88:2, 3). Ian bilsi 3,000 na skang saniba grapani gitan kolgriksagipa ritcha bilsini janggini grapani ong∙a.

Mitam Gitrang neng∙nikanirangko agana; mitamranga katchaanirangko agana. Gitko segiparang uamangko jokatchina Isolo grapaha aro uamangni man∙na kragijagipa Uni ka∙sachakaniko uamang man∙aha. Uni kakket ong∙anina aro ka∙saanina uamang Isolna rasongko on∙aha aro uamang gisik nange ring∙anichi Uko olakkiaha. Uni gimin, Gitrangara Isolni Pi∙okani aro Isolni ka∙sachakani aro ka∙dongani chinrangni sakkirang ong∙a. Isolni kema ka∙aniko aro gital janggi tanganiko on∙aniko bebera∙achi ra∙chakgipa pilaknan Gitrang Isolni ku∙rachakaniko on∙a. Indiba, apsan somoion, uarang ga∙akgimin a∙gilsako pilakchin ong∙enggipa neng∙nikanirang aro saknaanirangko pindapna ba donnuna ba komiatna jotton ka∙ja.

`Gitko segiparang gita dakgipa kakketgipa manderangmangba an∙chingni daka gitan apsan obostarango janggi tanganio tikkelaha ine ma∙sie an∙chingara maikai ka∙donganiko aro ka∙dimeaniko man∙na amgen?`