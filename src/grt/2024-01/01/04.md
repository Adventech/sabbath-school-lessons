---
title:  Bilsi-kariprakna Segimin Gitrang
date:   02/01/2024
---

`Git. 3; Git. 33:1-3; aro Git. 109:6-15 rangko poraibo. Mandeni janggi tanganio chagrongani maia dingtang dingtang rokkomrangko ia Gitrang agana?`

Bebera∙gipa dolko Gitrang mandeni janggi tanganio chagrongani gimin u∙iata aro uarang indake dakmesoka je, bebera∙giparang Isolko janggi tangani bilsi-kariantian olakkina man∙a. Uarango an∙ching ka∙mao on∙sogiminrangko nikna man∙a:

Ong∙atanio Uni mikkim-rasong aro bil, Uni raja ong∙e sason ka∙ani, bichal ka∙ani aro kakket ong∙anina Uko de∙mitelgipa Gitrang. (2) Mitelpilani Gitrang jean Isolni bang∙bee pattianirangna mitelpilaniko paraka. (3) Kalimanirang jean dukoniko jokatchina gisik ka∙tong nange Isolo grapanirang ong∙a. (4) Gisik seng∙ani Gitrang jean toromo janggi tanganina dilani ong∙a. (5) Rajani Gitrang jean Kristoko mesoka, jean pilakni kosako Raja ong∙a aro Isolni manderangko Jokatgipa ong∙a. (6) Itihasni Gitrang jean Israelni batanggimin somoiko gisik ra∙atani ong∙a aro Isolni kakket ong∙aniko aro Israelni kakketgijaniko mesoke re∙baenggipa chasongrangna uamangni pagitchamrangni dakgualanirangko dakjachina aro Isolo ka∙dongchina aro Uni ku∙monggrikanina kakket ong∙china uamangna skianiko on∙a.

Gitrangni poedo poraigiparangni gisikko salna gita dingtangmanchagipa bilko mesoka. Sastroko pe∙anio adita poedoni bimangrang gimaataniko man∙genchimoba, an∙chingni ku∙siktango bang∙akon an∙ching ma∙sienba namnikna man∙kuenga.

_1. Apsan ong∙aniara_ krae nangrimgipa kattarangko, phrase-rangko ba chanchianirangko brinaniko man∙chapa. Mesokna gita: “Jihova namchina inbo, O angni janggi; Aro angni ning∙o donggipa pilakan Uni rongtalgipa bimungko [namchina inbo].” (Git. 103:1). Ia apsan ong∙anio, “angni janggi” ara “angni ning∙o donggipa pilak” ong∙a, chong∙motan chu∙gimik mandeni bimangko miksonga.

_2. Noksako jakkalanio_ poraigiparangni gisikko bilake salna man∙na gita toe aganani gnanggipa kattako jakkala (mesokna gita, Isolni ma∙chakaniko “Nang∙ni grangrangni salakim” (Git. 17:9) ine aganaha.

_3. Merism_ ara ge∙sa ge∙gipinoni dingtanggrikgipa jorasa kattarangko jakkale chu∙gimik ong∙aniko parakani ong∙a. “Walang salang anga nang∙ni mikkango grapaha” inon dondikgija grapaniko mesoka (Git. 88:1).

_4. Wordplays_ ara gam∙atanio apsan indiba orto dingtang ong∙gipa kattarangko jakkalani ong∙a aro toromni nama kattako mesokgipa ong∙a. Git. 96:4, 5 o Ibri katta _‘elohim_, “isolrang” aro _‘elilim_, “miterang” indake skianiko on∙na wordplay-ko ong∙ata je jatrangni miterangkoara _‘elohim_, “isolrang” gita nika indiba uaranga _‘elilim_, “miterang” sa ong∙a.

Bon∙kame, “selah” ingipa kattara dikdiksa dontonge ua gitni skianiko chanchina gita kan∙dikgipa dondikaniko mesoka (Git. 61:4).