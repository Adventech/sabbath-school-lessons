---
title:  Gisikchi Dilako Man∙gipa Bi∙anirang
date:   03/01/2024
---

`2 Sam. 23:1, 2 aro Rom. 8:26, 27 rangko poraibo. Ia podrangara Isolo bi∙ani gimin an∙chingna maiko skia?`

Gitrangara Israelni Gisik Rongtalgipachi dilako man∙e bi∙anirang aro de∙mitelanirang ong∙a, uni gimin Gitrango donggipa ku∙rangara Isol aro Uni manderangni ku∙rangrangni bringimin ong∙a. Gitrangara Isol baksa bilake chong∙motgipa agangrikaniko mesoka.

Gitko segiparang Isolko an∙tangni gita “angni Isol,” “O Jihova,” aro “angni Raja” ine ina (Git. 5:2, Git. 84:3). Gitko segiparang bang∙a changon Isolko “nachil songbo” (Git. 5:1), “angni bi∙ako knabo” (Git. 39:12), “nibo” (Git. 25:18), “angna bakbak aganchakbo” (Git. 102:2), aro “angko jokatbo” (Git. 6:4) ine mol∙mola. Iaranga saniba Isolo bi∙aniko rongtale parakani ong∙a. Bi∙anirang aro de∙mitelanirang ong∙e Gitrangni dingtangmanchagipa nitoani aro mol∙molaniara ia bebeo gnang je, Gitrangara bebera∙giparangni rongtalgipa bi∙anirang aro de∙mitelanirangni bimango Isolni Katta ong∙a. Unigimin, Gitrang Isolni dedrangna Unbaksa chapchap ong∙e nangrimaniko on∙a, jedake Rom. 8:26, 27 o talataha: “Aro uandaken Gisikba an∙chingni bilgriko dakchaka; maina nanga gita maiko bi∙na nanga, uko an∙ching u∙ija; indiba Gisik an∙tanga aganna amgija skimachi an∙chingna mol∙molchaka; aro ka∙tongrangko sandigipa Gisikni chanchia mai, uko u∙ia, maina ua Isolni namnika gita rongtalgiparangna mol∙molchaka.”

`Jisuba Gitrangoniko ra∙e aganaha, jekai Luk 20:42, 43 o jensalo Ua Git. 110:1 ko minge tiktak aganaha –“Maina Daud an∙tangan Gitni ki∙tapo inaha, Gitel angni Gitelna aganaha, Angni jakrachi asongbo, jena kingking anga nang∙ni bobilrangko nang∙ni ja·a donchakani dakja.”`

Mitam Gitrang dingtangmanchagipa itihasni obostarangoni ba obostarangko mesokgipa ong∙genchimoba aro gitko segiparangni an∙tangtangni janggi tanganio chagrongarangoni aro Israel jat gimikni chagronge nikanioni ong∙genchimoba ia Gitrangni gisikni gita ning∙tuaniara dingtang dingtang janggi tangani obostarangko agana aro pilak jatni dakbewal, torom, mandeni jat aro me∙a-me∙chik ong∙ani ari-simarangko badea. Minggipin kattarango aganode, na∙a Gitrangko poraion, ka∙donganiko, de∙mitelaniko, kenaniko, dukniko aro gisikni saknaaniko uarangni parakaniko nikgen, jerangkon manderang pilakchin, mandeni janggi tangani bilsiprakon, jedakgipa obostarangoba chagronga. An∙ching pilaknan uarang an∙ching an∙tangtangni chagronganirango agana.

`Jisuni Gitrangko jakkalaniara uarangni an∙ching an∙tangni bebera∙anio chagronge nikanirango gamchatani gimin an∙chingko maiko aganna nanggenchim?`