---
title:  Chanchidapani
date:   05/01/2024
---

Ellen G. White-ni segipa ki·tap, _Prophets and Kings_ o “The Temple and Its Dedication” jak 35-50; _Messages to Young People_ o “The Benefits of Music” jak 291, 292 rangko poraibo.

Gitrangni ki∙tapo 150 gitrang donga, jerangkon bak bonga dake donaha: Bak I (Gitrang 1-41), Bak II (Gitrang 42-72), Bak III (Gitrang 73-89), Bak IV (Gitrang 90-106) aro Bak V (Gitrang 107-150). Gitrangko bak bonga dake sualaniara skango Jihudirangni dakbewal ong∙a jean Niamni Ki∙taprangko bak bonga dake sualani baksa apsan ong∙a.

Gitrangni ki∙tap skang dongsogimin mitam gitrangko sechimongani sakkiko on∙a: Korani sechimongani (Gitrang 42-49, 84, 85, 87, 88), Asaphni sechimongani (Gitrang 73-83), Doango Ring∙ani Gitrang (Gitrang 120-134) aro Hallelujah Gitrang (Gitrang 111-118, 146-150). Git. 72:20 Daudni gitrangko bang∙gija sechimongani sakkiko on∙a.

Bang∙bata gitrangan Daudni raja ong∙ani aro skanggipa songnokni somoi (chikkunggipa ritcha bilsi B. C.) baksa bak dongahaoba, gitrangko sechimonganiara ua bilsirangni ja∙manoba dongangkuaha: bak dakgimin songnok, rim∙gittangani somoi aro rim∙gittangani ja∙mano ong∙gipa somoioba dongangkuaha. Ian chanchichipatna man∙gipa ong∙a je, Ibri lekka segiparang Ezrani dilanichi dongenggipa bang∙gija gitrangni sechimonganirangko gitalgipa torom noko kam ka∙anirangko tarimiting somoio kingsa ki∙tapona donataha.

Ki∙tap segiparangni Gitrangni Ki∙tapko taridapanichi uarangoniko Gisik Rongtalgipaniko ra∙galaha ine ong∙ja. Ki∙tapko segiparangba, gitrangko segiparang gitan, Isolni on∙kanggimin nokkolrangan ong∙achim, aro uamangni kamrangara Isolni dilako man∙gipa ong∙achim (Ezra 7:6, 10). Gitrango Isol aro mandeni kam donganikoara Gitel Jisuni mandeni bimango atchie Isol aro mandeni apsan ong∙e nangrimani baksa toatna man∙gipa ong∙a. “Indiba Sastroara Isolni agangiminrangko mandeni kattarango seskaako man∙e, uan Isolni aro mandeni nangrime dakgimin kam ong∙a. Indakgipa nangrimaniko Kristoo nikna man∙a jean Isolni aro mandeniba Depante ong∙a. Indake Sastroni kattarangba Kristoni cholon gitan apsan ong∙a, jekon Johan 1:14 o indake seaha, “Aro ua Katta be∙en pil∙aha aro an∙chingni gisepo dongaha.” –Ellen G. White, _The Great Controversy_, jak 8.

**Chanchigrikna Sing∙anirang**:

`Gitrangara Isol aro mandeni nangrime tarigimin bi∙anirang aro gitrang inon maiko miksonga? Iako chu∙gimik name dake u∙ina neng∙genchimoba, maikai ia skianiara Uni manderang baksa chapchap ong∙e Isolni nangrimna skaniko an∙chingko nikna dakchaka? Isolara badita mande jatni aro an∙ching sakantini sepango ong∙a ine iara maikai paraka?`

`Nang∙ni an∙tangni obostao tiktak nangegipa maiabako Gitrango nang∙ni nikgiminko klasso aganbo. Uano na∙a maia ka∙dimeaniko aro ka∙donganiko man∙aha?`