---
title:  Gitrangko Maikai Poraina Nanga
date:   30/12/2023
---

### Ia Antini Lessonna Poraiani
1 Ser. 16:7; Neh. 12:8; Git. 25:1-5; Git. 33:1-3; Rom. 8:26, 27; Git. 82:8; Git. 121:7.

> <p>Mingani Pod</p>
> “Aro ua uamangna aganaha, Moseni niamo aro katchinikgiparango aro gitrango angni gimin segimin pilakan chu∙sokna nanga ine angni na∙simang baksa dongengmitingo na∙simangna agangimin katta ian” (Luk 24:44).

Jihudirang aro Kristianrang dolgninan bang∙a chasongrangna Gitrangara, bi∙ani ki∙tap aro toromni gitni ki∙tap ong∙aha. Aro Gitrangara gitko segiparangni an∙tangni kattarangchi Isolna agangipa kattarangsa bang∙batgenchimoba, Gitrangara mandeoni ong∙bagipa ong∙ja indiba Isolonisa ong·a jean uamangni chanchianirangko dilaha.

Beben, Jihova uamang maiko seaha uarangko sena gita uamangko dilaha, uni gimin, pilak Sastroni bakrango gitan (2 Pit. 1:21), Gitrango Isol an∙chingna Uni nokkolrangchi aro Gisik Rongtalgipachi agana. Jisu, watatarang aro Niam Gitalko segiparang Gitrangko janapaha aro uarangko Sastro ine janape aganaha (Mark 12:10; Johan 10:34, 35; Johan 13:18). Romrangna aro A∙bachenga ki∙taprang gitan Gitrangara Isolni Katta ong∙chongmota.

Gitrangko skangni Israeloni dingtang dingtang ki∙tap segiparang Ibri poedo-o seaha, uni gimin uamangni kattarangara a∙gilsak gimiknan ong∙oba Gitrangara uamangni dingtangmancha janggi tanganiko teng∙chakgipa ong∙a. Gitrangko Isolni Katta ine ra∙chakani aro Gitrangko poedoni bimango seanina, uarangni itihas, toromni gimin seani aro olakkiani obostao pangchake seanirangna name gisik on∙anian uarangni kattarangko ma∙sina nangchongmotgipa ong∙a, jean hajal bilsirangko badie an∙chingni somoiona sokeaha.