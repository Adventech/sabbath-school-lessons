---
title:  Skang Israelni Olakkianio Gitrangko Jakkalani
date:   31/12/2023
---

`1 Ser. 16:7; Neh. 12:8; Git. 18:1; Git. 30:1; Git. 92:1; Git. 105:2; Kol. 3:16 aro Jakob 5:13 rangko poraibo. Maidakgipa obostarang mitam gitrangko sena didiaha? Basako Isolni manderangara Gitrangko jakkalaha?`

Gitrangara paltangtangni aro jinma olakkianio jakkalna bikotgimin ong∙achim. Doka dam∙ani gimin talatanio jeon doke gam∙atani bosturangko (Git. 61:1), sulrangko (Git. 9:1) aro doka dam∙anio dilgiparangko (Git. 8:1) janapani gita uarangko torom noko olakkiani git dake ring∙achim.

Ibri Sastroo, Gitrangni ki∙tapko tehilim, ine sea jean “de∙mitelani” chong∙motan Isolko de∙mitelani ine ong∙a. English Sastroo Book of Psalms ingipakora Greek Sastro Septuagint-o segipa psalmoi ingipaoniko ra∙aha (gnigipa aro gittamgipa ritcha bilsi B. C.) jean Ibri Sastroko Greek ku∙sikona pe∙skagimin ong∙a.

Israelrangni olakkianio Gitrangara nangchongmotgipa bak ong∙achim. Mesokna gita, uarangkora torom nokko on∙kanganirango, toromni gita ale cha∙anirango, re∙jomanirango aro niam sundukko Jerusalemo donanio jakkalachim.

“Doango Ring∙ani Gitrang” kora (Git. 120-134), jekon songregiparangni gitrang ineba minga, mongsonggipa minggittam bilsio maniani salo Jerusalemona songreani somoio ring∙achim (Re∙o. 23:14-17). “Egyptian Hallel” (Git. 113-118) aro “Great Hallel” (Git. 136) rangko mongsonggipa minggittam bilsio maniani salo ring∙achim, Jagital maniani aro torom nokko on∙kanganiko man∙chapachim. Watchangani Alaniko manianio Egyptian Hallel-ko mongsongbate jakkala. Git. 113 aro 114 rangko Watchangani Alanio cha∙na a∙bachenganio ring∙achim, aro Git. 115-118 rangko bon∙ao ring∙achim (Mat. 26:30). “Daily Hallel” ko (Git. 145-150) gilja noko pringo olakkianirango bi∙anio jakkalskaachim.

Gitrangara manderangni olakkianiosan bak dongaigipa ong∙ja indiba uarangara maikai torom noko Isolko olakkina nangachim ukoba skie on∙aha. Jisu Git. 22 ni kattarang baksa Isolo bi∙aha (Mat. 27:46). Skanggipa mondolini janggi tanganioba Gitrangara mongsonggipa ong∙a (Kol. 3:16; Eph. 5:19).

`An∙ching a∙gilsakni torom tambuo Isolko olakkijahaoba, maikai an∙chingara Gitrangko an∙ching an∙tangni olakkianio jakkalna gita man∙gen?`