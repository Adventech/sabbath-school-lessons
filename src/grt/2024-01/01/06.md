---
title:  Gitrangni Chasong
date:   04/01/2024
---

`Git. 16:8; Git. 44:8; Git. 46:1, 7; Git. 57:2; Git. 62:8; Git. 82:8 aro Git. 121:7 rangko poraibo. Gitko segiparangni janggi tanganio maia biapko Isol ra∙a?`

Gitrangni chasongara chu∙gimikan Isolo pangchakgipa ong∙a; bi∙ani aro de∙mitelanio pilak janggi tangani chagronganirangko uara Isolna pakwata. Isolan dal∙batsranggipa Ong∙atgipa, Raja aro a∙gilsak gimikko Bichal Ka∙gipa ong∙a. Ua pilakkon Uni dedrangna on∙a. Uni gimin, pilak somoion Uo ka∙dongna gita nanga. Isolni manderangko bil be∙a gita nikon uamangni bobilrangmangba indake sing∙a, “Nang∙ni Isol bano?” (Git. 42:10). Jedake Jihovan pangnan dongkamgipa aro Uni manderangni mamungsaloba bilgrigijagipa Isol ong∙a, indaken Isolni manderang uamangni mikkango pangnan Isol gnang. Bon∙kame, Gitrang mikkangchiniko niksamsoa je somoion pilak manderangan aro pilak ong∙atgiminrangan Isolko olakkigen (Git. 47:1; Git. 64:9).

Janggi tanganio Isolko jatchio donanian olakkianiko ong∙ata. Gitrangni somoio olakkianiara da∙roroni manderangni ma∙sigipa olakkianioni dingtanggipa ong∙a, maina Sastroni dakbewalo olakkianiara songsal gimikni janggi tanganio ong∙telaigipa aro kajia golmal donggijagipa ong∙achim. Uni gimin, Isolni manderangni janggi tanganio, nama aro namgija, pilak ong∙anikon olakkianio mamung champenga grian parakachim. Ua jeoba ong∙ja maina, git segipani bi∙aniko Isol knachaka aro Uni tik somoio Ua una aganchaka (Git. 3:4; Git. 18:6; Git. 20:6).

Ua gitko segipa ma∙sia je, Isolni dongramara salgio ong∙a, indiba apsan somoion, Isol Ziono donga, Uni manderangni gisepo donggipa torom nokdringo donga. Apsan somoion, Isolara chel∙a sepang, pilakon aro Uni torom nokdringo (Git. 11:4), dongnuao (Git. 10:1) aro mikkango (Git. 41:12) donga. Gitrango ia niksenggipa Isolni kam cholonrangkoara damsan ra∙bachimonga. Ua gitko segipa ma∙siaha je, sepang ong∙ani aro chel∙anirangara chong∙motgipa Isolni ning∙o ekgrikna amgijagipa ong∙achim (Git. 24:7-10). Ua gitko segipa janggini kringani bilko ma∙siaha. Jedakgipa obostako chagrongani somoiomangba, uamangni Isolni namaniko aro dongpaaniko ma∙sianian, Ua je somoiba dakchina uamangni Isolni kam ka∙aniko sengmitingo uamangni ka∙donganiko bilakataha.

`An∙ching Isolko an∙chingni janggi tangani maiba bewalna ari sima ka∙e donna man∙ja ine ma∙sina gita maikai Gitranga an∙chingko dakchakna man∙gen? Maidakgipa nang∙ni janggi tangani bakrango na∙a Gitelko chel∙e donna am∙enga?`