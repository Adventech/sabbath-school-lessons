---
title:  Zion—Pilak Manderangni Dongram Ong∙a
date:   12/03/2024
---

`Git. 87:1, 2 ko poraibo. Zionko maia mikkim gnanggipa biap ong∙ata?`

Git. 87 ara Zionko de∙mitelna segimin mingsa git ong∙a je songjinmakon Isol dingtangmanchae seokaha aro ka∙saahachim. Isolni torom nokdringni pangchakanide Zion a∙brio ong∙gen (Git. 2:6, Git. 15:1). Chon∙kamani somoio, Zionara pilak a∙brirangna bate chubatgen, ian Jihovani a∙gilsak gimiko bilakbataniko miksonga (Git. 99:2, Isa. 2:2, Mika 4:1). Bil gnangbatsranganiko parakna Git. 87 o Zionko “a∙brirang” ine janapa (Git. 133:3). “Jakobni pilak dongchakanirangna bate,” (Git. 87:2) Isol Zionni cholgugarangna ka∙sabata, ian Shiloh aro Bethel gita dakgipa Israelni pilak gipin biaprangni kosako nambataniko paraka je biaprangon Isolni manderang dingtangmanchagipa tom∙bimonganirangko dakachim. Indake gitara iako an∙chingna paraka je, Isolko kakketao olakkianiko daknade Uni seokgimin biaposa ong∙na nanga aro Uni on∙gipa bewalosa ong∙na nanga.

`Git. 87:3–7 ona poraibo. Zionni bidingo agangipa rasongara maia?`

Zionni rasong pilak jatrangko Isolona salbaata, uni gimin Isolni songnokni sima-arirang a∙gilsak gimikko man∙gopa. Iako u∙ie ra∙na nanga je, Jihovako uamangni Jokatgipa ine ra∙chakgipa pilak manderangni toromo gital dake atchitaiani biap ine Zionko toe aganoba, Isol gipin jatni manderangko gnigipa gadangni manderang ine chanjaha.

Manderangni bimung segataniko uamangni atchiram biapnikri dakaha (Neh. 7:5, Luk 2:1–3). Jatrang Ziono atchiaha ine changgittamna kingking Git janapaniko dakaha, chong∙motan, Jihova uamangko gitalgipa mande ine chanaha aro Zionni dedrangna on∙gipa pilak man∙gnirangko uamangnaba on∙aha. (Git. 87:4–6).

Git. 87 o Jihudirang aro Gipin Jatrang janggi jokaniko aro Kristoni piokani kamchi mondolisan ong∙e nangrimaniko man∙a ine janapa (Rom. 3:22; Rom. 10:12; Gal. 3:28, 29; Kol. 3:11). Zionni silroroaniko Gitni talatgipara, Danielni nikanio a∙gilsak gimikchi gipanggipa Isolni songnokni gimin (Dan. 2:34, 35, 44, 45) aro sakoni do∙drangko ma∙chakna bolni dal∙baa gita Isolni songnokni gimin Jisuni toe agananiko gisik ra∙atpiltaianiko daka. (Mati 13:32).

`Zionni pilak manderangko deragatna tarigimin ong∙aniko, pilak jatrangna nama kattako aganprakna mondolini Dal∙gipa Ge∙etanio maikai chu∙sokaha (Mati 28:18–20)? Sa∙gre sakgittamni nama kattarangko aganprakna an∙chingko okamania iano maikai melia?`