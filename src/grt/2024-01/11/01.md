---
title:  Ziono Isol Baksa Dongna Sikbeani
date:   09/03/2024
---

### Ia Antini Lessonna Poraiani
Git. 84; Para. 21:3; Git. 122; Git. 87; Gal. 3:28, 29; Mati 28:18–20; Git. 46; Git. 125.

> <p>Mingani Pod</p>
> “Jihovani sa∙rarangna angni janggi ka∙paka, oe, sibokpila; tanggipa Isolna angni ka∙tong aro angni be∙en inwata” (Git. 84:2).

Zionni gitrangara katchabegipa gitrang ong∙a jean Zionni nitoaniko aro rongtalgipa a∙brioni sason ka∙gipa Jihovani bil gnanganiko talatgipa ong∙a. Ia Gitrang bang∙a changon Jihovani torom nokni namaniko de∙mitela aro torom nokna ka∙saaniko paraka jean gipin Gitrangoba dongachim. Iarangoni bang∙a Gitrangkon Korani depanterang seaha, jemangan, torom noko git dilgiparang ong∙e (1 Ser. 6:31−38) aro torom nokni cholgugarango dangdike on∙giparang ong∙e (1 Ser. 9:19) Jihovani torom nokni pattianiko man∙giparang ong∙ahachim.

Maiasa Zionkoara ka∙donganiko aro katchaaniko on∙gipa ong∙atskaaha? Zionara Isolni An∙tang manderang baksa dongpaaniko miksonga. Jekai Israelrangara Isolni seokgimin manderang ong∙achim (Deut. 7:6), uandake Zionara Isolni seokgimin a∙bri ong∙skaa (Git. 78:68, Git. 87:2). Isol Ziononi sason ka∙a (Git. 99:1, 2) aroAn∙tangni torom nokdringkoba Ziono songaha (Git. 87:1). Indake Zionara Isolni pattianiko on∙chakgipa biap aro katnapram biap ong∙a. Zionko bang∙a changon, Jerusalem aro torom nokdring baksa apsan gadango janapronganiko daka, je biapan skangni salrangode a∙gilsakna janggi jokani kamko ka∙na gita iara Isolni kam ka∙ram biap ong∙achim.

Jihovani ka∙sachakaniara rongtalgipa biapni sima arini nalsaonan suakahani gimin Zionni pattianirangara a∙gilsakni ki∙tikrangona sokangaha. Zionara a∙gilsak gimikni katchaani ong∙a (Git. 48:2) ine agananian ia a∙gilsak gimikan Isolnin ong∙a ine parakaniko daka.