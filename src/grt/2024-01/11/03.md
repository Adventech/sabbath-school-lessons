---
title:  Jerusalemni Tom∙tomanina Bi∙bo
date:   11/03/2024
---

`Git. 122:1–5 ona poraibo. Jerusalemona sokbaon olakkigiparang maiko chanchiaha? Jerusalemo maiko nikna uamangara ka∙dongsoaha?`

Jerusalemona sokbaon songrebagipa manderangni kusi ong∙aniko aro katchaaniko Git. 122 talata. Jerusalemona songreanirangara namen katchabeani somoirang ong∙achim jekon Isolni uamangna batanggimin somoio pattianina manianiko dakna manderangara bilsio changgittam re∙angrongachim. (Deut. 16:16). Jerusalemara Israel ma∙chongni mongsonggipa olakkiani biap ong∙aha maina uano “Israelna sakki on∙ani” (Git. 122:4) donga aro “bichalna singhasonrangko donaha (Git. 122:5). “Israelna sakki on∙ani” ine agananio, ian torom tambuko miksonga jekon basakobade “Sakkini dongchakani” (Chana. 1:50) ine janapa aro uano “Sakkini sunduk” (Reo. 25:22) donga. Bichalna singhasonrangko donaniara Jerusalemo bichal ka∙ani bewalko mesoka (2 Sam. 8:15). Uni gimin songrebaaniara kakket bichal ka∙aniko am∙na aro uko man∙ani somoi ong∙achim. Isolna kakket ong∙ani aro manderangna kakket bichal ka∙aniko mamung dakeba dingtang dakate ekgrikatna nangja.

`Git. 122:6–9 ona poraibo. Isolni manderangni mongsonggipa bi∙aniara maia?`

Jerusalemni tom∙tomanina bi∙aniara songjinmana aro uano songdonggiparangna Isolni pattianiko on∙china mol∙molani ong∙a, aro ian olakkigiparangko nangrimate uamangni gisepo tom∙tomaniko gipata (Git. 122:8). Isol aro Uni manderangni gisepo aro Isolni dedrangni gisepo tom∙tomani donggenchimosa Jerusalemara tom∙tomgipa songjinma ong∙genchim. Uni giminsa Jerusalemni tom∙tomanina bi∙aniara Isolni manderangna Isol baksa aro saksa sakgipin baksa tom∙tomao janggi tangchina mol∙molani ong∙a. Jerusalemni tom∙tomanio, manderang silrorogen (Git. 147:12–14).

Git an∙chingna iako skia je, Isolni dedrangrangni mongsongbatgipa bi∙aniara manderangni bebera∙aniko namdapatna bi∙anian ong∙na nanga maina bilakgipa aro ku∙cholsan ong∙e donggipa Isolni manderangsa Isolni tom∙tomani nama kattako aro jokataniko a∙gilsakna aganprakna man∙gen (Johan 13:34, 35).

Jerusalemni tom∙tomanina bi∙aniara bebera∙giparangni namgipa chol aro daito ong∙a maina ian bon∙kamani somoio re∙banasienggipa Isolni tom∙tomani songnokna ka∙dongsoaniko rakkia jean Jerusalem songjinmakosan ong∙aigija indiba a∙gilsak gimikko rakkigenchim (Isa. 52:7; Isa. 66:12, 13; Para. 21-22).

`Manderangni gisepo tom∙tomaniko ra∙bana an∙chingara maiko dakna man∙gen?`