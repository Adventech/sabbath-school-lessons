---
title:  Il∙lengatna Man∙gijagipa Zion A∙bri Gita
date:   14/03/2024
---

`Git. 125:1, 2 ko poraibo. Isolo ka∙donggiparangko iano maikai talata?`

Jihovao ka∙donggiparangko Zion a∙bri baksa tosusaa, je a∙brian kimkimanina aro bilakanina mesokani chin ong∙achim. Jerusalem songjinmako duulgipa a∙brirangni nitobeanian gitko segipani gisiko Isolan rakkichongmotenga ine bebera∙na dilatako man∙aha (Git. 5:12, Git. 32:7, 10). Denggurangchi sason ka∙ako man∙gipa a∙brirang gita ong∙gija, je a∙brirangko sagalni chirangchi galatachim (Git. 46:2), ia a∙brini kimkimaniara, jeon Jerusalemko rikchakaha, uan ning∙tubegipa ka∙donganiko on∙a. Bang∙a changon, namgijanirang dongon, Isolni simsake rakkianio ka∙dongchakani bilakbaroroa. Namgijani gisepo ong∙genchimoba, Isolni manderang ka∙donganiko man∙na ama.

`Git. 125:3–5 ona poraibo. Toromirangko maikai dakmajoa? An∙chingna skie ra∙aniara maia?`

Denggurangni chu∙sokaniko nike Isolni dedrangrang duk man∙na ama, aro haida uamangni ramarangko ja∙rikna dakmajoaniko man∙naba donga (Git. 73:2–13, Git. 94:3). Zion a∙brini bilakbatsranggipa kimkimaniba Jihovaoni ekanggiparangko rim∙rikna man∙jawa. Manderang “namgijana uamangni jakrangko” (Git. 125:3 ) snilatna aro “gonggegipa ramatangtangona” (Git. 125:5) re∙ekangna jakgitele baseaniko man∙kuenga. Jihova kakketgipa ong∙kuenga aro gisik pil∙gijagipa papirang baksa bobil dake chakatanio dongkamgipa manderangko bichal ka∙chongmotgen.

Jedake Zion a∙bri uamangni il∙lenggijagipa katnapram ong∙ahachim, ianon Isolni manderangna Jihovao il∙lenggijagipa bebera∙anio aro ka∙dongao dongkamna okamani ong∙a. Chong∙motan, ong∙enggipa obostarangko an∙ching u∙isokjaoba, an∙ching Isolni namanio ka∙dongchakna man∙kuenga.

“A∙gilsakona papni napbaani, Kristoni mande ong∙e atchiani, janggi man∙pilani, chakatpilani, aro Sastroo talatgipa bang∙a skianirangni bidingo talatna ba u∙isokna mandeni gisikna namen ning∙tubeani ong∙a. Indiba an∙ching Isolni kattako bebera∙na mamung pa∙sikani dongna nangja maina Uni aiao inmane pattianiko an∙ching u∙isokna amja. . . . Pilakchin an∙chingni u∙isokna amgijanirang gnang. Indakode gisikni bidingo an∙chingni u∙igijanirang donganina an∙ching aiao inmangenma? Neng∙nikanide, mandeni gisikosa pangchakaia. Isol An∙tangni cholonni gimin chu∙onge sakkiko Sastroo aganmanaha, aro Uni kamni gimin chu∙gimik u∙ijani a∙sel Sastroo jajrengchakna nanga inede ong∙ja.”—Ellen G. White, _Steps to Christ_, jak 106, 107.