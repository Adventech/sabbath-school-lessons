---
title:  Jihova Knachaka aro Jokata
date:   20/01/2024
---

### Ia Antini Lessonna Poraiani
Git. 139:1-18; Git. 121; Git. 17:8; Mati 23:37; 1 Kor. 10:1-4; Ibri. 4:15, 16.

> <p>Mingani Pod</p>
> “Kakket dakgiparang okamaha, aro Jihova knachakaha, Aro uamangni pilak dukrangoniko uamangko jokataha” (Git. 34:17).

Changni chang, Gitrang ia bebeko mesoka je, pilakni kosako bil man∙gipa Jihova, jean a∙sak-salgisakko ong∙ataha aro rakkienga, Uni manderang baksa nangrimgrikaniko a∙bachengatgipa aro rakkigipa Isol ineba An∙tangko parape∙a.

A∙gilsakoba aro salgioba, Isol Uni manderangni aro Uni ong∙atgiminrangni sepango ong∙a (Git. 73:23, 25). “Salgirango Jihova Uni singhasonko mangrake donaha” (Git. 103:19) ong∙oba aro “aramrango gakate re∙oba” (Git. 68:4), “Uo bi∙gipa pilakna, Bebe dake Uo bi∙gipa pilaknan Jihova sepang ong∙a” (Git. 145:18). Gitrang ia bebeko bilake mesoka je, Jihovaan tanggipa Isol ong∙a, jean Uo bi∙giparangni palo kam ka∙a (Git. 55:16-22). Gitrangara namen orto gnanggipa ong∙a maina uaranga bi∙aniko knachakgipa aro aganchakgipa tanggipa Isoloni ong∙baa aro Uni giminan seaha.

An∙ching gisik ra∙na nanga je, Jihovani sepanganina name aganchakania Uo bebera∙e janggi tanganio aro Uni ge∙etanirangko manianiosa ong∙a. Israelni itihasni parakaha gita ia bebera∙ani aro ge∙etaniko maniani dongjaode Una mamungba ra∙chakani dongjawa.