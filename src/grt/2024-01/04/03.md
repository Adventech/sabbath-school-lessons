---
title:  Isolni Simsakaniko Man∙na Ka∙dongani
date:   22/01/2024
---

`Git. 40:1-3; Git. 50:15; Git. 55:22 aro Git. 121 rangko poraibo. An∙chingni salanti janggi tanganio maikai Isolara bak dongpaa?`

Jihova An∙tangko Uo bi∙giparangni palo kam ka∙gipa tanggipa Isol ine Sastroo paraka. Gitko segipanade, “Jihova pangnan angni mikkango donga” (Git. 16:8). Uni gimin, ua Isolo ka∙dongchaka aro Uo bi∙a (Git. 7:1; Git. 9:10). “Tu∙bearangoni” (Git. 130:1, 2) grapomangba Jihova uko knachakgen, jean indake aganani ong∙a je, mamung janggi tangani obostarangan Isolni sason ka∙ani biloni jokna man∙ja. Uni gimin jegita tang∙gitik ong∙genchimoba, gitko segipani grapaniara ka∙donganigri ong∙ja.

Indake ong∙engon, Git. 121 o kakketgipa mandeni janggi tanganio Ong∙atgipani bilko aganskaa. Ia bilara ka∙mao on∙sogiminrangko man∙chapa:

“Nang∙ni ja∙ako jitatna Ua on∙jawa” (Git. 121:3). “Ja∙a” ra bang∙a changon mandeni janggini songreaniko talatgipa ong∙a (Git. 66:9; Git. 119:105; Toe Skia. 3:23). “Jitata” ingipana jakkalgipa Ibri katta a∙gilsakko (Git. 93:1) aro Zionko (Git. 125:1) Isolni name aro simsake nianiko talata.

Jihovako Israelko Rakkigipa, jean tusijawa ba tusidimujawa, ine inaniara Jihovani chotchanggija mikrake dongani aro Uni dedrangna dakchakna gita pangnan tarie donganiko mesokani ong∙a (Git. 121:3, 4).

Jihova nang∙na “salakim” (Git. 121:5, 6) ong∙a ine inania Re∙ongkatani somoio aramni krongko gisik ra∙atani ong∙a (Reo. 13:21, 22). Apsandaken, Jihova Uni manderangna be∙enni gita aro gisikni gita ma∙chakaniko on∙a.

Isol uamangni jakrao ong∙a (Git. 121:5). Jakrara mandeni bilakbatgipa jakko mesoka, chong·motan, kam ka∙gipa jakko mesoka (Git. 74:11; Git. 89:13). Iano ian Isolni sepanganiko aro namnike dakaniko agana (Git. 16:8; Git. 109:31; Git. 110:5).

Uni manderangko Isolni chel∙chakaniko Git. 121:6-8 o aganaha. Isol Uni dedrangko pilak namgijaoniko rakkigen. “Sal” ba “jajongba” nang∙ko dokjawa. Isol uamangni “re∙ongkatako” aro “napbaako” rakkigen. Ia poedoni kattaranga Isolni pilakko man∙gope dontonggija simsakaniko mesoka.

Gamchatbatsranggipa bakara maia? Gitko segipa Isolni ka∙sae simsakanio ka∙dongchakaha. Beben, an∙chingba apsankon dakna nanga.

`Maia kamrango Isolni simsakani bebe ong∙aniko na∙a nambate cha∙tote nikna gita man∙gen? Nang∙o aro nang∙na Uko kam ka∙atna man∙na gita maikai na∙ara Isol baksa nambate kam ka∙rimpana man∙gen?`