---
title:  Neng∙nikani Somoio Jihovaan Katnapram Ong∙a
date:   23/01/2024
---

`Git. 17:7-9; Git. 31:1-3 aro Git. 91:2-7 rangko poraibo. Dukni somoirango gitko segipa maiko daka?`

Gitko segipa dingtang dingtang dukrangko chagronga aro uarango, Jihovaona an∙pila, jean neng∙nikani mingantio katnapram ong∙a. Ka∙dongchakaniara mandeni janggi tangani pilak obostarangni kosako Isolni bil man∙aniko miksongmanchae ra∙chakani ong∙a. Neng∙nikani somoio ka∙dongchakani kam ka∙ja ong∙ode, indide ua jeoba kam ka∙jawa.

“Jihovani gimin anga agane ingen, Uan angni katnapram aro angni killa ong∙a; angni Isol jeo anga ka∙donga” (Git. 91:2) ine gitko segipani sakki on∙aniara batanggimin somoio uni Isol baksa chagronge nikaonisa re∙baa aro da∙o uni bebera∙aniko mikkangchina bilakbatatna kam ka∙a. Gitko segipa uni Isolni pilakna bate dal∙aniko gisik ra∙e Isolko Chubatsranggipa aro Bilaksranggipa ine ina (Git. 91:1, 2).

Gitko segipa Isolo man∙na amgipa naljokanikoba agana: “donnugimin biap” (“ma∙chakani” ba “dongnuani biap”), “salakim” (Git. 91:1), “katnapram,” “killa” (Git. 91:2), “grangrang,” “danil,” “sepi” (Git. 91:4) aro “dongchakani” (Git. 91:9). Ia noksaranga naljokgipa biaprangko gitko segipani bewalo mesoka. Salakimko namnikna gitade ua a∙gilsakni bako chakna ampilgija ding∙aniko chanchiatnasan nangaia ba danil ba killani naljokaniko on∙ani gamchataniko ma∙sinade Israelni itihaso dakgrikani somoirangko chanchiatna nanggen.

`Git. 17:8 aro Mati 23:37 rangko poraibo. Maia noksako iano jakkala aro uara maiko miksonga?`

Nangrimbegipa toe aganani kattarangoni mingsade “Nang∙ni grangrangni salakimo” katnapaniko agananian ong∙a (Git. 17:8; Git. 57:1; Git. 63:7). Ia toe aganani katta do∙bimani chel∙chakaniko agananichi ka∙dimeaniko aro ka∙donganiko ong∙katata. Jihovakora do∙gamdot baksa toaha jean uni bi∙sarangko uni grangrangchi dila (Reo. 19:4; Deut. 32:11) aro do∙bima baksa toaha jean uni bi∙sarangko uni grangrangni ning∙o ganggopa (Mati 23:37).

`A∙sel ong∙ani somoirango aro Jihovani chel∙chakaniko an∙chingni nikgijani somoio an∙chingara maiko daka? Maini gimin ia bilonggipa dukrangara an∙ching baksa Isol dongja inede miksongani ong∙ja?`