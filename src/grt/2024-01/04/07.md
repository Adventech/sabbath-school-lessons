---
title:  Chanchidapani
date:   26/01/2024
---

Ellen G. White-ni segipa ki·tap, _Patriarchs and Prophets_ oniko “The Night of Wrestling” jak 195-203 ko poraibo. Dondik-donchagijagipa bi∙ani bilni gimin aro chu∙gimik Isolo ka∙dongchakani gimin Jakobni chagronge nikaoniko an∙chingara maiko skie ra∙na man∙gen?

Gitrang an∙chingni Isolo bebera∙aniko bilakata jean Uni bilakgipa jakrango uamangni janggirangko dongiparangna mamungsaloba ga∙akgijagipa Katnapram ong∙a. “An∙tango ka∙donggiparangnade Isol dal∙bea kamrangko ka∙gen. Isolni manderang ine an∙tangtangko changiparangni bilakgijani a∙selara uamang an∙tangtangni u∙ianio pangchaka aro uamangni palo Isolni bilko jakkalatna uamang Una cholko on∙ja. Uamang an∙tangtangni chu∙gimik ka∙donganiko Uo donode aro kakket ong∙e Uko maniode nangan salo Ua An∙tangni dedrangko dakchakgen.” –Ellen G. White, _Patriarchs and Prophets_, jak 493.

Indiba, jensalo uarango ku∙rachakaniara an∙chingni da∙o ong∙enggipa obosta baksa melijao demitam gitrangde dal∙bea ra∙bianiko ong∙atna man∙a. Indakgipa somoirango, an∙chingara Isolni namanio ka∙dongchakna gita skie ra∙na nanggen, jekon chisolo bilakbee parape∙aha.

Basakobade mitam Gitrangkode ong∙gijagipa ka∙donganiko on∙na gitaba jakkalna man∙a. Satanni namgijagipa miksonganio Git. 91:11, 12 ko jakkalanina Jisuni aganchakanian indake mesoka je, Isolo ka∙dongchakaniko Isolko majoani baksa (Mati 4:5-7) ba namgijagipa dakbewalo Uni sikani baksa bikpilgipa maiabako Isolko dakna agananiko jajana nangchongmotja.

“Kristoni mondolio dal∙bate cheaniko man∙giparanga changa sapa bang∙gipa ba bida bang∙giparang ba mandeskani namnikako man∙giparang ba man∙e cha∙giparang ong∙ja. Uamanga Isolni kuturio ku∙sik gam∙atgiparang, gisiko nange bebera∙ani dukchi bilakgipa jakpongo rim∙kingkinggiparangsa ong∙a.” –Ellen G. White, _Patriarchs and Prophets_, jak 203.

**Chanchigrikna Sing∙anirang**:

`Klasso, Mongolbarni bako bon∙kamgipa sing∙aniko chanchigrikbo jean neng∙nikani somoio aro namgijagipa obostarango Isolo ka∙dongchakani gimin ong∙a. Maikai iarangkoa ma∙sia aro Gitrango Isolni chel∙chakaniko aiao inmangipa ku∙rachakanirang dongeba maikai uaranga manderangna ong∙na man∙a? Iani giminba chanchibo: gitko segipa, jean ua aiao inmangipa ku∙rachakanirangko seaha, neng∙nikaniko chagrongjahama ba ua apsanko dakgipa kakketgipa manderangko u∙ijama?`

`Maikai an∙chingara pilak obostarangon Isolo chu∙gimik ka∙dongchakaniko an∙tango dal∙atna man∙gen? (Git. 91:14; Git. 143:8, 10; Git. 145:18-20). Ia ka∙donganiko maia an∙chingko gimaatna man∙a? Maini gimin namgipa somoio Isolo ka∙dongchakania namgijagipa somoio Uo ka∙dongchakna skie ra∙aninaba gamchatgipa ong∙a?`