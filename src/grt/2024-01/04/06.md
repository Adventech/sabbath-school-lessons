---
title:  Torom Tambuoni Dakchakani
date:   25/01/2024
---

`Git. 3:4; Git. 14:7; Git. 20:1-3; Git. 27:5; Git. 36:8; Git. 61:4 aro Git. 68:5, 35 rangko poraibo. Ia podrango banoni dakchakani re∙baa?`

Gisikni aro be∙enni gita katnapram aro dakchakania torom tambuoni ong∙a ine rongtale nikna man∙a. Torom tambuara dakchakani, naljokani aro jokatani biap ong∙a. Torom tambu duko ga∙akgipana ma∙chakaniko on∙a. Uni torom tambuoni Isol ma∙a-paagrirangko aro segrirangko chel∙chaka aro Uni manderangna bilakaniko on∙a. Jensalo “Ziononi, chu∙soke nitogipaoni, Isol seng∙rakaha” (Git. 50:2), Isolni kakketgipa bichalko aganprakaha aro Jihovani pattiani ong∙kata (Git. 84:4; Git. 128:5; Git. 134:3).

Torom tambuo katnapania a∙gilsakni darang gipin biapo naljokaniko on∙na man∙anina bate dal∙bata maina torom tambuode Isol donga. Torom nokdringni kimkimgipa nok mangmangsan ong∙ja, Isolni uno donganisa naljokaniko on∙a. Apsandaken, Isolni dongchakgipa a∙bri ong∙e, Zion A∙bri ramramgipa a∙bri ong∙genchimoba gipin a∙brirangna bate dal∙bata (Git. 68:15, 16; Isaia 2:2).

> <p></p>
> “Maina an∙chingni kamal dal∙gipa an∙chingni bilgrirangna duk man∙pana amgijagipa ong∙ja, indiba papgri pilakni gimin an∙ching gita dakmajoako man∙aha. Uni gimin an∙ching ka∙saani singhasonona kenmangija sepangna hai, maikai an∙ching ka∙sachakako man∙gen aro nangani salo dakchakna ka∙saako man∙gen” (Ibri. 4:15, 16).

`Maiarango ia podrangara gitko segipani torom tambuni gimin aganani baksa apsana?`

Isolni torom tambuni rongtalani gitko segipako pilak manderangan papi aro Isolni ka∙saaniko man∙na chu∙gimikan kraja ine ra∙chakata aro ua indake agana je, jokataniara Isolni kakket ong∙ani aro ka∙sachakaniosan mangmang ong∙na man∙aia (Git. 143:2, 9-12). Isolni mikkango an∙chingko nama inna gita an∙chingo mamungba gri. Ian jensalo manderang gisik pil∙anichi aro Isolni ka∙sachakaniko aro kema ka∙aniko ra∙chakanichi Isol baksa tik ong∙gipa nangrimanio chadenga, unosa uamang Isolni jokataniko on∙na ku∙rachakaniko mol∙molna man∙a. Torom tambuo dangdike on∙ani kamrang Jisuo jokataniko man∙aniko mesokaha.