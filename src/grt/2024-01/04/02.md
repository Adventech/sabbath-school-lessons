---
title:  Angni Bimangara Nang∙na Donnuako Man∙jachim
date:   21/01/2024
---

`Git. 139:1-18 ko poraibo. Maikai iara Isolni bilko (Git. 139:1-6), donganiko (Git. 139:7-12) aro namaniko (Git. 139:13-18) mesoka? Isolni ku∙rachakani gimin Isolni dal∙aniara maiko agana?`

Basakoba na∙ara sakoba dakchaknade skengachim indiba cholara dongja dake nikahama? Uandaken, mitam manderang nang∙ko dakchakna jotton ka∙aha indiba nang∙ni nanganiko ma∙sijaha. Ka∙sabatsranggipa aro nambatsranggipa skani gnanggipa manderang gita ong∙gija, Isol an∙chingni gimin aro an∙chingni obostani gimin namedaken ma∙sia aro an∙chingko dakchakna gita cholrangkoba u·ia. Uni gimin, Uni dakchakna aro jokatna ku∙rachakanirangara kosakgilgil aganaigipa ong∙ja indiba kimkimgipa ka∙dongani ong∙a.

Gitko segipani gimin Isolni u∙ianiara namen dal∙a aro dingtangmanchagipa ong∙a je, uni ma∙gipani sa∙tipmangba uko Isoloniko donnuna man∙jachim (Git. 139:13, 15). Isolara somoiko (Git. 139:2), gisikko (Git. 139:2, 4) aro bangbangko (Git. 139:3) u∙ia, chong·motan, gitko segipani chu∙gimik janggi tanganiko u·ia. Isolni aiao inmangipa u∙ianiara uni ong∙atgipa ong∙ani aro manderangko chapchap ong∙e u∙iani a∙sel ong∙a aro uko Uni uamangna simsakanio mesoka.

An∙chingko Isolni namedake u∙iani ia aiao inmangipa bebeara an∙chingko kenatna nangja indiba batesa an∙chingko Jisuni jakpongrangona aro chisolo Ua an∙chingna maiko dakahachim, unona rimbana nanga. Maina Jisuo bebera∙achi, an∙chingnara Uni toromi ong∙aniko on∙aha, “Isolni toromi ong∙ani” (Rom. 3:5, 21).

Isolni donganikoa “a∙ning” ona (sheol, “gopram”) aro “andala” ona (Git. 139:8, 11) Isolni sokanganichi mesokaha, je biaprangon Isol donga ine mesokrongjachim (Git. 56:13). Uni donganikoa “sagalni chel∙batgipa bakrang” ona sokangna man∙na gita “pringni grangrangko” ra∙ani ine talataha (Git. 139:9). Ia noksarangara maia bebeko agana uan ia a∙gilsak-salgisako Isolni jaksokna amgijagipa darang biapoba an∙ching ong∙na man∙ja. Mitamrangni bebera∙ani gita, Isolara ia a∙sak-salgisakni bak ong∙jagenchimoba, Ua ia pilakni sepangon ong∙a, Ua uko ong∙atasan ong∙aija indiba uko rakkiaba rakkienga (Ibri. 1:3 ko nibo).

An∙chingni gimin pilakkon u∙igipa ong∙e, Isol an∙chingko dakchakna aro nampilatna man∙a. Uni dal∙aniko gital ong∙e ma∙siania gitko segipao Uko de∙mitelani aro gitalgipa ka∙dongchakaniko ong∙ata. Isolni name aro simsake nianiko ua uni janggi tangaoniko uni Isol baksa nangrimgrikaniko nosto ka∙gipako ra∙gale galgipa dake rimchaksoa.

`Mitamrang ia bebeko ma∙sinaba gnang je, Isol uamangni gimin pilakkon namedake ma∙sia, uamangni darangnaba u∙iatgija donnugiminrangko mangba, jean kengnigipa chanchiani ong∙a. Indide, maini gimin Nama Kattara an∙ching mingsa mangmang ka∙dongani ong∙a?`