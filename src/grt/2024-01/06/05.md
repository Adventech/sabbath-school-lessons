---
title:  Nang∙ni Ka∙onanganiko Parakbo
date:   07/02/2024
---

`Git. 58:6–8; Git. 69:22–28; Git. 83:9–17; Git. 94:1, 2; aro Git. 137:7–9 rangko poraibo. Gisikni gita maidakgipa chanchianiko Gitrang ra∙baaha? Ia Gitrango sawa bichal ka∙gipa ong∙a?`

Saknaatna miksonggipa ba gitrangko segipa ba uamangni manderangko saknaatanina, manderangko ba a∙songrangko a∙jak sokchina gita mitam Gitrango mol∙molaniko dakaha. Ia Gitrang uarangni ka∙namgija kattarangna aro Sastroni niam gita bobilna ka∙saanio meligijanina jajaaniko ong∙atna man∙a (Mati 5:44).

Indioba, sinjeta man∙anio pangchake ka∙onangani namgipa ong∙a. Ian gitko segipani kakket aro kakketgijaniko bang·a manderangna bateba gisik nange gamchate ra∙ani ong∙a.  A∙gilsako namgijako kamrangna an∙tangnasan ong∙aigija sakgipinrangnaba simsakaniko dakaha.

Gitko segipa mamung dakeba an∙tangko ka∙onanganina kam ka∙gipa ine aganjaha. Ua ong∙gijana sasti on∙aniko Isolni jakosa chu·gimik donskaaha. Gitrang Isolni songgigrikanio sao on∙aniko gisik ra∙ataiaha (Deut. 27:9−16) aro Isolni Uni ku∙rachakaha gita kamko ka∙china mol∙molaha.

Gitrang katchinikanio Isolni re∙baaniko parakatgipa ong∙a: Uarang chu∙gimik gitrangko segipani bi∙anirangsan ong∙ja. Git 137 o, katchinikanirango nikaha gitan Isol Babylonna bichalko parakataha. Babylonrangni a∙song gipinrangna nisiataniko ra∙baaniara uamangona re∙bapilgen. Namgijani jringjrotna sastigri ong∙jawa ine Gitrang Isolni mikrakataniko on∙angaha.

Isolni sasti on∙aniko, kakket bichal aro ka∙sachakanichi toaha. Isolni dedrang an∙tangtangko kragija jakkalgiparangna bi∙china aro uamangni dingtanganina ka∙dongchina gita okamako man∙aha (Git. 83:18, Jer. 29:7).

Gitrangko Sastroni bewalo bobilrangna ka∙saani baksa ma∙gapatna krengengon uamango namen saknabeaniko ma∙sianiko komiatgipa ong∙jachina simsakbena nanga. Isol Uni dedrangni saknaanirangko ra∙chakaha aro uamangna indake ka∙dongataniko on∙aha, “Jihovani nikanio Uni rongtalgiparangni sia gamchata” (Git. 116:15). Isolni bichal ka∙ani Isolni manderangko pilak namgijanina ku∙rang on∙a aro Isolni songnokni chu∙sokaona re∙baaniko sandichina didiatako man∙aha. Gitrang saknaenggipanaba ku∙rangko on∙aha aro Isol uamangni saknaanirangko ma∙sia aro salsao kakket bi∙chal ka∙ani re∙bagen ine ma∙siataha.

`Uamangni ka∙sagiparangna namgija dakanina sawa, changsade, a∙jak sokaniko chanchianio ba jumango dakja? Ia Gitrang chanchianirangko kragipa nikanio donna maidake dakchakaha?`