---
title:  Sinjetako Man∙gipana Kakket Bichal
date:   05/02/2024
---

`Git. 9:18, Git. 12:5, Git. 40:17, Git. 113:7, Git. 146:6−10, aro Git. 41:1–3 rangko poraibo. Da∙aloba maidakgipa kattako iano an∙chingna on∙enga?`

Dingtangmancha ken∙begnio ga∙akgipa manderangni dolrang jerangan kangalgipa, nangenggipa, sinjetako man∙gipa, pagrigipa, segrigipa, aro a∙gitalrangna kakket bichal ka∙aniko aro simsakaniko on∙aniko parakaha. Gitrang, niam aro katchinikanirang gita apsan ia chanchianiko bichongo rongtale talataniko on∙aha (Reo. 22:21-27; Isaia 3:13-15).

Bang·a Gitrango seanirango “kangal aro nangenggipa” kattako talatanio a∙songni gita aro toromni gitaba chu·gimik watchanganiko daka. Ian Isolni pilak mande jatna simsakaniko mesokna dakgimin ong∙a.

“Kangal aro nangenggipa” ingipa katta bosturango kangal ong∙anion bon∙aigipa ong∙ja indiba kenbegnio ga∙akgipa aro dakchaka grigiparangkoba agangipa miksonggipa ong∙a. Ia talataniara Isolni ka∙saanina mol∙molani ong∙a, aro dukko man∙enggipa saksan ong∙e Gitelna agre darangoba dakchakanigri ine u∙iataniko on∙aha. “Kangal aro nangenggipa” ingipa kattako noksachi talataniara sakprakni kakketanio aro Isolna ka∙saao nangenggipaba ong∙e an∙tango pangchakna am∙aniko aro an∙tango chanchianiko watgale Isolo chu·gimik Isolo pangchakaniko mesokgipa ong∙a.

Apsan somoio bilgrigipana simsakani (Git. 41:1-3), manderangni Isolo kakketaniko mesokani ong∙a. Kangalgipana namgijako dakaniara Sastroni gita namen mitchigipa paprang ong∙a (Deut. 15:7-11). Kakketgipa manderangko, sinjetako man∙gipa manderangna ku∙rang on∙aniko dakchina Gitrang didianiko on∙gipa ong∙a.

Gamchatgijagipa mandeo donggipa gimana man∙gipao bon∙kamgipa u∙iani japang aro pangchakani ine an∙tangtangko pangchakaniko Gitrango chin ka∙aha. Mandeni dilgiparango aro bikotgimin cholrango (institution) mongsongbate uamangni Isolni ramaoni ekangani somoio, bon∙kamgipa ka∙donganiko dakna man∙na gita dakmajoaniko champengna nanggen.

Uni ka∙sachakanichi, kangalrang baksa An∙tangko kangal ong∙ate An∙tangko kangal baksa ma∙siataha jedakode Uni kangal cha∙a-sianichi man∙e cha∙gipa ong∙china gita man∙gen (2 Kor. 8:9). Isolni gam gnangani papchi pilak sinjetarangoniko naljokatanian ong∙a, aro Ua Isolni songnoko jringjrotni janggiko an∙chingna ku∙rachakaha (Para. 21:4). Gitrango ku∙rachakanirangko Isol bichal ka∙gipa ong∙e Jisu chu∙sokataha, jean ongiparangna ong∙gija dake jakkalanirangna aro uamangna kam ka∙na nanggnina simsakgijaniko bichal ka∙nasienggipa ong∙a (Mati. 25:31-46).

`An∙chingni giseponi “kangal aro nangenggipa” rangna badita chanchianiko dakaha, aro an∙ching uamangna badita dakaha?`