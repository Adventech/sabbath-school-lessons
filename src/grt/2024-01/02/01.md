---
title:  Chingna Bi∙na Skibo
date:   06/01/2024
---

### Ia Antini Lessonna Poraiani
Git. 105:5; Kol. 3:16; Jakob 5:13; Git. 44; Git 22; Git. 13; Git. 60:1-5.

> <p>Mingani Pod</p>
> “Aro Ua badiaba biapo bi∙mitingo indake ong∙aha; uni kuchotoa Uni sninggiparangoni saksa Una inaha, O Gitel, Johan an∙tang sninggiparangna skia gitan, Na∙a chingna bi∙na skibo” (Luk 11:1).

Skia man∙gijagipa skatang bi∙anisan mangmang chong∙motgipa bi∙ani ine bebera∙anian bang∙a Kristianrangni gisepo pilakchin gipa gita nika. Indiba, jensalo Jisuni sninggiparang chingna bi∙na skibo ine Jisuo bi∙ahaon uamangara bang∙bee pattianiko man∙ahachim. Isol bi∙ani ki∙tapko, chong∙motan Gitrangko, Sastroni jatchio donaha, skango Isolni manderang maikai bi∙aha uko an∙chingna mesokna mangmang ong∙aija indiba da∙alo an∙ching maikai bi∙na man∙gen uko an∙chingna skina gitaba ong∙a.

Skanggipa chasongrangonin, Gitrangara Isolni manderangni bi∙anirangko, Jisuni bi∙anirangko man∙chape, bimang ong∙ataha (1 Ser. 16:7, 9; Neh. 12:8; Mat. 27:46; Eph. 5:19). Ia antio an∙ching Isolni manderangko uamangni janggini songreanio aro Isol baksa uamangni nangrime janggi tanganio Gitrangni dakchakani gimin nigen. An∙ching indake gisik ra∙na nanga je, Gitrangara bi∙anirang ong∙a aro uaranga, Isolni gimin u∙ianiko on∙ani giminsan ong∙aija indiba uarangni an∙ching sakprakprakni aro jinmani bi∙anirangko namdapatani aro dingtangatani giminba gamchatbegipa ong∙a.

Gitrangko minge bi∙anian bang∙a bebera∙giparangkon salanti bi∙aniko dakna aro bi∙e janggi tanganiko chu∙sokna dakchakaha.

Ia antio an∙ching Gitrangko niangkugen, mongsongbate an∙chingni neng∙nikani somoirango pangchake nianggen.