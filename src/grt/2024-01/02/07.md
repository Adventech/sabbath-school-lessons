---
title:  Chanchidapani
date:   12/01/2024
---

Git. 42:8 aro Ellen G. White-ni segipa ki·tap, _Education_ oniko “Poetry and Song,” jak 159-168 rangko poraibo. Isolni Gisikchi dilako man∙e segimin ia kattarangni gita bi∙ani aro gitara maikai nangrimani gnang?

Daudni paptangna duk man∙e segipa Gitrangko (jekai Git. 51) uni janggini ku∙rang aro papna duk man∙chongmotaniko mesokgipa bi∙ani ine Ellen G. White talata (Steps to Christ, jak 24, 25 ko nibo). Bebera∙giparangko uamangni janggi tanganio Isolni dongpaaniko mesokani gita aro dakmajoaniko man∙on aro kenaniko chagrongon Gitrangko jakkale warachakanichi Jisuni dakbewalko ja∙rikna gita Gitrangni podrangko mikosto mingchina ua didianiko daka. Ua indakeba agana: “baditan rongtalgipa gitni kattarangchi papna duk man∙ani aro bebera∙aniko, ka∙dongani aro ka∙saani aro katchaaniko janggio ong∙katatronga!. . . Beben, bang∙a gitrangan Isolo bi∙ani ong∙a.” –_Education_, jak 162-168.

Jensalo an∙ching bi∙a aro Gitrangko ring∙a, an∙ching gitko segiparangni jotking dakaniko, ka∙sokgipa ong∙aniko, ka∙donganiko aro ka∙dongsoaniko chanchichipata. An∙chingni janggini songreaniko dakangkuchina uarang an∙chingko didia aro an∙chingara saksan ong∙ja ine an∙chingko ka∙dimeata. An∙ching gitan, sakgipinrangba andalgipa somoirangko re∙ataha aro uamang Isolni ka∙sachakanichi chegiparang ong∙aha. Apsan somoion, Gitrangara Kristoni an∙chingna gisiko nange bi∙chakaniko paraka, maina Ua an∙chingna bi∙na gita pangnan tanga (Ibri. 7:25).

Bi∙anio aro olakkianio Gitrangko jakkalania bebera∙gipa dolko mandeni janggi tangao chagrongani gimin u∙iataniko on∙a aro olakkigiparangko olakkianio ua chagrongani dingtang dingtang rokkomrango bakko ra∙na skia. Gitrangara Isol aro mandeni nangrime tarigimin bi∙anirang aro gitrang ong∙a. Uani a∙sel, olakkianio Gitrangko dontonggija ra∙chapaniara bebera∙gipa dolko Isolni skani aro bil gnangbegipa ka∙sachakanio an∙sengatani bijangchiona ra∙baa.

**Chanchigrikna Sing∙anirang**:

`Maini gimin skatang gisikni dilani gita bi∙anisan mangmang bi∙ani chol ong∙aija? Maikai an∙chingni Isolo bi∙e janggi tanganiara Gitrangoniko, chong∙motan Sastroni bi∙anirangoniko namgniko man∙na ama?`

`Maikai Gitrangara an∙chingni jinma bi∙aniko namdapatna man∙a? Nang∙ni an∙tangni mondolio olakkiani bakrango Gitrangko jakkalani cholrangko chanchirimaniko dakbo.`

`Mandeni bebera∙ani songreani aro Isolni an∙sengatgipa ka∙sachakani bilni nangrimani gimin Gitrangara maiko paraka?`