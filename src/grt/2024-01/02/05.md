---
title:  Ka∙dongagrioni Ka∙donganiona
date:   10/01/2024
---

Haida an∙ching pilakan Isolni dongpaaniko an∙chingoni chel∙e nikani somoirangko chagronge niktokenggnok. Gisepode, sawa indake chanchianiko dakkugijagipa donga: maikai iara ong∙na gita man∙aha?

Gitko segiparangba, an∙ching pilak gitan, indakgipa apsan obostarangko chagrongaha. Oe, basakobade, an∙chingona an∙chingni paprang dukrangko ra∙bagenchimoba, uarangkoa badiaba somoiode krae nikja aro an∙ching da∙o an∙chingni chagronggipako man∙na krae nikja. Changsatai, sawa indake nikkuja?

`Git. 13 ko poraibo. Ia Gito maia mongsonggipa minggni chanchiani bewalrangko na∙a dingtanggrikatna man∙gen? Gitko segipani chanchianiko maia baseani dingtangataha ine na∙a chanchia?`

“Baditana kingking, O Jihova? Jringjrotna kingking Na∙a angko gualgenma? Na∙a baditana kingking angoni Nang∙ni mikkangko donnugen?” (Git. 13:1). Changsatai, sawa ia dukni kattarangko, uaranga ong∙gijagipa ong∙genoba, ma∙sigijagipa gnang? (Isolara an∙chingoni sakoba gualahama?)

Unikode, Git. 13 minggipin dakgualronggipako mesoke on∙a, jean bi∙anio an∙ching an∙tangtango aro an∙chingni neng∙nikanirango gisikko donani ong∙a. Ia git an∙chingko Uni manderangko Isolni kakket ong∙e aro dingtang ong∙ani gri jakkalaniko bebe ine ra∙chaktaina dilanichi an∙chingni bi∙aniko dingtangatna man∙gen.

Beben, ua git kalimanirang aro gisik suk ong∙gijaniko parake agananirang baksa a∙bachenggenchimoba, uara uano bon∙aijaha. Aro uan gamchatgipa bak ong∙a.

Ua git an∙chingko Isolni pi∙okani bilo ka∙dongna (Git. 13:5) gita miksongmanchae basechina dila, jedakode an∙chingni kenani aro jajrenganiara (Git. 13:1-4) Isolni jokataniona re∙bana man∙gen aro an∙ching kalimaoni Isolko de∙mitelaona, ka∙dongagri ong∙aoni ka∙donganiona re∙bana man∙gen (Git. 13:5, 6).

Indioba, Gitrangni kattarangko uarangni ortoko ning∙tue chanchigija mingsimsimanichide chong∙motgipa dingtanganiko ra∙bajawa. Gitrangko minge bi∙engon, gitrangni an∙chingko dabiani gita an∙chingko dakatna man∙atchina an∙chinga Gisik Rongtalgipako am∙na nanga. Gitrangara Isolni Katta ong∙a jechin bebera∙giparangni cholonrang aro kamrangara dingtangatako man∙aha, u∙iatani mangmangko man∙aijaha. Isolni ka∙sachakanichi, Gitrangni ku∙rachakanirangkora bebera∙giparangni janggi tanganio nikna man∙a. Iani ortode an∙ching Isolni Kattako an∙chingko Isolni skani gita ong∙atna aro Kristo baksa an∙chingko nangrimatna on∙a, jean Isolni skaniko chu∙soksrange mesokaha aro mandeni bimango atchigipa Isolni Depante ong∙e, Gitrangko mingeba bi∙aha.

`Maikai nang∙ni dukrangara nang∙ko Isolona sepangbate salbana man∙a? Na∙a simsakjaode, maini gimin uaranga nang∙ko Uoniko chel∙atna man∙a?`