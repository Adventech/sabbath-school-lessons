---
title:  Ka∙dongagrigipa Git
date:   09/01/2024
---

Gitrangko minge bi∙aniara olakkigiparangko uamangni bi∙anirangko rongtale jakgitele aganna man∙atanina baten daka. Gitrang uamangni janggi tangao chagronganiko Isolni gadangnikri dila aro Isolni dongpaani ka∙donganiko on∙e uko chakna amata.

`Git. 22 ko poraibo. Ia Gitoniko dal∙begipa dukni somoio Isolo ka∙dongani gimin an∙ching maiko skie ra∙na man∙gen?`

Git. 22:1 ni kalimani kattarang duk ong∙enggipa manderangko uamangni duk ong∙ani aro sikdikdik ong∙aniko parakna dakchaknaba gnang: “Angni Isol, angni Isol, na∙a angko maina watgalaha? Angko jokataoni nang∙ni ma∙amani kattarang chel∙grika.”

Beben, ia kattarangara Kristianrangni gisepo mingsinggipa ong∙a maina uaranga Jisuni chisolsako agangipa apsan kattarang ong∙a, jean an∙chingna Gitrangara Kristoni janggi tangao chagronganina mongsonggipa ong∙a ine mesoka (Mati 27:46).

Indioba, duk aro saknaanirangni somoiomangba, ia kattarangkoba aganaha: “Angni jongadarangna nang∙ni bimungko anga aganprakgen; Tom∙giminrangni gisepo anga nang∙ko mitelgen” (Git. 22:22).

Minggipin kattarango aganode, ia tiktak apsan dakgipa dukrangara gitko segipani da∙oni somoio jajaani baksa apsan ong∙jagenchimoba, gitko segipara Isolo uni bebera∙aniko parakuenga je, je a∙sel ong∙oba, ua Isolko mitelkugen.

Miksonganide, Isolo bi∙na gita an∙chingna kattarangko on∙anichi, Gitrangara an∙chingko da∙o ong∙enggipa an∙chingni obostarangni nalsachiko niatna skia aro Isolni ka∙sachakanichi an∙chingni janggi tanganiara nampilatako man∙ani somoiko bebera∙achi niatna skia.

Gitrangko minge bi∙aniara uandake olakkigiparangko gitalgipa gisikni u∙ianiona ra∙anga. Gitrang olakkigiparangko uamangni chanchianirangko aro u∙ianirangko aganna on∙a, indiba uamangara da∙o ong∙enggipa uamangni obostao wate galako man∙ja. Olakkigiparanga uamangni saknaani, duk ong∙ani, ka∙onangani aro ka∙dongagri ong∙ani bojarangko Isolni mikkango dongale, uamangni jedakgipa obostarangoba Uo ka∙dongna gita dilako man∙aha.

Bang∙a Gitrango kalimaoni Isolko de∙mitelaona sokaniko nikanian bebera∙giparangni Isolo bi∙anio Isolni ka∙sachakaniko aro ka∙dimeaniko man∙on gisikni gita dingtang ong∙aniko mesokani ong∙a.

`Maikai an∙chingara an∙chingni da∙o chagronggipa dukrangni nalsachiko niatna skie ra∙na man∙gen aro uandake, da∙o an∙ching jekoba chagrongja maina, Isolni namanio ka∙dongna maikai skie ra∙na man∙gen?`