---
title:  Neng∙nikani Somoirango Ka∙dongbo
date:   08/01/2024
---

Pilak Kristianrangan, duk aro saknaani somoirangko ma∙sia aro chagronge nikaha, je somoion uamang Gitelara maiko dakenga ine jajrengaha, ba maini gimin iarangko uamangni kosako ong∙na Gitelara on∙enga ine aiao inmanaha. Gitrangko segiparang an∙tangtangba apsan dakgipa obostarangkon chagrongaha. Aro Gisik Rongtalgipani dilanichi uamang uamangni janggi tangao chagronganirangko see rakkiaha.

`Git. 44 ko poraibo. Uara an∙chingna maiko aganenga aro maini gimin uara pilak chasongni bebera∙giparangnan meligipa ong∙a?`

Giljao olakkianirango Gitrangko baseaniara an∙chingni jinmao bi∙anirango an∙chingni agangipa kattarang aro gisikni bewalrangko watchanganiko bang∙a changon mesoka. Indake nanga gita dakaianiara janggi tangani namgijagipa bako an∙chingni bak ra∙na man∙gijani ba sikgijani chin ong∙naba gnang. Neng∙nikanirang an∙chingko supekon Isol an∙chingko krae jakkalja ine an∙ching basakoba chanchiani sokbagenchimoba, an∙ching an∙chingni chanchianirangko jinma olakkianio ba paltangtang bi∙aniomangba parakna krae nikja.

Ia parakna sikgijanian olakkiani miksonganiko an∙chingni ma∙sianiko gimaatna man∙genchim. Bi∙anio Isolni mikkango an∙chingni chanchianirangko aro u∙ianirangko kakket ong∙e aro parake aganna pa∙gijanian bang∙a changon an∙chingko an∙ching an∙tangni dukrango kae donako man∙ata. Ian an∙chingni Isolona re∙baanio ka∙dongani aro bebera∙anikoba jechakani ong∙a. Jensalo an∙ching bi∙a aro olakkia, Gitrangko minge bi∙anian an∙chingna an∙chingni janggi tangao chagronganiko jegaljawa ine ka∙donganiko on∙a.

Mesokna gita, Git. 44 olakkigiparangko uamangni dosgri saknaaniko chagronge nikaniko jakgitele aro chu∙onge rongtale aganna dakchakna man∙gen. Gitrangko minge bi∙aniara bi∙anio jakgitele aganna man∙aniko ma∙sina gita manderangko dakchaka. Gitrang an∙chingna an∙chingni man∙na amgijagipa ba an∙chingni aganna pa∙sokgijagipa kattarangko on∙a. “Chingni ka∙tong pil∙angkuja, aro Nang∙ni ramaoni chingni ja∙kurang ekangkuja; Jeni giminan perurangni roramo na∙a chingko pe∙kningaha, aro siani salakimchi na∙a chingko pindapaha” (Git. 44:18, 19).

Indioba, Git. 44 maikai a∙bachenga uko namedake nibo. Batanggimin somoio, maikai Isol Uni manderangna dal∙a kamrangko dakaha uani gimin gitko segipa aganenga. Uni gimin, ua gitko segipa “angni chrio” (Git. 44:6) pangchakgija, Isolo uni ka∙dongani gimin agana.

Indakgenchimoba, neng∙nikaniara Isolni manderangona sokbakuaia. Duk aro kalimaniko serikaniara bakroa aro saknaanian gapaia. Indioba, iarang pilakni bijangchiomangba, gitko segipa jokatchina gita, “Nang∙ni ka∙sae dakani a∙sel chingko pi∙okbo” (Git. 44:26) ine Isolo grapa. Chong∙motan, neng∙nikani bijangchiomangba, ua Isol aro Uni ka∙saani bebe ong∙ani gimin ma∙sia.

`Batanggimin somoirango Isolni dongpaaniko namedake ma∙sianiara maikai neng∙nikani somoirango Isolara nang∙oni chel∙a ine nang∙ona chanchiani sokbaon nang∙na dakchakaniko on∙a man∙a?`