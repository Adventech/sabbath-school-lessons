---
title:  Bi∙anio Gitrangko Jakkalchina Didiani
date:   07/01/2024
---

`Git. 105:5; Kol. 3:16 aro Jakob 5:13 rangko poraibo. Bebera∙giparangni olakkianio Gitrangkoara maidake jakkalachim?`

Gitrangko an∙chingni salanti janggi tanganio altue jakkalani mingsa cholde salprako odhai prak dake poraina somoiko ra∙anian ong∙a, Git. 1 oni a∙bachenge sulsul poraina nanga. Gitrangko poraiani minggipin cholara nang∙ni janggi tangao ong∙a obostanikri poraiani: jekai kalimani Gitrang, jinma kalimani Gitrang, mitelani Gitrang, gisik pil∙ani Gitrang, u∙iani Gitrang (Isolni dilani aro u∙ianiko am∙ani), itihasni Gitrang, ka∙onangani gnanggipa Gitrang aro songreani Gitrang gnang. Ia quarterni lessono, an∙ching uarangoni bang∙akon nigen aro Gitrangko uarangni obostanikri an∙ching poraigen.

Indide, maikai an∙chingara Gitrangko poraina nanga?

Skanggipa Gitrangko ramram ong∙e chanchiani gnang poraie bi∙bo. Gitni gimin ning∙tue chanchianiara gitni dingtang dingtang bakrangni gimin chanchianiko man∙chapa: gitko segipani Isolna aganani aro Isolo bi∙ani a∙selrang. Nang∙ni obostara gitko segipani janggi tangao chagrongani baksa maikai apsana chanchie nibo aro maikai ua gitara nang∙ko nang∙ni janggi tanganio chagronganio dakchakna man∙gen uani gimin chanchibo. Nang∙ni uano poraigiminrangko na∙a nang∙ni janggi tangani baksa bang∙a changon apsan donatna man∙anina na∙a aiao inmangen.

Gitrango nang∙ko maiba ra∙biode, chanchibewalbo, jekai, ua gitara da∙o nang∙ni chagrongenggipani bidingo ong∙gija ka∙donganiko ong∙aona ra∙baama ra∙bajaenga, chanchibewalbo. Gitni kattako Kristoni mande ong∙ani aro jokatani kam aro Kristoni kamni an∙chingna ka∙donganiko on∙ani seng∙anio chanchibewalbo. An∙chingni u∙ia gita ba an∙chingde u∙ina nanga, Sastroni pilakkon Kristoni aro chisolni seng∙anio niaton pangnan dakchakaniko man∙a.

Mai miksonganio bi∙a uko Gitni agananikoba nibo aro nang∙na, nang∙ni mondolina aro a∙gilsakna uani gamchatani gimin chanchibo. Uni Kattako nang∙ni ka∙tongo aro gisiko donchina Isolo bi∙bo. Saoba nang∙ni ma∙sigipa mandeni obostamung ua Gitni obosta apsanode, ua mandena bi∙chakbo. Miksonganide, Gitrang janggi tangani bang∙a bakrangkon man∙chapa aro uarang an∙chingna maiko aganenga uko poraie an∙chingni ka∙tongo donanichi an∙ching bang∙a pattianiko man∙na ama.

`“Kristoni katta na∙simango bang∙bee dongchina” (Kol. 3:16) inani ortoara maia? Maini gimin Sastroko poraianian ua agananina skanggipa aro mongsonggipa ja∙ku ong∙a?`