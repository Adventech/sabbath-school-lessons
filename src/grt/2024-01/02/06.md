---
title:  O, Chingko Nampilattaibo
date:   11/01/2024
---

`Git. 60:1-5 ko poraibo. Ia gitara maidakgipa obostarangna meligipa bi∙ani ong∙gen ine na∙a chanchia? Kalimani Gitrangoniko janggi tanganio kusi ong∙gipa somoiomangba maikai an∙chingara namgniko man∙na amgen?`

Kalimani Gitrangara be∙enni gita, gisikni gita ba janggini gita neng∙nikanirangko chagronggipa manderangni bi∙anirang ong∙a ine ma∙sina gita man∙a.

Indioba, ian an∙ching ia Gitrangko gelna nanga ine miksongani ong∙ja. Basakobade gitni kattarang aro olakkigipani da∙alo chagrongani gisepo chu∙gimik dingtanggrikani dongnaba gnang. Chong∙motan, kalimani Gitrangara duko ga∙akgijagipa olakkigiparangna namgni ong∙na man∙a.

Skanggipa, duk saknaaniara mandeni janggi tangao chagrongani bak ong∙a aro uan papi aro toromi dolgninan ong∙a ine uarang an∙chingna mikrakataniko on∙a. Gitrang an∙chingna indake ka∙donganiko on∙a je, Isolan pilakni kosako ong∙a aro dukni somoio Uan an∙chingna bilakaniko aro uko namatna cholrangko on∙a. Ia gitoba, neng∙nikani somoiomangba, (“Na∙a a∙songko moataha,” Git. 60:2), gitko segipa Isolni jokatanio uni chu∙gimik ka∙donganiko mesoka.

Gnigipa, kalimani Gitrang an∙chingko duk saknaaniko man∙gipa manderangna ka∙sachakaniko skia. An∙chingni kusiniko aro Isolko mitelpilaniko parakengon, mongsongbate mande jinmao, chol dongpagijagipa manderangni gimin an∙ching simsakbena nangchongmota. Beben, da∙alo an∙ching namgiparang ong∙naba gnang, indiba an∙chingni samtangtango donggipa, duk saknaaniko bilonge man∙gipa manderangni gimin sawa u∙ija? Indakgipa Gitrangko minge bi∙ani an∙chingko neng∙nikanio ga∙akgiparangko gualjana gita dakchakna man∙a. Jisuni dakaha gita duk saknagiparangna ka∙sachakaniko aro uamangna dangdike on∙na skaniko Gitrangara an∙chingo ong∙atna nanga.

“Ia a∙gilsakara sagiparangko donchakram dal∙begipa nok ong∙a, indiba Kristo sagipako an∙sengatna, Satanni rim∙gittangako man∙giparangna jokataniko aganprakna re∙baaha. Ua An∙tangan an∙seng-baljokani aro bilakani ong∙achim. Ua Uni janggiko sagipana, duk man∙gipana, diabolni gisikko man∙giparangna on∙aha. Uni an∙sengatani bilko ra∙chakna re∙bagipa darangkoba Ua jakari an∙pilatangjaha. Uni dakchakaniko mol∙molgiparangara uamango sabisirang gnang re∙baa ine Ua ma∙sia; indiba Ua uamangko an∙sengatna jechakjaha. Aro jensalo Kristooni namgipa gun ia dukan gapgipa janggirangona napanga, uamangara paprangko u∙iaha aro bang∙an uamangni janggini aro be∙enni sabisirangoni an∙sengatako man∙tokahachim. Nama kattao ua apsan bilan da∙oba dongkuenga aro maini gimin an∙chingara ua apsan biterangko da∙alo nikjawa?” –Ellen G. White, Welfare Ministry, jak 24, 25.

`Da∙alo nang∙ni ma∙sigipa sawa donga jean nang∙ni bi∙anikosan ong∙aigija nang∙ni dangdike on∙anikoba nangenga?`