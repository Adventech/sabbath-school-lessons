---
title:  Dukko Man·gipa Jokatgipa
date:   26/02/2024
---

`Git. 22 aro Git. 118:22 rangko poraibo. Uamangko jokatna ine re·bagipa Saksako manderang maiko daka?`

Bang∙a Gitrang Jokatgipani saknaani aro aro Uni sakaaniko man∙ani aro saksan sikdikdik ong∙e dongani gimin aganronga (Git. 42; 88; 102). Git. 22 o, Jisuni siani gimin an∙chingna agana. Jisu chisol sako Git. 22:1 ni kattarangko biaha (Mati 27:46).

Jisu aro Uni Pagipa saksa sakgipinna namen ka∙sagrika. Uamang chanchiao aro gisiko apsan ong∙a (Johan 1:1, 2; Johan 10:30). Uni gimin, jensalo an∙chingni paprangni a∙sel Jisu Pagipaoniko dingtang dakatako man∙ahaon Ua ning·tuen saknaaniko man∙aha. Indiba ia saknaaniara Uamangni gisepo ka∙sagrikaniko nisiatna man∙jaha. Jensalo Pagipa, Jisuni chisol sako dongmitingo Uni mikkangko donnuahaon, Jisu Pagipao bang·bate ka∙dongchakbataha.

“Jisu an∙chingni palo on∙chakskaha. Jisu an∙chingni paprangni namgijaniko ra·chakaha. Ua, an∙chingni Isolni niamko pe·e sasti man∙gnioniko jokatana An∙tangko papi dakataha. Jisu Mandeni pilak nokdangni papni namgijarangko ra∙chakna gita Uni ka∙tong be·aha. Isolni papni kosako ka∙onanganiara Jisuni ka∙tongo kene aiao inmanani ong∙aha.”—Ellen G. White, _The Desire of Ages_, jak 753.

Git. 22 o matburungko toa: bilakgipa matchu biparang, randinggipa singhorang aro a∙chakrangko jakkale toaha. Ia matburungrangara Jisuni bon·kamgipa kontarango chisol sako dongmitingo manderangni Jokatgipako mitchianiko mesoka. Jokatgipakoara dakchakagri ong∙e saknaate roenggipa chonbegipa jo∙ong baksa toa. Git. 22 o Jisuni chisol sako dongmitingo aro Uni Pagipao mol∙mole grapmitingo mande jinmarang maikai Una ka∙dinge ro∙ahachim, uko an∙chingna agana (Git. 22:1, 8; Mati 27:43). Sipairang Jisuni ba∙rarangko sualaha (Git. 22:18; Mati 27:35). Jisuara ia chon∙begipa jo∙ong mangsa gita apsan ong∙aia ine manderang chanchiaha. Uamang Uko kningatna ba so∙otna miksongachim. Torom noko rikgipa ro∙ongni gamchatani gita Ua apsan gamchatani Uo gnang ine uamang u·ijaha (Git. 118:22). Isolona re∙bana gita Ua papirangna gitalgipa ramako doksona man∙genchim.

Ia apsan Jokatgipakon manderang jegalahaoba jensalo Ua siaoni chakatpilon Isolni manderangna ka∙donganiko on∙aha. (Mati 21:42; Wat. 4:10–12). Jensalo Ua mandeni jatko jokatna re∙baon manderangni jechakachi saknaatako man∙aha. Indiba Isol Uni Depanteko mandera∙aha. Isol, Jisuko Uni mondolini skotong dakaha (Eph. 2:20–22; 1 Pit. 2:4–8). Jean Jisuko jechaka, uan Isolni papirangko jokatna Uni kam ka∙aniko jechakaha. An∙ching janggi jokna gita Rong·brako rikna nanga. Ba ong∙jaoba rong·brak an∙chingo ga∙akdape an∙chingko binekatnaba donga (Isaia 8:14; Mati 21:44).

`Jisu nang·na saknaatako man∙aha. Iara nang·ko papni gimin maiko chanchiata?`