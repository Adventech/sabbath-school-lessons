---
title:  Jisu, An·chingni Toromigipa Dilgipa
date:   29/02/2024
---

`Jisu An∙chingni Kamal Dal∙gipa ba Toromigipa Dilgipa ong∙a (Git. 110:4–7). Uni mai dingtangmanchagipa kamni a∙sel Uko an∙chingna Kamal dakataha? Uni salgio Kamal ong∙e kam ka∙ania an∙chingna mai ka∙donganiko on∙a?`

Gitel, Uni manderangna dingtangmancha ku∙rachakaniko dakaha (Ibri. 6:18). Jisu uamangni Raja ong∙gen (Git. 110:1–3) aro Uan jringjrotna Kamal Dal∙gipa ba Toromigipa Dilgipa ong∙gen (Git. 110:4–7). Ia ku∙rachakanian Isol ka∙sachakgipa ong∙a ine an∙chingna mesoka. An∙chingni paprangara da∙oba an∙chingko Isoloniko ekgrikatkuenga. Indiba Isol an∙chingna mingsa ku∙rachakaniko dakaha. Uni ku∙rachakaniara dingtangna man∙gijagipa ong∙a. Jensalo uamang uamangni paprangko Una ku∙rachakode Uni ka∙sachakanichi Ua, Uni manderangna ku∙rachakatangko rakkigen ine sakki on∙a (Reo. 32:14; Git. 106:45).

Isolni ku·rachakaniara dingtangmanchagipa ong·a maina Ua indine ku·rachakaha je Jokatgipara Rajaba ong·a aro Kamalba ong·a (Git. 110:4). Israelni rajakode kamalrangni kamko ka∙na gita on·ja (Chan. 8:19; 2 Ser. 26:16–21). Rajarang aro manderang on∙anirangko kamalrangna ra∙baa ine an∙chingna Sastroo aganon, matburungrangko Isolna boli on∙aniko kamalrang daka. Git. 110 o indake talata je, Jokatgipa Rajara gipin Israelni rajarang aro kamalrangna bate namen dingtanga. Jisuni Kamal ong∙aniara Melkizedek baksa apsan ong∙a. Melkizedek Salemni raja aro Isolni kamalba ong∙a (Aba. 14:18–20). Niam Gitchamni somoio Sastroo banoba Daud rajako ba Israelni je rajakoba Melkizedek gita rajaba aro kamalba ong∙a ine agana dongama? An∙ching iani gimin Git. 110 osan poraina man∙a. Israelni itihaso jean mandeba Jisuba ong∙e dingtangmancha raja-kamal ong∙a ine ia Gitrango talataha.

`Ibri. 7:20–28 ko poraibo. Jisuni Kamal Dal∙gipa gita kam ka∙ania maina an∙chingna ka∙donganiko aro an∙chingni ka∙tongrango ka∙donganiko on∙a?`

Jisuara Raja aro jringjrotna dongkamgipa Kamalba ong∙a. Uni gimin, Uara pilak gipin mande kamalna aro rajana bateba nambatgipa ong∙a. Jisu an∙chingna salgini torom nokdringo dangdike on∙enga. Mande jatni kamalrangko pap aro siachi bon·kimitatna man·aha gita pap aro siani, Uni kamko bon∙chongdikatna man∙jaha. Uni gimin, Jisu Isolona re∙angna man∙a aro Uni manderangna pangnan dakchakaniko on∙na man·a. An∙chingni ka∙sagipa Kamal Dal∙gipara an∙chingna Isoloniko ka∙donganiko on∙anian Jisuni kam ong∙a (Ibri. 6:19, 20). Jisu an∙chingni Raja aro Kamal Dal∙gipa ong∙a ine an∙ching ka∙dongchakna aro an∙chingni ka∙tongoni namgijarangko aro ia a∙gilsakonikoba bon∙atna man∙gen. Jisu pangnan Git. 2:6–9 o janapgipa Uni ku∙rachakaniko rakkia: Ua dilgipa sakantiko aro a∙gilsakni pilak dolni manderangko bichal ka∙gen.