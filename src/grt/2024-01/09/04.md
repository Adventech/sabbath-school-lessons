---
title:  Jisu Pangnajolnan Uni Ku∙rachakaniko Rakkia
date:   27/02/2024
---

`Daudnara maiko ku·rachakaha? Nang·ni aganchakanina Git. 89:27–32, 38–46 aro 132:10–12 rangko poraibo.`

Isol, Daudna dingtangmancha ku∙rachakaniko dakaha. Isol mikkangchi Daudni dedrangna dakchakna ku∙rachakaha aro Israelna chasongni chasongna pattina ku∙rachakaha (1 Sam. 7:5–16; Git. 89:1–4, 19–37; Git. 132:12–18). Raja Isolko maniode Uni ku·rachakaniko pangnan dakgen ine ku∙rachakaha. Aganna dukni, nambatgipa rajarangmangba pangnade Isolna kakketgiparang ong∙jaha. Git. 89 o, Isolni, Daudna pattina ku∙rachakgiminko manderang gimaatahani gimin poedoko segipa duk ong∙aha. Isolara Israelko pangnajolna jegalahama? Indakede ong∙ja!

Oe, Isolni ka∙onangako Uni manderangna mesokaniara Ua papni gimin maidake chanchia uko mesoka (Git. 38:1; 74:1). Indiba Isolni ka∙onangade pangnajolna ong∙ja. Jensalo Uni manderang uamangni namgijarangko, paprangko ku∙rachakon Uni jringjrotni ka∙sachakanichi Ua kema ka∙a. Isol ka∙onangon, Ua Uni manderang baksa duk ong∙paaniko mesoka. Papara manderangko saknaaniona dilanga ine manderang skie ra∙aha. Papara inditan namgijagipa ong·a ine uamang ma·siaha (Git. 89:38–46). Isolni ka∙onangade pangnajolna ong∙jawa ine uamang u·ia (Git. 89:46). Jensalo manderang Uko gisik ra·on Isol pangnan Uni ku∙rachakaniko rakkia, aro uamang Uni ka∙sachakaniko gisik ra∙a. Jensalo Isol uamangko gisik ra∙ahaon uamang, uamangni ka∙tongrango ka∙dongachi gapatako man∙a (Git. 89:47, 50).

Kandike aganchimode, an∙ching Isolna chu∙sokgipa ong∙janaba donga indiba Isolde an∙chingna pangnaba chu∙sokgijagipa ong∙ja. Jisuni a∙sel Uni an∙chingko jokatna ku∙rachakanio an∙ching ka∙dongchakna nanga.

Jisu Daudni Depante aro Jokatgipa ong∙a (Mati 1:1; Ibri. 1:8). Pilak ong∙atgiminrangni kosako Jisu sason ka.a. Kol. 1:15 an∙chingna Git. 89:27 ko ma·sina dakchakgen. Uano indake agana: “Uan nikgija Isolni bimang, pilak dakgiminoni dejakra ong∙a. Uan ia a∙gilsako bilakbatsranggipa raja ong∙gen.”

Git. 89:27 o sawa “Depante Dejakra” ong∙a? Poedo segipara Daud rajani gimin aganengama? Ong∙ja, maina Daud-de uni ma∙a paani chetgipa depantesa ong∙achim, aro skanggipa ong∙ja (1 Sam. 16:10, 11). “Depante Dejakra” ingipa kattara Jisuni giminsa aganenga. Ia kattaan dingtangmancha Jisuko mandera∙na Isolni on∙gipa onga ine an∙ching u·ia (Kol. 1:16, 20-22). Jensalo Jisu sigiminoni chakatpilahaon, Isol, Jisuko ia a∙gilsak gimikni kosako bil gnangbatsranggipa Raja dakataha (Wat. 2:30, 31).

`Kol. 1:16, 20–22 rangko poraibo. Ia odhai podrango Jisuni gimin an·chingna maiko skia? Uara sawachim? Uara an∙chingna maiko dakaha?`