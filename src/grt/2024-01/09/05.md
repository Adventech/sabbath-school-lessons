---
title:  Jringjrotni Raja
date:   28/02/2024
---

`Git. 2; Git. 110:1–3, 5, 6; aro Git. 89:4, 13–17 rangko poraibo. Ia odhai podrango Jisu an∙chingni Rajani gimin maiko an∙chingna skia?`

Isolara Jokatgipani Pagipa ong∙a ine an∙chingna Gitrangni Ki∙tapo mesoka. Jensalo Ua rajako songon uamangni dingtangmancha ku∙si ong∙e manianirangko an∙chingko gisik ra∙ata. Isol rajako Uni an∙tangni de ong∙china deragataha aro raja baksa ku∙monggrikaniko dakaha (Git. 2:7; 89:26–28). Git. 2:7 o Jokatgipa siaoni chakatpilgen aro Uni manderang baksa jringjrotna gitalgipa ku∙monggrikaniko dakgen ine agana (Wat. 13:33–39; Ibri. 1:5). Git. 2:7 o Jisu Kamal Dal∙gipa ong∙gen ba Uni manderangna toromni dilgipa ong∙gen ine an∙chingna agana (Ibri. 5:5). Jokatgipa Isolni jakrachipak asonga. Ia biapo Una mandera∙e on∙anian Jisuko pilakni kosako bil man∙gipa aro agilsak gimikni kosako sason ka·gipa ong∙a ine mesoka (Git. 110:1; Wat. 7:55, 56).

Jensalo a·gilsak gimiko Isol aro Satanni gisepo dakgrikani matchotahaon, Isol Jisuni pilak bobilrangko Uni sasonni ning·o don∙gnok (Git. 110:2; 2:9). Ia ong∙na skang, namgijagipa rajarangko uamangni paprangko ku∙rachake Uko olakkina gita uamangna cholko on∙chenggen (Git. 2:10–12).

Dan. 7 o Jisuni mikkangchi Uni bobilrangni kosako dakgrike chegniko agansoaniko an∙ching nikna man∙a. Ua somoio Jisuni songnoko ia a∙gilsako songdimgnok. Jisuni songnokara jringjrotna dongkamgipa songnok ong∙gnok ine an∙chingna Daniel aganasoaha (Dan. 7:27). Chisolni a·sel, an∙ching ia ku∙rachakanio ka∙dongchakna man∙a.

Jemangan Raja Jisuo ka∙dongchaka, uamang sakantina Isol pattinan ku∙rachaka (Git. 2:12). Uamangni Jokatgipaba Raja ong∙ani gimin Isolni manderang katchanichi gapatako man∙gen. Ua rongtalgipa Raja ong∙a, aro Uni songnokba rongtalgipa ong∙a (Git. 89:15–17).

`Bon∙kamaode namgipaan amaigen ine an∙ching u·ia. Namgijagipade chejawa. Isolan name dakgipa ong∙a. Ua sa·dikaniko aro saknaanirangko jringjrotnan bon∙atsranggen. Namgipani kosako namgijagipa amode Sastroni kakket ong∙anikoara an∙chingara maidake chanchigenchim?`