---
title:  Jisu, Anchingni Nirikgipa Ong·a
date:   25/02/2024
---

`Git. 23; Git. 28:9; Git. 80:1; Git. 78:52, 53; Git. 79:13; aro Git. 100:3 rangko poraibo. Ia odai podrango maikai Gitel aro Uni manderangni gisepo nangrimani donga ine mesoka?`

Gitel aro Nirikgipa apsan ong∙a ine an∙chingna Gitrangni Ki∙tapo skia. Isolni manderangan Uni mesrang ong∙a. Ia kattarangan Isol, Uni manderangna baditan simsakachim, uko ma·sina an∙chingna dakchaka. Manderang Isolo pangchakon uamangni nangnika gita Isol uamangna pilakkon on∙a. Ia kattarangan Isol aro Uni manderangni gisepo ka∙sae nangrimgrikani donga ine an∙chingna mesoka. Nirikgiparang uamangni mes jakrang baksa dongpaa aro mes mangantinan simsakaniko on∙a. Mesrang Unin ong∙a maina Ua uarangna janggitangko on∙aha (Git. 95:6, 7; Git. 100:3) aro Ua uarangna ku∙rachakaniko daka (Ibri. 13:20).

Git. 80:1 o Nirikgipara Josephko mes jakrangko gita re∙dilaha ine nikgen. Ia kattara Josephko Israel baksa toa ine mesoka. Nirikgipani Josephko re∙dilani kattarangan an∙chingko Jakob aro Israel baksa Isol dongna aiao inmangipa ku∙rachakaniko an∙chingko gisik ra∙ata. Ia ku∙rachakani kattako poedo segipa Isolni Uni manderang baksa dongpana ku∙rachakaniko aiao inmangipa ku∙rachakani ine seaha (Aba. 49:24).

Sastroni somoio, rajarangan nirikgipa gita an·tangni manderangko nitimachim (2 Sam. 5:2). Agana dukni, rajarang bang·a changon an∙tangtangni manderangko Jisuni manderangna simsaka gita simsakjaha. Uni giminsa Jisuko Namgipa Nirikgipa ine bimung mingaha.

`Johan 10:11–15 ko poraibo. Ia odai podo Jisu maikai an·tangko Namgipa Nirikgipa ine agana?`

Uni mesrang Uni ku∙rangko u·ia ine Jisu agana (Johan 10:4, 27). Da·o ia somoioba, salaram bijangchi jolo mes nirikgiparang uamangni mesrangko uamangona re∙bachina okama. Jensalo mesrang uamangni nirikgipani ku∙rangko knaon, uamang an∙tangtangan gipin mes jakrangoni ma·eke re∙bara. Indake mesrang uamangni nirikgipako ja·rika. Basakobade Isolni mes jakrang neng·nikanirangko chagronga. Uamangni ia janggi tanganio chagronganiko Gitel uamang baksa ku∙si ong∙gijani ong∙aha ine ian u·iani chin ong∙a. Indiba Namgipa Nirikgipa pangnaba uamangko watgalja. Ua pangnan Uni gimagipa mesrangko jokatna ine sandia. Ia bilakbegipa dakmesokanian Isol Uni manderangna k∙asaa ine an∙chingna mesoka. Isol Uni mesrangna sichakna on·kangaha (Johan 10:11, 15). Jisu, Nirikgipa Uni mesrangko jokatna Mes Bi∙sa ong·aha (Johan 1:29).