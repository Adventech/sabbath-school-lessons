---
title:  Isolara Bao?
date:   30/01/2024
---

`Git. 42:1–3, Git. 63:1, Git. 69:1–3, aro Git. 102:1−7 rangko poraibo. Gitko segipana maidakgipa saknaaniko ra∙baaha?`

An∙tangni gita aro gipinrang gita saknaanirangchi neng∙nikataniko man∙asan ong∙aigija, dal∙batjaoba, Isolni Uni nokkolrangni neng∙nikarangna gisik on∙gija dake nikaninaba gitko segipana neng∙nikaniko ra∙baaha. Isolni donggijaniara ran∙krakgipa biapo namen chi ringna ska gita ong∙pilaha (Git. 42:1-3, Git. 63:1) aro signigipani chaktopilgija saknaani ong∙a (Git. 102:2-4). Gitko segipa an∙tangko Isoloniko ma∙ekata gita nike branggipa mangsangipa do∙orang baksa tosusaataha. “Anga bakraoni do·ma gita ong·a; a·bimandu baprangoni do·po gita anga ong·aha. Anga nichaksoa, aro do·chok gita ong·aha, mangsan ong·e nokni kosako donggipa” (Git. 102:6, 7).

Bakrako janapaniara Isoloni dingtangataniko mesokgipa ong∙a. Do∙o mangsa “nokni kosakgipao mangsan” uni neng∙takram biap, bitipni a∙palo ong∙achim. Gitko segipa bilakgipa chirangchi satpakanga gita aro “tu∙begipa a∙dubeko” napanga gita “ning∙tuaoni” Isolna grapaha (Git. 69:1-3; Git.130:1). Ia mesokanirang rakbegipa obosta ong·a jeon Isolni kam ka∙jaode jokani grianiko mesokgipa ong∙a.

`Git. 10:12, Git. 22:1, Git. 27:9, aro Git. 39:12 rangko poraibo. Isolni dongpagijanina, gitko segipa maidakgipa aganchakaniko on∙aha?`

Gitko segipani Isolni jrip dongani mikkango jrip dongjana gita mangsonganiara gisik nangatgipa ong∙aha. Gitko segipa bi∙anio kimkime bebera∙e dongaha maina bi∙aniara tanggipa aro ka∙sachakgipa Isolona dilgipa ong∙a. Ma∙siani gita Isol dongpajaoba (absent), Ua uanon dongkua. Ua apsan Isol jean batanggimin salrango uamangko knachakaha aro indake da∙aloba Ua knaenga ine uamang ka∙dongaha.

Isolni jrip donga changanti gitko segipa an∙tangtangko nipiltaianiko aro Isolko am∙aniko dakaniona rimbaaha indiba ku∙rachakan baksa onatachi mol∙molani ong∙aha. Isol jringjrotnade jrip donggipa ong∙jawa ine uamang ma∙sia. Janggi tanganio je obosta ong∙oba Isol baksa nangrimani ong∙angkuna nanga ine Gitrangko segipa dakmesokaha.

`Isolni dongpajanina gitko segipani aganchakaoniko an∙ching maiko skie ra∙na gita man∙gen? Isol jrip donga ine nikgimin somoirangna na∙a maiko dakgen? Nang∙ni bebera∙aniko maia tange rakkiaha?`