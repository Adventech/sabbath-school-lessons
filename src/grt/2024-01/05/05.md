---
title:  Uni Ku∙rachakaniara Jringjrotnan Gimaahama?
date:   31/01/2024
---

`Git. 77 ko poraibo. Ki∙tapko segipa maidakgipa ma∙sie ra∙aniko chagrongaha?`

Batanggiminrangko gisik ra∙atanichi ka∙beani aro saknaanirangchi gapatako man∙aoniko dakchakchina gita Isolo mol∙molanichi Git. 77 a∙bachengaha (Git. 77:1-6). Gitko segipa chu·gimikan duk ong∙e Isolona an∙pilaha. Isoloni re∙bagipana agre gipin ka∙dimeatgipachi ka∙dimena jechakaha.

Indioba, Isolko gisik ra∙anichi uni bilonge duk ong∙aniko ding·doataha. “Anga Isolko gisik ra∙a aro ma·ama” (Git. 77:3). Ibri kattao hamah, ingipara “ma·ama,” ine ong·a, jean ka∙namgijagipa chini gam∙aniko miksongachim (Git. 46:3). Apsandake gitko segipa chu·gimikan namen neng∙taka grianio ong∙a.

Isolko gisik ra∙aniara maidake dukniko bilake ma∙siatgipa ong∙a? Bang·a neng∙nikanina sing∙anirang uni dukni a∙selko gualataha (Git. 77:7-9): Isol dingtangahama? Isol Uni songgigrikaniko pe∙na amama?

Batanggimin salrango Isolni jokatani kam aro da∙alo Isolko dongja (absence) ine nikani gisepo dingtanggrikaniara gitko segipana Isol watgalaha gita nikataha. Isol dingtangahaode gitko segipana ka∙dongani dongjaha jean bon∙kamgipako jechakna krengaha.

Apsan somoio uko Gitel mikrake rakkiani gimin gitko segipa tusina man∙jaha (Git. 77:4). Iara Sastroni gipin bakrango, tusina man∙gijanichi Isol Uni kamko apalatna gita miksonga gnang jakkalaha ine gisik ra∙pilataniko dakata (A∙ba. 41:1-8, Esther 6:1, Dan. 2:1-3). Ru∙utbea walrangna tusina man∙gijani, gitalgipa cholchi batanggimin salrango Gitelni jokatani kamni bidingo chanchina git segipako dilata. (Git. 77:5,10).

Gitko segipani Isoloniko ka∙dongataniko man∙aniara uni janggi tangani obostani gimin talataniko man∙chapja indiba Isolni kakketani aro ka∙dongchakna man∙ani giminsa sakkiko on∙aha (Job gita). Gitelni kakketanio senganiko dakna gitko segipa ka∙dongatako man∙aha maina Ua apsan Isolan batanggimin salrango Israelrangna aiao inmanani kamko ka∙aha ine ua ma∙siaha (Git. 77:11-18). “Nang·ni ja·kolrangko u·ijachim” (Git. 77:19), indakgipa obostao Isolni donganiko mandeni mikronna nikna ong∙jagenchimoba Isolni dilaniko gitko segipa ma∙sina gita man∙aha. Apsan somoion Isolde parake donnugipa ong∙a ine gitko segipa ra∙chakaha aro indake ua Gitelni mairongpilanina aro Uni sason ka∙ani bewalna de·mitelaniko dakaha.

`Batanggimin somoirango, nang∙ni janggi tanganio Gitelni kam ka∙ani gimin chanchibo. Ua kakketani da∙alo nang∙ni chagrongenggiparangko mikkangchakna maidake dakchakgipa ong∙a?`