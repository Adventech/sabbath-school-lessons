---
title:  Chanchidapani
date:   02/02/2024
---

Git. 56 ko poraibo; Ellen G. Whiteni segipa ki·tap, Kristoona Ja∙kurang oniko “Gitelo Ka·srokani,” jak 115–126 rangko poraibo.

Gitrangko segipa gita, pilak chasongo Isolni manderang “Gipinrangni a∙songo” Gitelni gitko ring∙na jajaaniko man∙aha. Gitelni sason ka∙ani ning∙o an∙chingni bebera∙ani basakoba namen ra∙bianiko man∙a, aro Sastroo sea gita kakketao bilakgipa aro namgipa Isolan nirokengama ine an∙ching chanchiate ninaba donga.

Sastroni gita bebera∙anio jajrengani aro ka∙donggijaniko, ka∙dongani aro mangrake chadengani gitan apsan dake on∙aha. Basakoba ka∙donggijani aro jajrengani mongsongbate namgijani mikkango, Isol dongpagija inee chanchianian chaktogijaniko ong∙ata. Indiba, ka∙donggijani pangnaba Isolni gimin, Uni ka∙saani aro kakketgipa cholonni gimin aro ka∙dongchakna man∙ani gimin ong∙na nangja. Gitrangko segipa mikkangchina ka∙dongsona man∙gipa ong∙naba donga indiba uamang pangnan Isolni ga∙akgijagipa ka∙saanina aro kakketanina mol∙molaniko daka (Git. 36:5–10; Git. 89:2, 8).

Uandake, apsan dakmesokaniko an∙ching ja·rikna nanga. “Nang∙ni pilak bilrangchi neng∙nikanirangko nidona okambo, nionna ong∙ja; uni ja·man na∙a nang∙ni ramao nom·bokjawa. Na∙a ta·raken aramrangni janggilo Jisuko nikgen jean An∙tangni jakko nang∙ko dakchakna snilatenga; aro nang∙ni pilak dakna nanggnide bebera∙ao nang∙ni jakko Una on∙e Uko dilchina on∙anian ong∙a. Na∙a ka∙dongchakna ong∙ahaon Jisuo bebera∙achi ka∙donggipa ong∙gipa ong∙gen.”—Ellen G. White, _Testimonies for the Church, vol. 5_, jak 578, 579.

Isol “Uni mikkangko Donnuani” somoirango bi∙achi ong∙atna man∙gipako bilgriatnabe. Paksamsao, indake ong∙anirang gitrangko segipa an∙tangtangko porika ka∙e nina, batanggimin salrango Isolni jokatna kam ka∙aniko chanchiatpiltaina aro bama gnang mol∙mole Isolko am∙na aro ku∙rachakna didiaha (Git. 77:10–12, Git. 89:46−52). “Bebera∙anio jajaanirangko aro warachakanirangko chagronganichi bebera∙ani bilakatako man∙a. Dake nianio chagrongani dam rakbegipa sonana bateba gamchatbata.”—Ellen G. White, _Testimonies for the Church, vol. 3_, jak 555.

**Chanchigrikna Sing∙anirang**:

`Gitrangko segipa namgijani mikkango maidakgipa dongtogijaniko man∙aha? Apsangipa dongtogijaniko na∙a maidake chagrongaha aro na∙a maidake uarang baksa kamko ka∙aha? Ia somoirango na∙a maidake bebera∙aniko rakkiaha?`

`Isolo an∙chingni bebera∙ani dake nianiko man∙on ba an∙tangtangni saknaanirango Isolni namaniko aro bilni gimin sing∙pilgipa manderang dongon na∙a banoniko aganchakaniko sandigen?`

`Bilakgipa Isolni ka∙saanichi ong∙atgipa aro tange rakkienggipa a∙gilsako namgijani gimin ong∙ronggipa sing∙anina na∙a maidake aganchakgen? Ong∙taitaigipa dal∙begipa dakgrikaniara indake ra∙bianina maidake aganchakanichi dakchakaniko on∙aha?`