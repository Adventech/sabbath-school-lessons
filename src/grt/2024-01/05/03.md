---
title:  Siani Cholgugao
date:   29/01/2024
---

`Git. 41:1–4; Git. 88:3–12; aro Git. 102:3–5, 11, 23, 24 rangko poraibo. Ia kattarangara maiko talataha? Iano agangipako na·ara maichi meliatna man∙gen?`

Saarangoni aro siaoni naljokatna bi∙anirangara, Isolni dedrangna ia a∙gilsako saknaarangoni watchangako man∙ja ine mesokani ong∙a. Gitrango gitko segipani namgijagipa saknaa man∙aniko parape∙aha. Ua bilgri ong∙a, samsi gita ran∙kreka, cha∙na man∙ja, siachi dingtangatako man∙a, so∙otgimin gita gopramo donga, ripengrangchi mitchiako man·a, duk aro jajrengako man·a. Uni greng uni an∙gil baksa mangrake chapatako man∙aha.

Bang·a Gitrang, Israelrangni katta manigijani a∙sel Gitel neng∙nikanirangko re∙bana on∙aha ine chanchichipe bebera∙aniko dakaha. Gitko segipa, papara saaniko ra∙bana man∙a ine ma∙siaha; uni gimin namatna skang kema ka∙ani gimin ua janapaha (Git. 41:3,4). Indioba mitam Gitrang, jekai Git. 88 aro Git. 102, jegita ma∙sina neng∙begipa ong∙oba, dosgri Isolni manderangni saknaanirang kakketgipa ong∙a ine ra∙chakaha.

Git. 88 o gitko segipako siani rikingona ra∙baahanina Isolko matnanganiko dakaha (Git. 88:6-8). Indioba namedake niatode, ka∙dongbatsranggipa matnanganiko agangenchimoba, ma∙ringaniara bebera∙ani kamoni ong∙a, maina Gitel Uni sason ka∙anio neng∙nikaniko re∙bana on∙na man∙ode, Uni deni namgniko on∙piltainaba man∙a.

Isolni maironganiko, ka∙saani kamrangko, bebera∙ani aro kakketanirangko, gitko segipa gopram cholgugao gisik ra∙aha (Git. 88:10–12). Isolan dokaha ine uni ma∙siaona re∙baoba, gitko segipa Isolko rim·kingkingen dongkuaha. Ua saknabeoba, Isolni ka∙saaniko ua jechakjaha aro Isolosan jokatani ine ua ma∙siaha. Ia mol∙molanian gitko segipa saknaanirangkosan u∙iaigija Isolni ka∙sachakanikoba sepange ma∙sigipa ong∙a ine mesoka aro minggnian mingsara minggipinko ma∙eke galja.

Kan∙dike agangenchimode, saknaanirangko re∙bana on∙ani aro Uni naljokatani minggnian bon∙kamao Uni sason ka∙aniko dakmesokgipa ong∙a. Isolni rakkianiko ma∙sianiara ka∙donganiko ong∙ata. Kristoni saknaaniko man∙chape Git. 88 ko an∙ching poraion, Uni ning∙tugipa ka∙saanina mairongpilgen, jena Ua mande jatni gimin siani do∙gachol gita re∙na tariaha.

`Jisuni chisolsako donganiko aro Uni papna saknaaniko chanchiatbo. Ua kakketanio, jeon Isol an∙chingna bate nambatgijanio Kristochi saknaaha, aro dakeniani aro saknaani somoirangni jangchio an∙chingni bebera∙aniko maikai rakkina dakchakaha?`