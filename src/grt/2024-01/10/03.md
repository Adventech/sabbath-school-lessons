---
title:  An∙chingni Itihasko Gisik Ra∙atpilani
date:   04/03/2024
---

`Git. 105 ko poraibo. Iano maidakgipa itihasni somoio ong∙giminko aganenga? Ia chagronge nikgiminrangara an∙chingna mai skianiko on∙a?`

Git. 105 o Isolni Uni manderang baksa ku∙monggrikani gimin agana. Ku∙rachakgimin A∙songko Isol Abrahamna aro uni mikkangchini dedrang sudrangna on∙na ku∙rachakaha. Ia apsan ku∙rachakaniko Isol Ishak aro Jakobnaba ku∙rachakaha. Indake Isol Josephna, Mosena aro Aaronna aro Joshuana ia ku·rachakaniko rakkiaha. Isol Uni manderangna Kanaan A∙songko on∙aha. Git. 105 ara pilak somoirangnan Isolni manderangna ka∙donganiko on∙a. Batanggimin somoirangko Isolni aiao inmangipa kamrangara Uni an∙chingna dingtanggijagipa ka∙saaniko ma·sina dakchaka. Uni gimin, an∙ching Isolni an∙chingna pangnajolna ka∙saanio ka∙dongchakna nanga (Git. 105:1–5, 7, 8).

Git. 105 o batanggimin salrango Isol Uni manderangna pilak aiao inmangipa kamrangko Isolni dakaniko talata. Isolni aiao inmangipa kamrangara an∙chingko Uko mitelna aro Uo ka∙dongchakna an∙chingna dakchaka. Git. 105 de Git. 78 oni dingtanggrikani donga maina uade manderangni skang salrangko dakgualani gimin agana dongja. Maina Git. 78 kode dingtang miksonganina seaha.

Git. 105 o, an∙ching Israelni itihaso skanggipa pagitchamrangni Abraham, Ishak aro Jakob aro skango gipin dilgiparangni janggi tangani gimin skie ra∙a. Ia manderangara neng·nikani salrangoba chakchikaha. Uamang Isolko maniaha. Katta maniani a∙sel uamang mandera∙aniko man∙aha. Uni gimin, Git. 105 o Israelni skanggipa pagitchamrangni dakbewalko ja·rikchina manderangko okamenga. An∙ching Isolo ka∙dongchakna aro bebera∙na nanga. An∙chingko jokatna re∙baon an∙ching Uko sengsona nanga.

Git. 105 de ring·ani gitba ong∙a (Git. 105:1–7) jeon an∙chingna Sastroni kakket ong∙ani nangchongmotaniko skia: an∙ching Isolko chu∙gimik demitelna skode an·ching an·chingni itihasni gimin u·ichengna nanggen. Jensalo an∙ching an∙chingni itihasni gimin u·iahaon, an∙chingni bebera∙ani bilake dal∙rorogen. Batanggimin salrangoniko ma·sie ra∙aniara bang∙a a∙selrangna Isolko mitelna an∙chingna dakchaka.

Git. 105 o, poedo segipa Isolni manderangko Abraham aro Jakobni dedrang ine minga (Git. 105:6). Ia bimungrangan an∙chingna Isolni Abraham baksa ku·mitchetaniko rakkiani a∙selsa ong∙aha ine an∙chingna mesoka (Aba. 15:3–6). Poedoko segipa manderangko indakeba gisik ra∙ataniko daka je, ia a∙gilsakba uamangni Gitel Isolni bilchin sason ka∙aniko man∙a. (Git. 96:1; 97:1). Ia pilakni kosako bil man·gipa Isolara Israel manderangna ka∙saa gita apsandaken an∙chingnaba ka∙saa.

Git. 105 ara pilak dolni mande sakantikon Gitelo ka∙dongchakchina okamenga.

`An·chingara Seventh-day Adventist ong∙e, Abrahamni dedrangma? (Nang∙ni aganchakanina Gal. 3:29 ko poraibo). Israelni itihasoniko an∙chingara mai namako skie ra∙aha?`