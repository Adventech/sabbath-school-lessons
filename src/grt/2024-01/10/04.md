---
title:  An∙chingni Paprangko Ku∙rachakani
date:   05/03/2024
---

`Git. 106 ko poraibo. Batanggimin chasongo Israelni obostarangni gimin poedo segipa maiko agana? Ua ong·a obostarangara anchingna maiko skia?`

Git. 106 o Israelni itihaso nangchongmotgipa chagronge nikgiminko an∙chingna talata. Ia batanggimin chasongara Israelni Egypt a∙songko wate re∙angmitingo, a·gisiko songreanganiko, aro Ku∙rachakgimin A∙songo dongmitingo chagronggiminko man·chapa. Git. 106 o Israelrangni batanggimin salrango aiao inmangipa papko ka∙ani gimin agana. Ua paprangna Isol Uni manderangko sasti on∙aha. Ua, uamangko Babylon a∙songchina rim∙e ra∙angchina gita on∙aha. Uni gimin, an∙ching indake bebera∙a je, Gitrang 106 ara Israelrangni Babylon a∙songo nokkol ong∙e dongmitingo ba ong∙jaoba uamangni re∙bapilani ja·mano seaha ine bebera∙a.

Git. 106 o, Isolni manderang uamangni batanggimin itihasonikon skie ra∙na nanggenchim ine poedo segipa talataha. Git. 106 o Isol Uni ku∙rachakaniko rakkiaha ine agana. Uni ku∙rachakani aro Uni ka∙sachakani a∙selsa batanggimin salrango Isol Uni manderangko naljoke rakkiaha. (Git. 106:45). Jemangan uamangni paprangko ku∙rachakahachim, Isol Uni manderangna mikkangko mesoktaigen ine poedoko segipa ka∙dongkuenga. Isolni manderangara gipin a∙songrangosa songdongengachim. Isol Uni manderangko changsatai uamangni a·songtangona rimbapilgen ine poedoko segipa bi·aha (Git. 106:47). Poedoko segipani bi∙aniara uni Isolo bebera∙aoni re∙baa. Batanggimin somoirango Isol Uni manderangko jokatahani gimin poedoko segipa da∙oba jokattaigen ine ka∙dongkuenga (Git. 106:1–3). Isol Uni manderangna ka∙saa ine poedoko segipa Isolo ka∙donga. Gitel pangnan Uni ku∙rachakaniko rakkia ine poedoko segipa u·ia.

Jensalo manderang batanggimin itihasrangko gisik ra·on, uamang uamangni paprangko ku∙rachaka. Batanggimin chasongrango donggipa uamangni pagiparangna bate uamang nambatgipa ong∙ja ine uamang ma·sia. Uamangni pagiparang baditan namjachim, uamangna batemangba namjabatgipa ong∙a ine uamang u·ia. Maina? Jensalo uamang pap ka∙ahaon uamangni pagiparangna mai ong·ahachim ua namgijako uamang u·iachim, aro indake ong∙omangba manderang pap ka∙aiaha. Isol pangnan Uni manderang baksa chakchika. Ua uamangna ka∙sachakaniko mesokaha aro uamangko jokataha. An∙ching Isolni ka∙saaniko aro Uni ka∙sae jokataniko u·ia. Ua an∙chingna iarangko mesokna gita an∙chingna Jisuko on∙aha. Uni gimin, anching Isolko jechakna gita mamung chol dongja.

Git. 106 anchingna namgipa kobor ong∙a. Isolni ka∙saaniara pangnan bon·kamaode chegipa ong∙a (Git. 106:8–10, 30, 43–46). Anchingni paprangara Isolna aro Uni bilna nangrimani dongja!

`Git. 106:13 o indake agana: “Uamang bakan Uni kamrangko gualaha Uni kupattianina uamang sengjaha.” An∙chingara maina apsan apsan gualaniko dakna gita altua?`