---
title:  Isol Uni Ku∙rachakaniko Pangnan Rakkia
date:   03/03/2024
---

`Git. 78 ko poraibo. Ia poedoo poedoko segipa Asaph batanggimin chasongo Israelrangni chagronge nikgimin minggittamni gimin agana. Uarangara maiarang ong∙achim? Uamangni chagronge nikgiminoniko an∙chingna mai skianiko on∙a?`

Asaph Israelrangna batanggimin chasongo ong∙giminko nipiltaiaha. Isol Uni ku∙rachakaniko rakkia ine an∙chingna itihaso mesoka. Indiba manderang uamangni Isolna ku∙rachakaniko pe·aha. Batanggimin salrango dakgualanirangoniko manderang skie ran·a nanga. Uamang uamangni dedrangko Isolo ka∙dongchakna nanganiko skie on∙na nanga aro Uni ku∙rachakanio bebe ra∙na nanga. Asaphni poedoni golpoo ia apsan bimangkon mesoka (Git. 78:2). Jisu ia golporangko jakkale nangchongmotgipa Sastroni kakket ong∙aniko Uni sninggiprangna skiaha (Mati 13:34, 35). Apsandake, Asaphba uni poedochi nangchongmotgipa toromni skie ra∙anirangko Israelrangna skiaha.

Ia poedoo Re∙ongkatani somoini gimin an∙chingna agana (Git. 78:9–54). Re∙ongkatani somoiara Isolni Uni manderangko Egyptrangni jakoniko jakgitelatani somoi ong∙achim. Ia poedoara Isolni Uni manderangko basako Ku∙rachakgimin A∙songona dilanga, uani giminba aganachim (Git. 78:55-64) aro Daud rajani chasongni giminba aganachim (Git. 78:65-72). Ua somoimitingo Isol Uni manderangna bang∙en bilakgipa kamrangko dakaha. Indiba manderang uamangni Isolna ku∙mikchetaniko pe∙aha. Manderang Isolo ka∙dongchakaniko changni chang jegalaha ine an∙chingna Israelrangni itihaso mesoka. Israel kakketgijagipa isolrango ka·dongchakaha aro uarangko olakkiaha (Git. 78:58).

Batanggimin chasongrango uamangni pagitchamrangara maina Isolko jechakahachim, uko u·ie ra·china Asaph uni manderangko nangnikaha. Isolni uamangna kam ka·a mingantikon uamangni pagitchamrang pilakkon gualaha. Uamang Isolo ka∙dongchakjaha. Uamang Isolko dake niaha (Git. 78:18, 41, 56). Uamang Un baksa dakgrikaha. Uamang Uni ge∙etanirangko, aro Uni niamrangko manina chu∙sokjaha (Git 78:10, 37, 56). Israelrangni Isolko jegalanide uamang Gitelo ka∙dongchakjaha ine Asaph itihasoniko an∙chingna mesoka (Git. 78:7, 8).

An∙ching Gitrang 78 ko poraion, an∙ching manderangna duk ong∙chaknaba donga. An∙ching an∙tangtangko sing·naba donga, je uamangara indakpilesa inditan gisikgri ong∙ahama? Uamang maina batanggimin chasongoniko skie ra·jaha? An∙ching Israelrangko indake bichal ka∙na skang, an∙ching an∙tangtangni gimin skang chanchichengna nanga. An∙chingba Isolni an∙chingna batanggimin somoirango Uni an∙chingna aiao inmangipa kamrangko bang∙an gualrongjama? Uni an∙chingko dakchina agangipa kamrangko anching gualrongjama? Git. 78 o an∙chingna indake skia je, an∙ching an∙tangtango ka∙dongchakna nangja. An∙ching Isolo aro Uni Ka∙sachakanio ka∙dongchakna nanga. Jensalo Israelrang, uamangni biltangchi dakgrikani a·bao dakgrikon Isolni dakchakagride uamang chena gita amja (Git. 78:9, 62–64). An·ching Isolo skanggipa ka∙dongchengna nanga, ong∙jaode bon∙kamao an∙ching jeko dakoba chu∙sokgipa ong∙jawa.

`Nang∙ni skanggipa dakgualarangoniko na∙a maiko skie ra∙aha?`