---
title:  Chanchidapani
date:   08/03/2024
---

Wat. 7 aro Ibri. 11 rangko poraibo. Ia odhairango Isolni, Uni manderangko re·dilani gimin anchingna maiko skia?

“Batanggimin salrango Isol an∙chingko maidake dilaha uko an∙ching gisik ra∙atode an∙ching mikkangchini gimin mamungnaba kenna nangja. An∙chingba batanggimin salrango Isol maidake an∙chingna skiaha uarangko gisik ra∙na nanga.”—Ellen G. White, _Life Sketches of Ellen G. White_, jak 196.

Isolni manderang uamangni itihasko u·ina nanga. Aro indake uamang mikkangchi remikkange Isolni kamko ka∙na aro Una kengija dangdike on∙na nanga. Kristianrang Git. 105 aro 106 ko komibeoba antio changprak poraina nanga ine Ellen G. White agana.”—_Testimonies to Ministers and Gospel Workers_, jak 98.

Isolni manderangni itihasan Sastroo agangimin gita Isol Uni ku∙rachakaniko rakkienga ine an∙chingna mesoka. An∙ching sakanti sakprakko Isol simsakgen ine Ua ku∙rachaka. Uni re∙bapilna ku∙rachakanikoba ua rakkigen. Indake Ua Uni tom·tomgipa songnokko a·bachenggen. Ua a∙gilsakko gital daktaigen.

**Chanchigrikna Sing·anirang**:

`Batanggimin salrango Isolni aiao inmangipa kamrangko Uni manderangna ka∙aniko gisik ra∙atpilaniara an∙ching uarangoniko mai skianiko man∙a? Uarangko gualon an∙chingnara mai ong∙a? Ba an∙ching batanggimin salrangni gimin gisiko nange skie ra·jaon an∙chingna mai ong∙skaa? Sastroni somoiragon Isolni Israelna kam ka·china agangipako ka∙china gita Isol Seventh-day Adventistrangko baseaha. Batanggimin itihasrangko gisik ra∙ataniara mondoli ong∙e an∙chingko maikai Uni kamko ka∙na dakchaka?`

`An∙chingni janggi tanganio Isolni dingtangmancha an∙chingna dakaniko nikna gita Gitrangni Ki∙taprangara an∙chingna maikai dakchaka? Isolsa itihasrangkoba aro ia a∙gilsakkoba sasono dona. Beben, maina uarang ong∙achim, uko an∙ching pangnande ma·sijanaba donga. Indiba neng∙nikani somoirango chakchikode an∙chingna Isol ka∙saenga aro dakchakenga ine an∙ching maikai masina nan∙gen?`

`Israelni itihasko poraie an∙chingara an∙chingni Isolko saksan olakkianirango aro mondolini gita jinma olakkianirango maiko skie ra∙na man∙gen? An∙chingni mondolini itihasrangko an∙chingni dedrangna agane on∙ara maina nangchongmotgipa ong∙a aro an∙ching Seventh-day Adventistrang ong∙e batanggiminrango an∙chingna mai ong·aha?`