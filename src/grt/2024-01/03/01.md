---
title:  Jihova Sason Ka∙a
date:   13/01/2024
---

### Ia Antini Lessonna Poraiani
Git. 8; Git. 100; Git. 97; Git. 75; Git. 105:7-10; Gal. 3:26-29; Git. 25:10.

> <p>Mingani Pod</p>
> “Jihova sason ka∙a; Ua rajani mikkimko gana china; Jihova bilko gana china; uchin Ua an∙tangko kang∙kare kaaha; A∙gilsakkoba mangrake donaha, maikai uko il∙engatna amja” (Git. 93:1).

Isolni pilakni kosako sason ka∙anio pangchake bebera∙aniko Gitrang bilake mesoka. Jihova ong∙ataha aro Uni ong∙atgimin pilakkon Ua aldumitanga. A∙gilsak gimikni kosako Ua pilakni kosako sason ka∙a aro Ua a∙gilsakko kakket ong∙anio aro toromi ong∙anio sason ka∙a. Uni niamrangara nama aro uarangko rakkigiparangna janggiko ra∙baa. Jihovan kakketgipa Bichal Ka∙gipa jean a∙gilsakko namao rakkia aro Uan toromina boksisko on∙a aro namgijagipana sastiko on∙skaa, indiba Ua uko An∙tangni somoio daka, an∙chingni somoio ong∙ja.

Isolni Israel baksa ku∙monggrikaniara a∙gilsakko naljoke rakkianio dingtangmanchagipa kamko ka∙a maina uan Jihovani jokataniko jinmana aganpraka. Pilak jatrangoniko Israelko Uni manderang ine minge, Jihova Israelko An∙tangni gamchatgipa gam ine deragataha. Jihova Uni ku∙monggrikanio kakket ong∙aha aro uamang kakket ong∙jagenchimoba aro basakobade, bobil dakpilgenchimoba Ua Uni jakrangna simsakaha.

Indake Jihovani pilakni kosako sason ka∙aniara a∙gilsakna mangrakaniko aro naljokaniko on∙a. Gitko segiparang ia mongsonggipa bebeko ma∙sianiko poraigiparangko nangnika. Ia u∙iatani baksa, gitko segiparang chu∙gimik olakkiani baksa Isolna dangdike on∙a aro janggi tangna jotton ka∙a.