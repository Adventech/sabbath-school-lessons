---
title:  Jihova Sason Ka∙a
date:   15/01/2024
---

Jihova Ong∙atgipa ong∙an baksana Jihova bilake Sason Ka∙gipa ong∙aniara namen chapchap ong∙e nangrima ba ekna gelna man∙gijagipa ong∙a. “Jihova sason ka∙a” ine Git. 93:1, Git. 96:10, Git. 97:1 aro Git. 99:1 rango aganpraka, indiba uni gam∙chakanikoara Gitrangni Ki∙tap jolgimikon knana gita man∙a.

Jihova rasongko, mandera∙aniko, rajani mikkimko aro bilko gana china (Git. 93:1; Git. 104:1). Ua aramrang aro andalanichi duulako man∙a (Git. 97:2), indiba An∙tangko “gana chinanichi gita seng∙anichi” pindapa (Git. 104:2). Ia toe aganani kattarang Rajani bilko aro mikkimko chuataha aro mandeni chanchisokani nalsao ong∙gipa Isolni dal∙aniko parakna gita uarangko simsakbee baseaha.

`Git. 97 ko poraibo. Jihovani sason ka∙aniko maia bewalchi talata? (Git. 97:2, 10). Uni sason ka∙ani biapara maia? (Git. 97:1, 5, 9).`

Jihovani sason ka∙anikoa Uni ong∙atani kamrango (Git. 96:5), jokatanio (Git. 98:2) aro bichal ka∙anio (Git. 96:10) parakaha. Jihova Uni raja ong∙aniko a∙gilsak gimikni kosako donaha (Git. 47:6-9). Isolni songnokara jringjrotna baigipa, bil aro mikkimo darangni sokgijagipa songnok ong∙a (Git. 45:6; Git. 93:1, 2; Git. 103:19). Jihovani sason ka∙aniara ka∙sachakanio, kakket bichal ka∙anio aro toromi ong∙anio mangrakatako man∙aha aro ong∙atgimin a∙gilsakna uan niam gita tik ong∙aniko aro mangrakaniko ra∙baa (Git. 98:3; Git. 99:4). Isolni sason ka∙ani salgio aro a∙gilsako olakkigiparang dolgniko Isolko de∙mitelanio apsan ong∙ata (Git. 103:20-22, Git. 148). Bang∙a Gitrangan Isolni pilakni kosako bilake sason ka∙aniko pilak mande jatni ra∙chakaniko niksamsoa (Git. 96:10, Git. 97:1, Git. 99:1, Git. 145:11-13).

Indiba da∙ode pilak manderangde ba a∙gilsakni sason ka∙giparangmangba ra∙chakja. Jihovani sason ka∙anikoara namgijagipa manderang pangnan chonnikka, jemangan Jihovako jechaka aro kal∙steke roa aro Uni manderangko sinjeta (Git. 14:1; Git. 74:3-22). Mitam namgijagipa manderangni silroroanichi ra∙bianiko man∙genchimoba aro Isolni chakchikanichi duk man∙genchimoba, gitko segipa Isolni pilakni kosako bilake sason ka∙anio ka∙dongchaka aro Isolni kakket bichal ka∙aniko ma∙sianio silroroangkuaha (Git. 68:21; Git. 73:17-20). Bebera∙achi Isolni manderang Kristoni pi∙okani kamchi Isolni songnokko oprakanio katchaa aro Kristoni gnigipa re∙baanio ua songnokni chu∙sokanina sengsoa (Mati 12:26-28; 1 Kor. 15:20-28).

`“Na∙simang Jihovana ka∙sagiparang, namgijako mitchibo” (Git. 97:10). Maini gimin an∙chingni Isolna ka∙saaniara an∙chingko namgijako mitchiatna nanga? Maikai ia minggniara nangrimani gnang?`