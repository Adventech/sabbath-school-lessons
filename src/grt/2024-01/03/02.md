---
title:  Jihova An∙chingko Ong∙ataha
date:   14/01/2024
---

`Git. 8 aro Git. 100 ko poraibo. Ia Gitrango maikai Isol aro manderangko mesokaha? Isolni cholonni gimin ia Gitrang maiko paraka?`

Isolni pilakni kosako bilake sason ka∙aniko mesokanio Gitrango Ong∙ataniara mongsonggipa ong∙e kamko ka∙a. Salgirang, jerangan “Uni jakni kamrang” ong∙a, Uni rasong aro bilko aganpraka (Git. 19:1-4; Git. 97:6). Isolni bimung a∙gilsak gimiko mairongpile mikkimni ong∙a (Git. 8:1, 9). Jihova pilakkon ong∙ataha; Uo a∙bachenga aro bon∙kama dongja (Git. 93:2; Git. 102:25-27). Ua jringjrotna tanga aro jatrangni isolrangna chubata, jerangan “manderangni jakchi dakgimin” rangsan ong∙aia (Git. 115:4). Ua miterangni “jakrang gnang, indiba uarang jakdangdikja” (Git. 115:7); indiba Jihova, “Uni jakon a∙ani ning∙tugipa biaprang donga; a∙brirangni chugipa bakrangba Unin ong∙a; Sagal Unin ong∙a aro uko Ua dakaha; aro Uni jakrang a∙gako dakaha” (Git. 95:4, 5).

Adita Gitrang ong∙telaigipa bilrangni kosako Isolni bil man∙aniko janapa jerangkon gipin jatrang Isol ine bebera∙achim (Git. 29; Git. 93; Git. 104). Ia Gitrang indake a∙kanganiko daka je, Jihova pilak ong∙atani kosako sason ka∙a aro Uan bilo aro kamo chubatgipa ong∙a. Git. 100:3 mingsa u∙ina neng∙gipa mite dakaniko, chong·motan, an∙tango pangchakaniko, Isolsa an∙chingko dakaha, “an∙ching an∙tangtang ong∙ja” ine agane gimaata.

Ong∙ataniara Isolni ka∙saani giminba sakki on∙a. A∙gilsako donggipa pilkan uni donganina Isolna gro nanga, jean janggiko tange rakkia (Git. 95:7; Git. 147:4-9). Iako name dake nibo je, Isol manderangko a∙gilsako dongna mangmangsan on∙aijaha, Ua skangni Israelko “Uni manderang aro Uni cha∙amrangni mesrang” dakaha (Git. 100:3). “Uni manderang” aro “Uni mesrang” ine chanchichipanian Uni manderang baksa chapchap ong∙e Isolni nangrimna sikaniko paraka.

Ong∙atgipa mangmangsan Uni manderangna pattina aro uamangko jelatna man∙aia aro uni gimin, Uasan mangmang uamangni olakkianiko aro ka∙dongchakaniko man∙na kragipa ong∙aia. Bang∙a Gitrang rang∙sitani donggipa pilakkon, a∙gilsak gimikko, sagal aro uano donggipa pilakkon Jihovani mikkango katchae inchrochina agana.

Ong∙atanio, ga∙akgimin a∙gilsakni ong∙ataniomangba, Isolni rasongko nikna man∙a, aro Gitrang Isolsan mangmang olakkianiko man∙na kraa ine mesoke on∙a.

`“Mandea mai, na∙a uko gisik ra∙ara? Aro mandeni depantea mai, na∙a uko nirokara?” (Git. 8:4). Isol nang∙ko Ong∙atgipa ong∙a inon nang∙ni aganchakaniara mai ong∙gen? Askirangkon uarangni bimungrangchi Isol mingode (Git. 147:4), nang∙nade Isol baditan simsakbatgen ine na∙a chanchia?`