---
title:  Uni Ku∙monggrikanina Pangnan Simsakgipa
date:   17/01/2024
---

`Isolni bichal ka∙ani mingsa nangchongmotgipa sing∙aniko nakatata: Maikai Isolni manderang bichalni somoio Isol baksa tom∙tomna aro jokataniko man∙na ka∙dongna man∙gen? Git. 94:14; Git. 105:7-10; Dan. 7:22 rangko poraibo.`

Isolni manderang naljokaniko man∙a maina Jihova Uni dongchakaniko Ziono donaha (Git. 76:1, 2) aro Uni gamchatbegipa man∙rikani ine uamang baksa Uni jringjrotni ku∙monggrikaniko mangrakataha (Git. 94:14; Git. 105:8-10). Uni ku∙monggrikgipa manderangko jegaljawa inesan mangmang Isol ku∙rachakaijaha; Ua uamangko An∙tango naljoke rakkina gita bimchipe kam ka∙a. Ua uamangni paprangko kema ka∙a (Git. 103:3); Ua Uni manderangko skia, pattia aro bilakata (Git. 25:8-11; Git. 29:11; Git. 105:24). Manderangko toromona an∙pilatna aro Isol uamangna simsaka ine mesokna gita Isolni bichal ka∙anikora on∙aha (Git. 94:8-15).

Git. 105 Israelni itihaso Jihovani Uni ku∙monggrikanina kakket ong∙aniko mesoka. Pilak obostarangon, nama aro namjani somoio, Isol gnangchim. Ua Josephko nirok-simsake Egyptona dilangaha aro uchin Uni manderangko aro ua jolo donggipa jatrangko bilongbegipa karapni somoio jokataha (Git. 105:16-24). Jihova Moseko Egypto nokkol ong∙aoniko Uni manderangko rimongkatna watataha, jekon uamangni palo ua chinrang aro dil∙dil ong∙anirang baksa kam ka∙aha (Git. 105:25-38).

Jihova Uni manderangna Ku∙rachakgimin A∙songko (Git. 105:11, 44) aro Uni chotchanggija chel∙chakaniko on∙aha (Git. 105:12-15). Ua uamangko jelataha (Git. 105:24), uamangni kosako sason ka∙giparangoniko uamangko jakgitelataha (Git. 105:37, 38) aro uamangni salantio nanganirangko uamangna on∙aha (Git. 105:39-41). Jihovara mamung jajaani grian Uni manderangna pilak ong∙anirangni kosako bilko man∙gipa ong∙a–je bebekon pangnaba gualjachina Gitko segiparang Uni manderangko nangnika.

Jensalo Isol Uni ku∙monggrikaniko gisik ra∙a, uan gisikona nabaasan ong∙aija maina uan pangnan kam ka∙aona soka (Aba. 8:1; 1 Sam. 1:19; Git. 98:3; Git. 105:42-44). Apsandaken, jensalo manderangara Isolni aiao inmangipa kamrangko aro bichal ka∙aniko gisik ra∙na gita okamako man∙a, manderangara Isolko mande ra∙e janggi tangna gita nanga ine miksongani ong∙a.

Ia ku∙monggrikanio, Israelni mongsonggipa okamaniara Isolni niamrangko manie ku∙monggrikanina kakket ong∙e donganian ong∙a (Git. 78:5-7; Git. 105:45). Gipin jatrangna Isolni gimin sakkiko on∙china gitaba Isolni manderangara okamako man∙a, maina Jihova pilak jatrangkon Uni mande Israelrang baksa bakrimaniko nangnika (Git. 105:1, 2). A∙gilsakara uni gimin bilaksranggipa aro ka∙sachakgipa Isolni chel∙chakgipa ku∙monggrikanio naljokaniko man∙a (Git. 89:28-34).

`An∙ching Jisuo maia gnang jean maini gimin skangni Israelna ku∙rachakanirangara da∙alo an∙chingna meligipa ong∙a ine mesoka? (Gal. 3:26-29 ko nibo).`