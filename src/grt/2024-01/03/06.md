---
title:  Nang∙ni Sakkirang Namen Mangrakgipa Ong∙a
date:   18/01/2024
---

`Git. 19:7; Git. 93:5; Git. 119:165; Git. 1:2, 6; Git. 18:30 aro Git. 25:10 rangko poraibo. Ia podrango maia apsanani gnang?`

Pilakni kosako Ong∙atgipa, Raja aro Bichal Ka∙gipa ong∙e a∙gilsako Jihovani pilakni kosako bil man∙aniara Uni sakkirangni ka∙dongchakna amgipa ong∙aniko paraka. Sakkirangara (Ibri kattao edut, “ge∙eta,” “niam”) niamrangni aro ge∙etanirangni bimangko miksonga jechin Jihova Uni manderangni toromo aro songsalo janggi tanganiko sason ka∙a (Reo. 32:15). Uarangara “namen ka∙dongani” ong∙a (Git. 93:5), jean Isolni singhasoni aro Isolni ong∙atgipa aro aldu-mittanggipa a∙gilsakni mangrakaniko aro baikamgipa ong∙aniko mesoka (Git. 93:1,2). Ibri katta jekon “ka∙dongani” ine pe∙aha (English katta amenkoara ianonikon ra∙aha) uara ka∙dongchakna amaniko, kakket ong∙aniko aro kimkim ong∙aniko agana (2 Sam. 7:16; 1 Ser. 17:23). Isolni niamrangara dingtang ong∙na man∙gijagipa aro nisiatako man∙na amgijagipa ong∙a.

Uni ku∙rachakanirang aro ge∙etarangni kakket ong∙anina Isol sakki on∙a. Isolni kakket ong∙aniara Uni niamni dingtang ong∙na man∙gijaniko jamin chake agananio chu∙gimik ka∙donganiko on∙a aro Isolo ka∙dongchakchina aro Una bamchina manderangko agananio chu∙gimik dabianiko daka.

Apsan somoion, a∙gilsako kakketani donggijanikoara a∙gilsakni pangchakani moaha ine talata (Git. 18:7; Isaia 24:18-21). Isolni niam manderangko torom janggi tanganio skia jean Isolni bichalo chadengna man∙gen. Uni gimin, toromirang moatako man∙jawaha maina uamangara Isolni niamo kim∙kimatako man∙aha, jean kimkimaniko aro naljokaniko on∙a aro uamangni ka∙tongrangara Jihovao kimkim ong∙aha (Git. 112:1, 6, 7). Isolni niamko rakkigiparangko mamungba ja∙gitotatna man∙ja (Git. 119:165), jean janggi tanganio Isolni chel∙chakaniko aro dilaniko mesoka (Git. 1:2, 3, 6).

Isolni Kattako gitko segipani ja∙arangna chakki ine talata, uni gimin ua uko bobilrangni donnugimin ja∙garangoniko chel∙chaka (Git. 119:105, 110). Isolni niamna ka∙sagiparango bang∙a tom∙tomani gnang (Git. 119:165), ian dukrang dongsranggijaniko miksongja ine rongtalen ma∙sina man∙a (Git. 119:161). Indiba ian Isolni mikkango dongaoni aro Unbaksa chu∙gimik nangrimaoniko man∙gipa tom∙tomanisa ong∙a.

`Isolni ge∙etanirangko aro niamrangko aro sakkirangko rakkianiara nang∙ni janggi tanganio maia dakchakaniko on∙aha? Minggipinara, uarangko pe∙anio na∙a maia neng∙nikaniko man∙aha?`