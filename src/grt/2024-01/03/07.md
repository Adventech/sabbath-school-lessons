---
title:  Chanchidapani
date:   19/01/2024
---

Git. 86:5, 15; Ellen G. White-ni segipa Steps to Christ oniko “God’s Love for Man” jak 9-15 rangko poraibo. Isol ka∙sara ong∙a ingipa bebeara Gitrango Isol aro Uni kamrangko talatanirangko maikai an∙chingko nambate ma∙sina dakchaka?

Ia antini poraianio Isol aro Uni kamrangko talataniko mongsong dakaha, jerangan a∙gilsakko mangrakata aro uko kimkime aro naljoke rakkia. Gitko segiparang Isolo mol∙mola, jean Ong∙atgipa, Raja, Bichal Ka∙gipa, ku∙monggrikaniko dake Jokatgipa aro niamko On∙gipa ong∙a. A∙gilsako Isolni kam ka∙anirangkoara Isolni gipin upadi aro bimungrango nikna gita man∙a, jekai Mes Nirikgipa (Git. 23:1; Git. 80:1), Jokatani Rong∙brak (Git. 95:1), aro Pagipa (Git. 68:5; Git. 89:26). A∙gilsako an∙ching dal∙begipa dakgrikani dukrangni gisepo mangba naljokna gita man∙a, maina Isolan pilakni kosako ong∙a aro Uni pilak dakani aro agananirango kakketgipa ong∙a. Ia Isolni gimin talatanirangara chu∙gimik ong∙jaoba, uaranga dingtang dingtang cholrangchi Isolni An∙tangko Gitrango parakani ong∙a.

An∙ching Gitrangko poraiangkuon, Isolni ka∙saani aro ka∙sachakani cholonni seng∙anio aro a∙gilsakko Uni jokatna aro nampilatna miksongani seng∙anio Gitrangko poraina gita nangchongmota. “Chisolni teng∙ao salgini cholonko baditana kingking poraia inditan an∙ching ka∙sachakaniko, rinok rinok ong∙aniko, nitoa aro kakket baksa bringimin kema ka∙aniko nika, aro an∙ching bon∙changgijagipa ka∙saani aro skatang dakgipa bi∙sana ma∙ani simbragipa ka∙sachakanina batgipa rinokgipa ka∙saaniko chanchisokpilgijagipa sakkirangchi rongtale u∙ia.” –Ellen G. White, Steps to Christ, jak 15. Gitrango, uamangni bobil dakpilanina manderang Isolni bichalko chagrongomangba, uamang Isolo bi∙kua maina uamang u∙ia je, Isolni ka∙onanganiara dikdiksanasan, indiba Uni ka∙sachakaniara jringjrotnan ong∙a (Git. 103:8).

**Chanchigrikna Sing∙anirang**:

`Maini gimin dal∙begipa dakgrikanini bebe ong∙aniko aro pilakon ong∙enganiko ma∙sianiara Isolan pilakni kosako sason ka∙gipa aro bil man∙gipa ong∙genchimoba an∙chingni a∙gilsako duk aro saknaani dongengkua ine ma∙sina an∙chingko dakchakanio nangchongmotgipa ong∙a?`

`Maikai Isolan Ong∙atgipa ong∙a ine bebera∙aniara an∙chingni an∙tangtangko ma∙sianiko aro gipin ong∙atako man∙giparang baksa an∙chingni nangrimgrikaniko ma∙sianiko nambatatna man∙a? Ua bebeoni manderang re∙brangangahaon mai ong∙a (Git. 106:35-42)?`

`Sastroni chasongo jatrangni mite dakanirangara maia ong∙gijani gnangchim (Git. 115:4-8)? Da∙ororoni mite dakanirangara mai ong∙gen? Maini gimin uarangara an∙chingni Gitel baksa re∙ruraanio kenbeani ong∙a?`

`Isolni bichalara Uni manderang baksa a∙bachenga ine u∙ie maikai Isolni manderangara janggi tangna nanggen? Maikai Isol Uni manderangko bichal ka∙a?`