---
title:  Isolan Bichal Ka∙gipa Ong∙a
date:   16/01/2024
---

`Git. 75 ko poraibo. Maini gimin namgijagipa mandeni gaora de∙aniara ong∙gramaiani ong∙a?`

Pilakni kosako Raja ong∙e, Jihovaan Niamko On∙gipaba ong∙a (Git. 99:7) aro Bichal Ka∙gipaba ong∙a (Git. 98:9; Git. 97:2). Namgijagipa manderang Isolni a∙gilsako kakket tik ong∙e donaniko dontonggija ka∙mikkenataha, indiba Jihova a∙gilsakko bichal ka∙gen aro namgijagipani sason ka∙aniko bon∙atgen (Git. 75:8-10; Git. 96:13).

Git. 75 o, bang∙a noksarang namgijagipa manderangko nisiataniko mesoka. Rangkareo gitchakgipa drakka bitchiara (Git. 75:8) Isolni ka∙onangani ching∙chaaniko mesoka (Jer. 25:15; Para. 14:10). Namgija dakgiparangni grongrangko rasote galanian uamangni bil aro sason ka∙ani bon∙aniko mesoka, indiba kakket dakgiparangni grongrang de∙doako man∙gen (Git. 75:10). Uni bichal ka∙anina Isol “tik dongimin sal” ba “tik dongimin somoi” ko basea (Git. 75:2). Ia bon∙chote bichal ka∙aniara bon∙kaman somoi ong∙gen (Git. 96:13; 1 Kor. 15:23-26).

Uni bichal ka∙ani bak gita Jihova manderangni ka∙tongrangko sandirikita. (Git. 14:2 ko poraibo). Ian Aba. 6:5, 8 ko gisik ra∙atpilani ong∙a. Ia pod gnian indake mesoka je, a∙gilsako Isolni bichalko chu∙sokatna skang manderangni janggi tanganiko Isol sandirikite nia aro Uni jokatna man∙gipa kakketko jokatna ine am∙aniko daka. Ia bichal ka∙anikon basakobade “sandirikite bichal ka∙ani” ine minga jeon Isol kakketgiparangko chel∙chaka aro namgija dakgiparangni bon∙kamaniko tik ka∙e dona.

Uara maikai kam ka∙a?

Skanggipa, Isol Uni manderangko namgija dakgiparangoniko jokata (Git. 97:10; Git. 146:9) aro jokatanichi sontolgiparangko Ua nitoata (Git. 149:4). Gnigipa, gisik pil∙gijagipa papirangko jringjrotna nisiataha (Git. 97:3). Mitam Gitrang Isolni bichalni kosako manderangni silchidarerangni choligijaniko talata (Git. 76:3-6). Manderangni namgijagipa kamrangna Ua sastiko on∙genchimoba, Jihovara kema ka∙ninggipa Isolba ong∙a (Git. 99:8). Namgija dakgiparangsan mangmang ong∙ja, Isolni manderangba Isolna agane on∙na nanggen (Git. 50:4; Git. 135:14).

Gipin Sastroni podrango janapgipa apsan chanchianikon Gitrang janapa je, Isolni bichalara Isolni manderang baksa a∙bachenge a∙gilsak gimikona gipanga (Deut. 323:36; 1 Pit. 4:17). Gitko segipa uko bichal ka∙china Isolo grapa indiba uko chel∙chakchina ua Isolni toromi ong∙anio pangchaka (Git. 7:8-11; Git. 139:23, 24).

`Isolni bichal ka∙aniko nisengsoe katchachina Gitrang an∙chingko okama (Git. 67:4; Git. 96:10-13; Git. 98:4-9). Kristoni an∙chichi pindapako man∙giparangna maikai Isolni bichalara namgipa kobor ong∙a?`