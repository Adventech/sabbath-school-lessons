---
title:  കഷ്ടം അനുഭവിക്കുന്ന മശിഹ
date:   26/02/2024
---

`വായിക്കുക: സങ്കീര്‍ത്തനം 22; 118:22. മശിഹ രക്ഷിക്കുവാന്‍ വന്ന ജനം എങ്ങനെ തന്നോടു പെരുമാറി?`

അത്യന്തം ഉപേക്ഷിക്കപ്പെട്ടു മനഃപീഡ അനുഭവിക്കുന്ന മശിഹയുടെ വികാരങ്ങളെ പല സങ്കീര്‍ത്തനങ്ങളും പ്രകടമാക്കുന്നുണ്ട്. ഉദാ: സങ്കീര്‍ത്തനം 42,88,102. സങ്കീര്‍ത്തനം 22 നേരിട്ടുള്ള ഒരു മശിഹാ പ്രവചനമാണ്. എന്തുകൊണ്ടെന്നാല്‍, ഈ സങ്കീര്‍ത്തനത്തിലെ പല വിശദാംശങ്ങളും ചരിത്രപരമായി ദാവീദിനോടു ബന്ധപ്പെട്ടതല്ല, എന്നാല്‍ ക്രിസ്തുവിന്‍റെ മരണവുമായി സാഹചര്യങ്ങള്‍കൊണ്ടു പൂര്‍ണ്ണമായും യോജിക്കുന്നു. യേശു സങ്കീര്‍ത്തനം 22:1 ഉപയോഗിച്ചാണു ക്രൂശില്‍ വച്ചു പ്രാര്‍ത്ഥിച്ചത് (മത്താ. 27:46).

ക്രിസ്തു ലോകത്തിന്‍റെ മുഴുവന്‍ പാപങ്ങളും വഹിക്കേണ്ടി വന്നതുമൂലം പിതാവില്‍നിന്നു വേര്‍പിരിക്കപ്പെട്ടതിന്‍റെ ഹൃദയവേദന അളവറ്റതാണ്. അവരുടെ തമ്മിലടുപ്പത്തിന്‍റെ അളവ്, അതായത് അവരുടെ ഒന്നായ അവസ്ഥ കൊണ്ടുമാത്രമേ ആ വേദനയെ അളക്കാന്‍ കഴിയൂ (യോഹ. 1:1,2; 10:30). എന്നാലും, വിവരിക്കാനാകാത്ത യാതനയുടെ ആഴങ്ങള്‍ക്കുപോലും പിതാവും പുത്രനുമായുള്ള ഐക്യത്തെ തകര്‍ക്കുവാന്‍ കഴിഞ്ഞില്ല. ക്രിസ്തുവിന്‍റെ സര്‍വ്വത്ര ഉപേക്ഷിക്കപ്പെട്ട അവസ്ഥയിലും വ്യവസ്ഥ കൂടാതെ, താന്‍ നേരിട്ടതായ നിരാശയുടെ ആഴം കണക്കാക്കാതെതന്നെ, സ്വയം പിതാവില്‍ സമര്‍പ്പിച്ചു.

"നമ്മുടെ പകരക്കാരനും ജാമ്യക്കാരനും എന്ന നിലയില്‍ നമ്മള്‍ എല്ലാവരുടെയും അകൃത്യം ഒക്കെയും ക്രിസ്തുവിന്‍റെ മേല്‍ ചുമത്തപ്പെട്ടു. അവിടുന്നു ന്യായപ്രമാണ ലംഘകനായി കണക്കാക്കപ്പെട്ടു. ന്യായപ്രമാണത്തിന്‍റെ ശാപത്തില്‍നിന്നു നമ്മെ വീണ്ടെടുക്കുവാന്‍ വേണ്ടി ആയിരുന്നു അത്. ആദാമിന്‍റെ ഓരോ സന്തതിയുടെയും പാപകുറ്റങ്ങള്‍ എല്ലാം ക്രിസ്തുവിന്‍റെ ഹൃദയത്തിനു ഭാരം ഏല്പിച്ചു. പാപത്തിന് എതിരേയുള്ള ദൈവക്രോധം, അകൃത്യം നിമിത്തമുള്ള പിതാവിന്‍റെ അത്യപ്തിയുടെ ഭീകരമായ അനുഭവം. തന്‍റെ പുത്രന്‍റെ മുഴുവന്‍ ആത്മാവിനെയും സംഭ്രമത്തിലാക്കി." E.G. White, The Desire of Ages, p. 753.

കാളക്കൂറ്റന്മാര്‍, അലറുന്ന സിംഹങ്ങള്‍, കടിക്കുന്ന നായ്ക്കള്‍ മുതലായ മൃഗസാദൃശ്യങ്ങള്‍ മനുഷ്യരുടെ ക്രൂരതയുടെയും മൃഗീയതയുടെയും ചിത്രത്തെ ഉയര്‍ത്തിക്കാണിക്കുന്നു. നിര്‍ദ്ദോഷിയും നിസ്സഹായവുമായ ഒരു പുഴു മാത്രമായി താരതമ്യം ചെയ്യപ്പെട്ട ക്രിസ്തു ഇതെല്ലാം തന്‍റെ അന്ത്യനാഴികകളില്‍ സഹിക്കേണ്ടിവന്നു. പിതാവിനോടു പുത്രന്‍ സംസാരിച്ച അതേ വാക്കുകള്‍കൊണ്ടു ജനക്കൂട്ടം പരിഹസിച്ച സര്‍വ്വവിഷതുല്യമായ പ്രതികരണങ്ങളെ സങ്കീര്‍ത്തനം 22 അതിശയിപ്പിക്കുന്ന കൃത്യതയോടെ നമുക്കു വിവരിച്ചുതരുന്നു

(സങ്കീ. 22:1, 8; മത്താ. 27:43). യേശുവിന്‍റെ വസ്ത്രങ്ങള്‍ക്കായി പടയാളികള്‍ ചീട്ടിട്ടതുപോലും സങ്കീര്‍ത്തനങ്ങള്‍ മുന്‍കൂട്ടി രേഖപ്പെടുത്തിയിരുന്നു (സങ്കീ. 22:18; മത്താ. 27:35). അവര്‍ ചതച്ചുകളയുവാന്‍ അന്വേഷിച്ച ഒരു "പുഴു" വിശുദ്ധ മന്ദിരത്തിന്‍റെ "മൂലക്കല്ലാ"യി മാറുമെന്നും അതിന്‍റെ അടിസ്ഥാനം ഉറപ്പിക്കുമെന്നും അവര്‍ ഒട്ടും മനസ്സിലാക്കിയിരുന്നില്ല (സങ്കീ. 118:22).

തള്ളിക്കളയപ്പെട്ട മശിഹ, എന്തായാലും, മരിച്ചവരില്‍നിന്ന് ഉയര്‍ത്തശേഷം ദൈവ ജനത്തിന്‍റെ രക്ഷയുടെ ഉറവിടമായി മാറി (മത്താ. 21:42; അ.പ്ര. 4:10-12). ക്രിസ്തു, മനുഷ്യവര്‍ഗ്ഗം തന്നെ നിരസ്സിച്ചതിന്‍റെ ദുഃഖവും അനുഭവിച്ചു. ദൈവമാകട്ടെ തന്‍റെ പുത്രനെ ആത്മിക വിശുദ്ധ മന്ദിരത്തിന്‍റെ "പ്രധാന മൂലക്കല്ല്" ആക്കിക്കൊണ്ട് അവിടുത്തെ മഹത്വീകരിച്ചു (എഫെ. 2:20-22; 1 പത്രൊ. 2:4-8). ദൈവിക രക്ഷയുടെ ഉപാധിയായ ഈ മൂലക്കല്ലിനെ തള്ളിക്കളയുന്നവര്‍ക്ക് അതുതന്നെ അവരുടെ ന്യായവിധി കര്‍ത്താവാകും (യെശ. 8:14; മത്താ. 21:44).

`യേശു ക്രൂശില്‍ നിങ്ങളുടെ പാപത്തിന്‍റെ പ്രായശ്ചിത്തമായി കഷ്ടം അനുഭവിച്ചു. നിങ്ങള്‍ എങ്ങനെ ജീവിക്കണം എന്നതിനെ ഇത് എങ്ങനെ സ്വാധീനിക്കുന്നു?`