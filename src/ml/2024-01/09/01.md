---
title:  യഹോവയുടെ നാമത്തില്‍ വരുന്നവന്‍ വാഴ്ത്തപ്പെട്ടവന്‍
date:   24/02/2024
---

### പഠനത്തിനുള്ള വേദഭാഗങ്ങള്‍
സങ്കീര്‍ത്തനം 23; യോഹന്നാന്‍ 10:11-15; സങ്കീര്‍ത്തനം 22; 89:27-32; കൊലൊസ്യര്‍ 1:16; സങ്കീര്‍ത്തനം 2; എബ്രായര്‍ 7:20-28.

> <p>മനഃപാഠവാക്യം</p>
> "വീട് പണിയുന്നവര്‍ തള്ളിക്കളഞ്ഞ കല്ല് മൂലക്കല്ലായി തീര്‍ന്നിരിക്കുന്നു. ഇതു യഹോവയാല്‍ സംഭവിച്ചു, നമ്മുടെ ദൃഷ്ടിയില്‍ ആശ്ചര്യം ആയിരിക്കുന്നു" (സങ്കീ. 118:22,23).

സങ്കീര്‍ത്തനങ്ങള്‍ ക്രിസ്തു എന്ന വ്യക്തിയെയും തന്‍റെ ശുശ്രൂഷയെയും സാക്ഷ്യപ്പെടുത്തുന്നു. ക്രിസ്തുവിന്‍റെ രക്ഷയുടെ പ്രവൃത്തികളില്‍ മിക്കവാറും എല്ലാ ഭാഗങ്ങളും സങ്കീര്‍ത്തനങ്ങളില്‍ കാണപ്പെടുന്നു. വിവിധ വിധങ്ങളില്‍ (രീതികളില്‍) ക്രിസ്തുവിന്‍റെ ജീവിതവും പ്രവൃത്തികളും പലപ്പോഴും എടുത്തുപറയത്തക്ക കൃത്യതയോടെ സങ്കീര്‍ത്തനങ്ങളില്‍ മുന്‍കൂട്ടി ചിത്രീകരിക്കുകയും പ്രവചിക്കുകയും ചെയ്യപ്പെട്ടിരിക്കുന്നു.

സങ്കീര്‍ത്തനങ്ങളില്‍ വെളിവാക്കപ്പെട്ടിരിക്കുന്ന വിഷയങ്ങളില്‍ ക്രിസ്തുവിന്‍റെ ദൈവത്വം, തന്‍റെ അനുസരണം, ദൈവാലയത്തെ സംബന്ധിച്ച അത്യധികമായ ഉത്സാഹം, നല്ല ഇടയന്‍ എന്ന വ്യക്തിത്വം, തന്നെ തള്ളിപ്പറഞ്ഞത്, തന്‍റെ കഷ്ടാനുഭവങ്ങള്‍, അസ്ഥികള്‍ ഒടിഞ്ഞുപോകാത്തത്, മരണം, ഉയര്‍പ്പ്, സ്വര്‍ഗ്ഗാരോഹണം, പൗരോഹിത്യം, രാജത്വം എന്നിവയെല്ലാം ഉള്‍പ്പെട്ടിരിക്കുന്നു. യേശു ജഡത്തില്‍ വരുന്നതിനു വളരെ നൂറ്റാണ്ടുകള്‍ക്കു മുമ്പുതന്നെ പ്രവചിക്കപ്പെട്ട വിധം ഇതെല്ലാം അവയിലുണ്ട്.

എമ്മാവൂസിലേക്കുള്ള വഴിയില്‍വച്ച് ശിഷ്യന്മാരോടു സംസാരിക്കുമ്പോള്‍, തന്‍റെ ശുശ്രൂഷ സംബന്ധിച്ച കാര്യങ്ങള്‍ യേശു സങ്കീര്‍ത്തനങ്ങളില്‍നിന്നു ചൂണ്ടി കാണിച്ചതില്‍ അതിശയമില്ല (ലൂക്കൊ. 24:44). താന്‍ ആരാണെന്നതിന്‍റെ തെളിവ് സങ്കീര്‍ത്തനങ്ങളില്‍ കണ്ടെത്തുവാന്‍ യേശു അവരോട് ആവശ്യപ്പെടുക ആയിരുന്നു.

ചില സങ്കീര്‍ത്തനങ്ങള്‍ക്കു ക്രിസ്തുവില്‍ പ്രതീകാത്മക (സാദൃശിക) നിറവേറല്‍ ഉണ്ട്. യേശു രാജാവും ന്യായാധിപനും എന്ന ആശയം സങ്കീര്‍ത്തനങ്ങള്‍ 24,45,72,101 എന്നിവ ഉള്‍ക്കൊള്ളുന്നു. സങ്കീര്‍ത്തനങ്ങള്‍ 88, 102 എന്നിവ പീഡ അനുഭവിക്കുന്ന ഒരു ദൈവദാസന്‍റെ പ്രാര്‍ത്ഥനകളാണ്.

എല്ലാ സങ്കീര്‍ത്തനങ്ങളിലും എഴുത്തുകാരുടെ വിലാപങ്ങള്‍, നന്ദിയര്‍പ്പണം, സ്തുതികള്‍, നീതിക്കായുള്ള നിലവിളി, വിടുതലിനുള്ള പ്രാര്‍ത്ഥനകള്‍ എന്നിവയിലൂടെ, ലോകത്തിന്‍റെ രക്ഷക്കായുള്ള ക്രിസ്തുവിന്‍റെ പ്രാര്‍ത്ഥനകളുടെ പ്രതിധ്വനി കേള്‍ക്കാവുന്നതാണ്.

_*ഈ ആഴ്ചയിലെ പാഠം പഠിച്ച് മാര്‍ച്ച് 2 ലെ ശബ്ബത്തിനായി ഒരുങ്ങുക_