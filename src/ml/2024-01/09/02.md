---
title:  സ്വയം പരിത്യാഗിയായ ദിവ്യ ഇടയന്‍
date:   25/02/2024
---

`വായിക്കുക: സങ്കീര്‍ത്തനം 23; 28:9; 80:1; 78:52,53; 79:13; 100:3. ദൈവവും തന്‍റെ ജനവുമായുള്ള ബന്ധത്തെ ഈ വേദഭാഗങ്ങള്‍ എങ്ങനെ ചിത്രീകരിക്കുന്നു?`

യഹോവ ഇടയനും ദൈവജനം തന്‍റെ മേച്ചില്‍ പുറത്തെ ആട്ടിന്‍കൂട്ടവുമായി ചിത്രീകരിക്കപ്പെട്ടിരിക്കുന്നു. ഇതു ദൈവജനത്തിനുള്ള ദൈവനടത്തിപ്പിനെയും കരുതലിനെയും ഉയര്‍ത്തിക്കാണിക്കുന്നു. ജൈവജനമാകട്ടെ അവരുടെ സകല ആവശ്യങ്ങള്‍ക്കുമായി ദൈവത്തില്‍ ആശ്രയിക്കുന്നതും അതിലുണ്ട്. ദൈവവും ജനവുമായുള്ള അടുപ്പത്തെയും ഈ സാദൃശ്യം കൈമാറുന്നു. കാരണം, ഇടയന്മാര്‍ ആടുകളോടുകൂടി ജീവിച്ച് അവയുടെ ഓരോന്നിന്‍റെയും ആവശ്യങ്ങളെ നിവര്‍ത്തിച്ചിരുന്നു. ഇടയനായുള്ള പ്രതിരൂപം തന്‍റെ ആട്ടിന്‍കൂട്ടങ്ങളുടെ ഉടമസ്ഥതയെയും ഉറപ്പിച്ചു പറയുന്നു. ഇതിനു രണ്ടു ശക്തമായ ബന്ധങ്ങള്‍ ആണുള്ളത്: 1. സൃഷ്ടിപ്പ് (സങ്കീ. 95:6,7; 100:3), 2. ഉടമ്പടി (സങ്കീ. 28:9; എബ്രാ. 13:20).

ആട്ടിന്‍കൂട്ടത്തെപ്പോലെ യോസേഫിനെ നടത്തുന്നവനായി (സങ്കീ. 80:1) എന്ന പ്രതീകം ഒരുപക്ഷേ യോസേഫിനു യാക്കോബ് നല്‍കിയ ആശീര്‍വാദത്തെ ഓര്‍മ്മപ്പെടുത്തുന്നുണ്ടാകും (ഉല്പത്തി 49:24). ദൈവത്തെ യിസ്രായേലിന്‍റെ ഇടയനായി ചിത്രീകരിക്കുന്നു. അതുകൊണ്ടുതന്നെ അത് ഈ വലിയ ഉടമ്പടിക്കും അനുഗ്രഹങ്ങള്‍ക്കുമായി അഭ്യര്‍ത്ഥിക്കുന്നു. രാജാക്കന്മാര്‍ അവരുടെ പ്രജകള്‍ക്ക് ഇടയന്മാരായി കണക്കാക്കപ്പെട്ടിരുന്നു (2 ശമൂ. 5:2). എന്നാല്‍ ദൈവം മാത്രമേ സത്യമായി ഈ പദവി അര്‍ഹിക്കുന്നുള്ളൂ. കാരണം, പല മാനുഷിക രാജാക്കന്മാരും അധികവും അവരുടെ വിളിക്കൊത്തു ജീവിച്ചില്ല. യേശു മാത്രമാണ് വിളിക്ക് അനുയോജ്യമായി ജീവിച്ചത്. അതുകൊണ്ടാണു യേശു നല്ല ഇടയന്‍ എന്നു വിളിക്കപ്പെടുന്നത്.

`യോഹന്നാന്‍ 10:11-15 വായിക്കുക. നല്ല ഇടയന്‍ എന്ന നിലയില്‍ യേശു തന്നെക്കുറിച്ച് എന്താണു പറയുന്നത്?`

ഇടയന്‍റെ പിശകു കൂടാത്ത ശബ്ദത്തെ ആടുകള്‍ തിരിച്ചറിയുന്നു എന്നതാണ് ഇടയനും ആട്ടിന്‍കൂട്ടവും തമ്മിലുള്ള അടുത്ത ബന്ധത്തിന്‍റെ തെളിവ് (യോഹ. 10:4,27). ഇന്നുവരെയും മദ്ധ്യപൗരസ്ത്യ ഇടയന്മാര്‍ക്കു കൂട്ടം തെറ്റിയ ആടുകളെ വിളിച്ചു വേര്‍തിരിക്കാന്‍ കഴിയും. ആടുകള്‍ തങ്ങളുടെ ഇടയന്‍റെ ശബ്ദം തിരിച്ചറിഞ്ഞ് അനുഗമിക്കുന്നു.

ചില കാലങ്ങളില്‍ ദൈവത്തിന്‍റെ ആട്ടിന്‍കൂട്ടം പലവിധമായ മാനസിക/ശാരീരിക പീഡകള്‍ അനുഭവിക്കേണ്ടിവരുന്നു. ദൈവത്തിന്‍റെ അതൃപ്തിയുടെയും ഉപേക്ഷണത്തിന്‍റെയും അടയാളമായി അവയെ മനുഷ്യര്‍ കരുതുന്നു. എന്നാല്‍ നല്ല ഇടയന്‍ ഒരിക്കലും വഴിതെറ്റിയ ആടിനെ ഉപേക്ഷിക്കാതെ രക്ഷിക്കുവാനായി അവയെ അന്വേഷിക്കുന്നു. ദൈവത്തിനു തന്‍റെ ജനവുമായുള്ള ബന്ധത്തിനു ശക്തമായ ഒരു പ്രതീകം/സാദൃശ്യം ആണിത്. നല്ല ഇടയന്‍ തന്‍റെ ആടുകള്‍ക്കുവേണ്ടി മരിക്കാനും ഒരുക്കമാണ് (യോഹ. 10:11,15). യേശു തന്‍റെ ജനത്തിനുവേണ്ടി ബലിയാടാകുവാന്‍ ഇടയായത് വിസ്മയിപ്പിക്കുന്നതാണ് (യോഹ. 1:29). യേശു തന്‍റെ ആടുകളെ മറ്റു കൂട്ടങ്ങളില്‍ നിന്നു വിളിച്ചു തന്‍റേതിനോടു ചേര്‍ക്കുമെന്നും യേശു ഉറപ്പിച്ചു പറഞ്ഞു (യോഹ. 10:16).

`യേശു നമ്മുടെ നല്ല ഇടയന്‍ ആയിരിക്കുന്നതിന്‍റെ പ്രയോജനം നമുക്ക് എങ്ങനെ ദിവസേന പ്രായോഗികമാക്കാം?`