---
title:  മല്ക്കീസേദെക്കിന്‍റെ വിധത്തില്‍ ഒരു നിത്യപുരോഹിതന്‍
date:   29/02/2024
---

`സങ്കീര്‍ത്തനം 110:4-7 വായിക്കുക. ക്രിസ്തുവിന്‍റെ സ്വര്‍ഗ്ഗീയ പൗരോഹിത്യത്തില്‍ എന്തു മഹത്തായ പ്രത്യാശയാണ് നമുക്കു കണ്ടെത്താന്‍ കഴിയുന്നത്?`

ദൈവം മശീഹക്ക് ഒരു നിത്യരാജത്വം ഏല്പിച്ചുകൊടുക്കുന്നു (സങ്കീ. 110:1-3). മല്ക്കീസേദെക്കിന്‍റെ വിധത്തില്‍ അത്യുന്നത നിരയിലുള്ള ഒരു പൗരോഹിത്യവും മശീഹക്കു നല്‍കപ്പെടുന്നു (സങ്കീ. 110:4-7). ദൈവം തന്‍റെ വാക്കിന് ഒരു പവിത്രമായ പ്രതിജ്ഞകൊണ്ടു മുദ്രയിടുകയും ചെയ്യുന്നു (എബ്രാ. 6:17,18). സമ്പൂര്‍ണ്ണനായ ഒരു പുരോഹിതനെ നല്‍കുന്നതിനു ദൈവം മടിക്കാത്തത് ദൈവത്തിന്‍റെ കൃപയുടെ ഒരു അടയാളമാണ്. മനുഷ്യരുടെ പാപങ്ങളും തുറന്ന മത്സരങ്ങളും അവരെ ഉപേക്ഷിച്ചുകളയുവാന്‍ ദൈവത്തെ നിരന്തരം പ്രകോപിപ്പിച്ചുകൊണ്ടിരിക്കുന്നു. ദൈവത്തിന്‍റെ പ്രതിജ്ഞ ആകട്ടെ മാറ്റമില്ലാത്തതാണ്; അത്, അനുതപിക്കുന്നവരുടെ മേല്‍നിന്നു ന്യായവിധി നീക്കുന്നതിനുള്ള ദൈവകൃപ ഉറപ്പാക്കുന്നു (പുറ. 32:14; സങ്കീ. 106:45).

മശീഹാ രാജാവ് തികവുള്ള ഒരു പുരോഹിതന്‍കൂടി ആയിരിക്കും (സങ്കീ. 110:4) എന്ന പ്രഖ്യാപനം കൊണ്ടു ദിവ്യപ്രതിജ്ഞ (സത്യം, ആണ) ദാവീദുമായുള്ള ഉടമ്പടിക്ക് ഒരു സവിശേഷത നല്‍കുന്നു. യിസ്രായേലിലെ രാജാക്കന്മാര്‍ക്കു ലേവ്യ പുരോഹിതന്മാരെപോലെ പ്രവര്‍ത്തിക്കാന്‍ ഒരിക്കലും കഴിഞ്ഞിട്ടില്ല (സംഖ്യാ. 8:19; 2 ദിനവൃ. 26:16-21). തിരുവെഴുത്ത് എപ്പോഴെങ്കിലും രാജാക്കന്മാരും ജനവും വഴിപാടു കൊണ്ടുവരുന്നതായി പറയുന്നതൊക്കെ, പുരോഹിതന്മാരുടെ അടുക്കല്‍ എത്തിക്കുന്ന കാര്യമാണ് പറയപ്പെടുന്നത്. അവയെ യഥാര്‍ത്ഥമായി അര്‍പ്പിച്ചിരുന്നത് പുരോഹിതന്മാര്‍ മാത്രം ആയിരുന്നു. സങ്കീര്‍ത്തനം 110 മശീഹാ രാജാവിനെ യിസ്രായേലിലെ മറ്റു രാജാക്കന്മാരില്‍നിന്നും പുരോഹിതന്മാരില്‍നിന്നും വേറിട്ടുനിര്‍ത്തുന്നു. ക്രിസ്തുവിന്‍റെ പൗരോഹിത്യം മല്ക്കീസേദെക്കില്‍നിന്നും ഉളവായതാണ്. മല്ക്കീസേദെക്ക് ആകട്ടെ, "അത്യുന്നത ദൈവത്തിന്‍റെ" പുരോഹിതനും ശാലേം രാജാവും ആയിരുന്നു (ഉല്പ. 14:18-20). സങ്കീര്‍ത്തനം 110 ഒഴികെ പഴയനിയമം ഒരിടത്തും ദാവീദ് മല്ക്കീസേദെക്കിന്‍റെ വിധം പൗരോഹിത്യം വഹിച്ചിരുന്നു എന്നു പറയുന്നില്ല. യിസ്രായേലിലെ വേറൊരു രാജാവിനെകുറിച്ചും അപ്രകാരം പറയുന്നില്ല. ഈ സങ്കീര്‍ത്തനം വേറിട്ട (വ്യത്യസ്തനായ) ഒരു രാജ-പുരോഹിതനെ കുറിച്ചു വ്യക്തമായി സംസാരിക്കുന്നു.

`എബ്രായര്‍ 7:20-28 വായിക്കുക. ക്രിസ്തുവിന്‍റെ അതിശ്രേഷ്ഠ പൗരോഹിത്യത്തിന്‍റെ അര്‍ത്ഥം (സവിശേഷതകള്‍) എന്തൊക്കെയാണ്?`

ദിവ്യനായ രാജാവും നിത്യനായ പുരോഹിതനും ആയിരിക്കെ, യേശുവിനു സകല

മാനവ രാജാക്കന്മാര്‍ക്കും പുരോഹിതന്മാര്‍ക്കും മീതേ മുമ്പൊരിക്കലും ആര്‍ക്കും ഉണ്ടായിട്ടില്ലാത്ത അധീശത്വം (മേല്‍ക്കോയ്മ) ഉണ്ട്. അതില്‍ നമുക്കു പ്രത്യാശിക്കാനുണ്ട്. ദൈവത്തിന്‍റെ പ്രതിജ്ഞയില്‍ (സത്യം) അടിസ്ഥാനമിട്ട, (മാനുഷിക വാഗ്ദാനങ്ങളല്ല) അതിശ്രേഷ്ഠമായ ഒരു ഉടമ്പടിയെ ക്രിസ്തു ഉയര്‍ത്തി പിടിക്കുന്നു. അവിടുന്നു സ്വര്‍ഗ്ഗത്തിലെ വിശുദ്ധമന്ദിരത്തില്‍ ശുശ്രൂഷ ചെയ്യുന്നു. തന്‍റെ പൗരോഹിത്യം മനുഷ്യരുടേതുപോലെ പാപംകൊണ്ടും മരണംകൊണ്ടും ബാധിക്കപ്പെടുന്നില്ല. അതിനാല്‍ ക്രിസ്തുവിനു തന്‍റെ ജനത്തിനുവേണ്ടി പക്ഷവാദം കഴിപ്പാനും അവരെ നിത്യമായി രക്ഷിക്കുവാനും കഴിയും. തികവുള്ളവനും അനുകമ്പ ഉള്ളവനും ആയ പുരോഹിതന്‍ എന്ന നിലയില്‍, ദൈവവുമായി നിരപ്പില്‍ (യോജിപ്പില്‍) എത്തിക്കുന്ന ക്രിസ്തുവിന്‍റെ പ്രവൃത്തി, ദൈവത്തിന്‍റെ സാക്ഷാല്‍ സന്നിധിയില്‍ വസിക്കുന്നതിനുള്ള നിലനില്‍ക്കുന്ന ഉറപ്പ് തന്‍റെ ജനത്തിനു നല്‍കുന്നു (എബ്രാ. 6:19,20). ക്രിസ്തുവിന്‍റെ രാജകീയ പൗരോഹിത്യം മനുഷ്യമനസ്സുകളിലെ മാത്രമല്ല ലോകത്തിലെ തന്നെയും തിന്മയുടെ വാഴ്ചയെ ഇല്ലാതാക്കും. അവിടുന്നു സങ്കീര്‍ത്തനം 2 ലെ വാഗ്ദാനം എന്നേക്കും നിലനിര്‍ത്തും. അതായത്, ഏതു രാജ്യവും ഏതു ഭരണാധിപനും ക്രിസ്തുവിന്‍റെ രാജകീയ ന്യായവിധിക്കു വിധേയമായിരിക്കും (സങ്കീ. 2:6-9; 110:1,2,5,6). യേശുവിന്‍റെ അതിശയിപ്പിക്കുന്ന രാജത്വം നമ്മുടെ അനുസരണത്തിന്മേലും ആശ്രയത്തിന്മേലും സമ്പൂര്‍ണ്ണമായ ഒരു അവകാശം ഉന്നയിക്കുന്നു.