---
title:  ദൈവം തന്‍റെ നിയമത്തോടു എന്നേക്കും വിശ്വസ്തന്‍
date:   27/02/2024
---

`വായിക്കുക: സങ്കീര്‍ത്തനം 89:27-32; 38-46; 132:10-12. ദാവീദുമായുള്ള ഉടമ്പടി എന്തിനെ സംബന്ധിച്ചായിരുന്നു? അതിനെ അപകടപ്പെടുത്താമായിരുന്നത് എന്താണ്?`

ദൈവം ദാവീദിന്‍റെ രാജവംശത്തെ എന്നേക്കും നിലനിര്‍ത്തുകയും ജനം അഭിവൃദ്ധി പ്രാപിക്കുകയും ചെയ്യും എന്നതായിരുന്നു ദൈവത്തിന്‍റെ വാഗ്ദത്ത നിയമം (2 ശമൂ. 7:15-16; സങ്കീ. 89:1-4, 19-37; സങ്കീ. 132; 12-18). ദൈവത്തിന്‍റെ പാവനമായ പ്രതിജ്ഞയും ദൈവത്തോടുള്ള രാജാവിന്‍റെ വിശ്വസ്തതയും ആയിരുന്നു ഉടമ്പടി സ്ഥിരതയുടെ അടിസ്ഥാനം. എന്നാല്‍ ഭക്തനായിരുന്ന ദാവീദ് രാജാവ് പോലും ദൈവത്തോട് എന്നും വിശ്വസ്തന്‍ ആയിരുന്നില്ല. ദാവീദുമായുള്ള ഉടമ്പടി തകര്‍ന്നിരിക്കുന്നു എന്നതിലെ പരുപരുത്ത യാഥാര്‍ത്ഥ്യത്തിന്മേലുള്ള വിലാപമാണ് സങ്കീര്‍ത്തനം 89 ന്‍റെ വിഷയം. ദൈവം പ്രത്യാശയ്ക്കു വകയില്ലാത്തവിധം യിസ്രായേലിനെ ഉപേക്ഷിച്ചുവോ? 'ഇല്ല!' അതാണു ചോദ്യത്തിന്‍റെ മറുപടി.

ദൈവത്തിന്‍റെ ക്രോധം, അതെ, അതും തന്‍റെ ന്യായവിധിയുടെ ഒരു പ്രകടനമാണ് (സങ്കീ. 38:1; 74:1). എന്നാല്‍ അത് എന്നേക്കും ഉള്ളതല്ല. കാരണം ദൈവത്തിന്‍റെ നിത്യസ്നേഹം, ജനം അനുതപിക്കുമ്പോള്‍ അവരോടു ക്ഷമിക്കുന്നു. എന്നാലും, അത് നിലനില്‍ക്കുന്നിടത്തോളം തെറ്റു ചെയ്യുന്നവരോടുള്ള ദൈവത്തിന്‍റെ അതൃപ്തി രൂക്ഷമാണ്. ജനം അവരുടെ അനുസരണക്കേടിന്‍റെ പരിണതഫലം അനുഭവിക്കുകയും പാപങ്ങളുടെ കാഠിന്യം ബോധ്യപ്പെടുകയും വേണം (സങ്കീ. 89:38-46). എന്നിരുന്നാലും ക്രോധം ശമിക്കുന്ന സ്വഭാവത്തോട് അവര്‍ ചോദിക്കുന്നു. "എത്രത്തോളം?" (സങ്കീ. 89:46). ദൈവത്തിന്‍റെ കൃപയെ "ഓര്‍ക്കുവാ"നുള്ള തന്‍റെ വിശ്വസ്തതയിലുള്ള ഉറപ്പില്‍നിന്ന് പുതിയ പ്രത്യാശ പ്രവഹിക്കുന്നു (സങ്കീ. 89:47,50).

ചുരുക്കത്തില്‍, ഉടമ്പടിയുടെ മാനുഷിക ഭാഗം തകര്‍ന്നെങ്കിലും മശിഹയിലൂടെ മനുഷ്യര്‍ക്കു ദൈവത്തിന്‍റെ മാറ്റമില്ലാത്ത ഉദ്ദേശത്തിന്‍റെ വാഗ്ദത്തത്തില്‍ സ്വസ്ഥമായി വിശ്രമിക്കാവുന്നതാണ്. ആ മശിഹ സകല നീതിയുടെയും ആള്‍രൂപവും യിസ്രായേലിന്‍റെയും സര്‍വ്വലോകത്തിന്‍റെയും രക്ഷയും ആകുന്നു. അതായത്, ഒടുവില്‍ ദൈവം തന്നെ വിജയിക്കുകയും തന്‍റെ നിത്യരാജത്വം എന്നേക്കുമായി സ്ഥാപിക്കപ്പെടുകയും ചെയ്യും. ഇതൊക്കെ സംഭവിക്കുന്നത് ദൈവജനത്തിന്‍റെ നിമിത്തമല്ല, യേശു നിമിത്തം മാത്രമാണ്.

യേശുക്രിസ്തു ദാവീദിന്‍റെ പുത്രനും മശിഹയും ആകുന്നു (മത്താ. 1:1; എബ്രാ. 1:8). അവിടുന്നു സര്‍വ്വ സൃഷ്ടിയുടെയും "ആദ്യജാതന്‍" എന്നു വിളിക്കപ്പെടുന്നു (കൊലൊ. 1:15). ഇതു, "ഞാന്‍ അവനെ ആദ്യജാതനും ഭൂരാജാക്കന്മാരില്‍ ശ്രേഷ്ഠനുമാക്കും" എന്നുള്ള സങ്കീര്‍ത്തനം 89:27 അനുസരിച്ചു ക്രിസ്തുവിന്‍റെ സാദൃശ്യമായി ദാവീദിനെ സൂചിപ്പിക്കുന്നു.

"ആദ്യജാതന്‍" എന്ന ബഹുമതി, ദാവീദിന്‍റെ ജീവശാസ്ത്രപരമായ സ്ഥിതിയെ അല്ല പ്രകടിപ്പിക്കുന്നതെന്നു വ്യക്തമാണ്; കാരണം, ദാവീദ് മാതാപിതാക്കളുടെ 8-ാമത്തെ പുത്രന്‍ ആയിരുന്നു (1 ശമൂ. 16:10,11). യേശുവിന്‍റെ പ്രത്യേക ബഹുമതിയെയും അധികാരത്തെയും സൂചിപ്പിക്കുന്നു (കൊലൊ. 1:16, 20-22). ദൈവം യേശുവിനെ മരിച്ചവരില്‍നിന്ന് ഉയിര്‍പ്പിച്ചപ്പോള്‍ (അ.പ്ര. 2:30,31) അവിടുത്തെ മുഴുവന്‍ ലോകത്തിന്‍റെയും പരമോന്നത മഹാരാജാവാക്കി.

`കൊലൊസ്യര്‍ 1:16, 2022 വായിക്കുക. യേശു ആരായിരുന്നു, നമുക്കു വേണ്ടി എന്തു ചെയ്തു എന്നാണു വാക്യങ്ങള്‍ പഠിപ്പിക്കുന്നത്? ഇതില്‍നിന്ന് നിങ്ങള്‍ക്ക് എന്തു വാഗ്ദത്തം സ്വീകരിക്കാനാകും?`