---
title:  കൂടുതല്‍ പഠനത്തിന്
date:   01/03/2024
---

വായിക്കുക: E.G. White, “God with us”, The Desire of Ages, pp. 19-20.

ക്രിസ്തുവിന്‍റെ പ്രാര്‍ത്ഥനകളും ക്രിസ്തുവിനെ സംബന്ധിക്കുന്ന പ്രാര്‍ത്ഥനകളും ഒരുമിച്ചുചേര്‍ന്നു സങ്കീര്‍ത്തനങ്ങള്‍ ക്രിസ്തു എന്ന വ്യക്തിയെയും തന്‍റെ വീണ്ടെടുപ്പിന്‍ ശുശ്രൂഷയെയും അധികരിച്ച അതുല്യമായ ഒരു വെളിപ്പെടുത്തലാണു നല്‍കുന്നത്. അതില്‍ അവിടുന്നു "ദൈവം നമ്മോടുകൂടെ" ആകുന്നു (മത്താ. 1:23). അവഗണിക്കപ്പെട്ട, കഷ്ടം അനുഭവിക്കുന്ന നിലകളിലെ പോരാടുന്ന പ്രാര്‍ത്ഥനകളില്‍ യേശു "ദൈവം നമ്മോടുകൂടെ" ആകുന്നു. നീതിക്കും വിമോചനത്തിനുമുള്ള പ്രാര്‍ത്ഥന/നിലവിളികളില്‍ അവിടുന്നു "ദൈവം നമ്മോടു കൂടെ" ആകുന്നു. നമ്മുടെ നഷ്ടപ്പെട്ട അവസ്ഥയിലും നൈരാശ്യത്തിലും ഉപേക്ഷിച്ചുകളയാതെ വിജയത്തിന്‍റെ വിശ്വാസവഴികളെ കാട്ടിത്തരുന്ന യേശു "ദൈവം നമ്മോടു കൂടെ" ആകുന്നു. പാപത്തിന്‍റെ നിത്യനാശത്തില്‍നിന്നു നമ്മെ രക്ഷിക്കുവാന്‍ അവിടുന്നു നമുക്കുവേണ്ടി നിത്യപുരോഹിതനും നിത്യ രാജാവും ആയിത്തീര്‍ന്നു. ദാവീദിന്‍ വംശത്തിലെ തികവുറ്റ രാജാവായ യേശുക്രിസ്തുവില്‍, നമ്മുടെ രക്ഷയെ സംബന്ധിച്ച പാവന വാഗ്ദത്തങ്ങള്‍ ആകമാനവും അവയുടെ നിവര്‍ത്തീകരണം കണ്ടെത്തുന്നു (2 കൊരി. 1:20).

ക്രിസ്തുവിന്‍റെ മനുഷ്യരോടുള്ള ഏകീഭാവത്തെ/ഐക്യത്തെ എലന്‍ വൈറ്റ് ഉള്‍ക്കാഴ്ചയോടെ വിവരിക്കുന്നു. ക്രിസ്തു തന്‍റെ മനുഷ്യത്വം കൊണ്ടു മനുഷ്യത്വത്തെ സ്പര്‍ശിച്ചു; തന്‍റെ ദിവ്യത്വം കൊണ്ടു ദൈവസിംഹാസനത്തെ പിടിച്ചുകൊള്ളുന്നു. മനുഷ്യപുത്രന്‍ എന്ന നിലയില്‍ അവിടുന്നു നമുക്ക് അനുസരണത്തിനു മാതൃക നല്‍കി; ദൈവപുത്രന്‍ എന്ന നിലയില്‍ അവിടുന്നു നമുക്ക് അനുസരിക്കുവാന്‍ ശക്തി നല്‍കി. 'ഞാന്‍ ആകുന്നവന്‍ ഞാന്‍ ആകുന്നു' എന്നു ഹോരേബ് പര്‍വ്വതത്തില്‍വെച്ച് മോശെയോടു സംസാരിച്ചത് ക്രിസ്തു ആയിരുന്നു. അവിടുന്ന് പറഞ്ഞത്, 'ഞാന്‍ ആകുന്നവന്‍ എന്നെ നിങ്ങളുടെ അടുക്കല്‍ അയച്ചു എന്നു നീ അവരോടു പറയണം' (പുറ. 3:14). യിസ്രായേലിന്‍റെ മോചനത്തിനായുള്ള പ്രതിജ്ഞ ആയിരുന്നു അത്. അങ്ങനെ അവിടുന്നു 'മനുഷ്യ സാദൃശ്യത്തില്‍' വന്നപ്പോള്‍, 'ഞാന്‍ ആകുന്നു' എന്നു അവിടുന്നു സ്വയം പ്രഖ്യാപിച്ചു. സൗമ്യതയും താഴ്മയും ഉള്ള രക്ഷകന്‍, ബേത്ലഹേമിലെ ആ ശിശു, 'ജഡത്തില്‍ പ്രത്യക്ഷനായ ദൈവം' ആകുന്നു (1 തിമൊ. 3:16) അവിടുന്നു നമ്മോടു പറയുന്നു: 'ഞാന്‍ നല്ല ഇടയന്‍ ആകുന്നു. ഞാന്‍ ജീവനുള്ള അപ്പം ആകുന്നു; ഞാന്‍ വഴിയും സത്യവും ജീവനും ആകുന്നു. സ്വര്‍ഗ്ഗത്തിലും ഭൂമിയിലുമുള്ള എല്ലാ അധികാരവും എനിക്കു നല്‍കപ്പെട്ടിരിക്കുന്നു' (യോഹ. 10:11; 6:51; 14:6; മത്താ. 28:18). ഞാന്‍ ആകുന്നവന്‍ ഓരോ വാഗ്ദത്തത്തിന്‍റെയും ഉറപ്പാണ്. 'ഞാന്‍ ആകുന്നു, ഭയപ്പെടേണ്ട' The Desire of Ages, pp. 24, 25.

**ചര്‍ച്ച**

`മനുഷ്യരുടെ അവിശ്വസ്തതയിലും മാറാത്ത ദൈവത്തിന്‍റെ വിശ്വസ്തത കഠിനക്ലേശം സഹിക്കുന്ന ഇന്നത്തെ ദൈവകുഞ്ഞുങ്ങള്‍ക്ക് എന്ത് ഉറപ്പ് നല്‍കുന്നു?`

`ക്രിസ്തുവിന്‍റെ അതുല്യവും അതിശ്രേഷ്ഠവുമായ മല്ക്കീസേദെക്കിന്‍ വിധമുള്ള പൗരോഹിത്യം ദൈവജനത്തിന്‍റെ രക്ഷയുടെ ഉറപ്പിനെ എങ്ങനെ ശക്തിപ്പെടുത്തുന്നു?`

`മശീഹാ പ്രവചനങ്ങള്‍ പലതും യേശുക്രിസ്തുവില്‍ നിവര്‍ത്തിക്കപ്പെട്ടു. ദൈവവചനത്തിന്‍റെ സുസ്ഥിരതയെ ഇങ്ങനെ എങ്ങനെ കാണിക്കുന്നു? ദൈവവചനത്തിലെ നമ്മുടെ വിശ്വാസത്തെ ദുര്‍ബ്ബലപ്പെടുത്താതെ നമുക്ക് എങ്ങനെ സൂക്ഷിക്കാന്‍ കഴിയും?`

`ക്രിസ്തു പറയുന്നു, 'സ്വര്‍ഗ്ഗത്തിലും ഭൂമിയിലും സര്‍വ്വ അധികാരവും എനിക്കു നല്‍കപ്പെട്ടിരിക്കുന്നു' (മത്താ. 28:18). നമ്മുടെ സ്വന്തം അനുഭവങ്ങളില്‍ ഈ വാഗ്ദത്തം നമുക്ക് എങ്ങനെ ഉപയോഗിക്കാന്‍ കവിയും?`