---
title:  ചരിത്രം ഓര്‍മ്മിക്കുന്നതും പാപത്തെക്കുറിച്ചു ദുഃഖിക്കുന്നതും
date:   05/03/2024
---

`സങ്കീര്‍ത്തനം 106 വായിക്കുക. എന്തു ചരിത്രസംഭവങ്ങളും അവയുടെ പാഠങ്ങളുമാണ് ഈ സങ്കീര്‍ത്തനത്തില്‍ എടുത്തു കാണിക്കപ്പെടുന്നത്?`

സങ്കീര്‍ത്തനം 106 ലും യിസ്രായേലിന്‍റെ ചരിത്രത്തിലെ നാഴികകല്ലുകളായ പുറപ്പാട് മരുപ്രയാണം, കനാനിലെ ജീവിതം എന്നിവ ഉണര്‍ത്തപ്പെടുന്നു. പ്രവാസത്തിലേക്കു കൊണ്ടുപോകപ്പെട്ട തലമുറയില്‍ എത്തിച്ചേര്‍ന്ന പിതാക്കന്മാരുടെ ഹീനപാപങ്ങളെ ഈ സങ്കീര്‍ത്തനം ഊന്നിപ്പറയുന്നു. അങ്ങനെ, യിസ്രായേല്‍ ബാബിലോണില്‍ ആയിരുന്നപ്പോഴോ അല്ലെങ്കില്‍ നാട്ടില്‍ തിരിച്ചെത്തിയപ്പോഴോ ആയിരിക്കും സങ്കീര്‍ത്തനം 106 എഴുതപ്പെട്ടത്. സങ്കീര്‍ത്തനക്കാരന്‍ ആകട്ടെ പരിശുദ്ധാത്മാവിനാല്‍ പ്രചോദിതനായി ഈ ചരിത്ര സംഭവങ്ങളെയും അവ നല്‍കുന്ന പാഠങ്ങളെയും ദൈവജനത്തിനുവേണ്ടി ഓര്‍ത്തെടുത്തു.

മറ്റുള്ളവയെപോലെ ഈ സങ്കീര്‍ത്തനവും കൃപയുടെ ഉടമ്പടിയോടുള്ള ദൈവത്തിന്‍റെ വിശ്വസ്തതയെ ചൂണ്ടിക്കാണിക്കുന്നു. ദൈവം അതിനാലാണല്ലോ മുന്‍കാലങ്ങളില്‍ മനുഷ്യരെ രക്ഷിച്ചത് (സങ്കീ. 106:45). ദൈവം വീണ്ടും അനുതപിക്കുന്നവരോട് അനുഭാവം കാണിക്കുകയും ദേശങ്ങളില്‍നിന്ന് അവരെ ശേഖരിക്കുകയും ചെയ്യുമെന്ന പ്രത്യാശ ഇതു പ്രകടിപ്പിക്കുന്നു (146:47). വിടുതലിനായുള്ള ഇപ്പോഴത്തെ അപേക്ഷ വെറുമൊരു ആഗ്രഹചിന്ത അല്ല, ദൈവത്തിന്‍റെ മുന്‍കാല വിടുതലുകളുടെ ഉറപ്പില്‍ അടിസ്ഥാനമിട്ടുള്ള ഒരു വിശ്വാസത്തിന്‍റെ പ്രാര്‍ത്ഥനയാണത് (146:1-3). ദൈവത്തിനു തന്‍റെ ജനത്തോടുള്ള ഉടമ്പടിയിലെ വിശ്വസ്തതയുടെ പരാജയപ്പെടാത്ത സ്വഭാവത്തിലാണ് അവരുടെ ഉറപ്പ്.

സങ്കീര്‍ത്തനം 106 ല്‍ പറയപ്പെടുന്ന യിസ്രായേലിന്‍റെ ചരിത്രത്തിലെ പരാജയങ്ങളുടെ ഓര്‍മ്മ, പാപങ്ങള്‍ ഏറ്റുപറയുന്നതിന്‍റെയും പിതാക്കന്മാരേക്കാള്‍ തങ്ങള്‍ മെച്ചമല്ല എന്ന കുറ്റസമ്മതത്തിന്‍റെയും ഒരു അവിഭാജ്യഘടകമാണ്. നിലവിലെ തലമുറയുടെ സ്ഥിതി പൂര്‍വ്വീകരുടേതിനേക്കാള്‍ മോശമാണെന്ന് അവര്‍ അംഗീകരിക്കുന്നു. കാരണം പൂര്‍വ്വീകരുടെ അകൃത്യങ്ങളുടെ ഭവിഷ്യത്തുകള്‍ അവര്‍ നന്നായി അറിയുന്നു. മാത്രവുമല്ല, പൂര്‍വ്വീകര്‍ മനപ്പൂര്‍വ്വം ദുഷ്ടവഴികളില്‍ സഞ്ചരിച്ചിട്ടും ദൈവം അവരെ രക്ഷിക്കുന്നതില്‍ വലിയ ക്ഷമയോടും കൃപയോടും കൂടിയാണ് ഇടപെട്ടതെന്നും അവര്‍ അറിയുന്നു. ഇത് അവരെ സംബന്ധിച്ചു വാസ്തവം ആയിരുന്നെങ്കില്‍ ഇന്നു നമുക്ക് അത് എത്ര അധികമെന്നു ചിന്തിക്കുക. നമുക്കു വിശേഷാല്‍ യേശുവിലും തന്‍റെ ക്രൂശിലും കൂടി പ്രകടമായ ദൈവസ്വഭാവത്തിന്‍റെയും കൃപയുടെയും വെളിപ്പെടുത്തലും ലഭിച്ചിട്ടുണ്ട്.

ദൈവത്തിന്‍റെ നിരന്തരമായ സ്നേഹം എല്ലായ്പോഴും മനുഷ്യരുടെ പാപങ്ങളെ, കവിയുന്നതാണ് എന്നതാണു സങ്കീര്‍ത്തനം 106 ന്‍റെ സദ്വര്‍ത്തമാനം (സങ്കീ. 106:8-10,30, 43-46). മോശെയുടെയും ഫിനെഹാസിന്‍റെയും കൃത്യവും അത്യാവശ്യവുമായ ഇടപെടല്‍, ദൈവക്രോധത്തെ ഒഴിവാക്കുന്നതില്‍ വിശ്വാസികള്‍ക്കായുള്ള ക്രിസ്തുവിന്‍റെ പക്ഷവാദ ശുശ്രൂഷയുടെ പ്രാധാന്യത്തെ കാണിക്കുന്നു. ദൈവകൃപയുടെ വ്യക്തിപരമായ അനുഭവത്തിനു മാത്രമേ ഒരു മുന്‍കാല സംഭവത്തെ നമ്മുടേതാക്കി മാറ്റാന്‍ കഴിയുക.

`സങ്കീര്‍ത്തനം 106:13 വായിക്കുക. "അവര്‍ വേഗത്തില്‍ അവിടുത്തെ പ്രവൃത്തികളെ മറന്നു കളഞ്ഞു. അവര്‍ അവിടുത്തെ ആലോചനയ്ക്കായി കാത്തിരുന്നില്ല". അങ്ങനെ നമ്മുടെ ജീവിതത്തിലും സംഭവിക്കുവാന്‍ എളുപ്പം ആയിരിക്കുന്നത് എന്തുകൊണ്ടാണ്?`