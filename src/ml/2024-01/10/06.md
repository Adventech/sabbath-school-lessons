---
title:  ദൈവത്തിന്‍റെ സര്‍വ്വാധിപത്യം ചരിത്രത്തില്‍
date:   07/03/2024
---

`സങ്കീര്‍ത്തനം 135 വായിക്കുക. സങ്കീര്‍ത്തനം എടുത്തു കാണിക്കുന്ന ചരിത്ര സംഭവങ്ങള്‍ ഏതൊക്കെ ആണ്? അവയുടെ ഗുണപാഠങ്ങള്‍ എന്തൊക്കെ?`

ദൈവത്തെ സ്തുതിക്കുവാന്‍ സങ്കീര്‍ത്തനം 135 ദൈവജനത്തെ ആഹ്വാനം ചെയ്യുന്നു. സൃഷ്ടിപ്പിലെ ദൈവത്തിന്‍റെ നന്മയ്ക്കും വിശ്വസ്തതയ്ക്കും (135:6,7), പുറപ്പാട് കാലത്തെ രക്ഷാചരിത്രത്തിനും (വാ. 8,9), വാഗ്ദത്തനാട് കൈവശപ്പെടുത്തിയതിനും (വാ. 10-12) ഇപ്പോള്‍ സങ്കീര്‍ത്തനം ദൈവത്തെ സ്തുതിക്കുന്നു.

ദൈവം യിസ്രായേലിനെ തന്‍റെ പ്രത്യേക സമ്പത്തായി തിരഞ്ഞെടുത്തതിലൂടെ അവിടുന്നു തന്‍റെ കൃപയെ പ്രകടമാക്കിയിരിക്കുന്നു (സങ്കീ. 135:4). "പ്രത്യേക സമ്പത്ത്" എന്നുള്ളത്, ദൈവവും ജനവുമായുള്ള പ്രത്യേക/സവിശേഷമായ ഉടമ്പടി ബന്ധത്തെയാണു പറഞ്ഞുതരുന്നത് (ആവ. 7:6-11; 1 പത്രൊ. 2:9,10). ദൈവത്തിന്‍റെ ഉന്നതമായ തിരുവിഷ്ടമാണ് യിസ്രായേലിന്‍റെ തിരഞ്ഞെടുപ്പിന്‍റെ അടിസ്ഥാനം. അതുകൊണ്ടു യിസ്രായേലിനു മറ്റുള്ളവരുടെ മേല്‍ മികവു തോന്നുവാന്‍ അടിസ്ഥാനം ഒന്നുമില്ല. ദൈവത്തിന്‍റെ ഉന്നതമായ ഉദ്ദേശങ്ങള്‍ തുടങ്ങിയത് യിസ്രായേലുമായല്ല, സൃഷ്ടിപ്പ് മുതലേ അതുള്ളതാണ്. സര്‍വ്വലോക രക്ഷക്കായുള്ള ദൈവത്തിന്‍റെ ഉദ്ദേശങ്ങളില്‍ തങ്ങള്‍ക്കു നിയോഗിക്കപ്പെട്ട കര്‍ത്തവ്യം വിനയത്തോടെ നിര്‍വ്വഹിക്കുക മാത്രമേ യിസ്രായേല്‍ ചെയ്യേണ്ടതുള്ളൂ.

ദൈവജനത്തിനായുള്ള തന്‍റെ പ്രവൃത്തികളെ ഓര്‍മ്മിക്കുക എന്നത് (സങ്കീ. 135:8-13), ദൈവം തന്‍റെ ജനത്തെ ന്യായം വിധിക്കുകയും അവരോടു മനസ്സലിവ് കാണിക്കുകയും ചെയ്യുമെന്ന വാഗ്ദാനത്തിലാണ് ചെന്നെത്തുക (വാ. 14). ദൈവം പീഡിതരെയും നിരാലംബരെയും രക്ഷിക്കുന്നതാണ് ഇവിടെ ന്യായവിധി (സങ്കീ. 9:4; 7:8; 54:1; ദാനീ. 7:21). ദൈവം തന്‍റെ ജനത്തിന്‍റെ കാര്യം നോക്കി അവരെ സംരക്ഷിക്കും എന്നതാണ് വാഗ്ദത്തം (ആവ. 32:36). ദൈവത്തില്‍ ആശ്രയിക്കുവാനും/വിശ്വസിക്കുവാനും ദൈവവുമായുള്ള ഉടമ്പടി ബന്ധത്തില്‍ വിശ്വസ്തര്‍ ആയിരിക്കുവാനും അവരെ ഉത്സാഹിപ്പിക്കുക എന്നതാണ് സങ്കീര്‍ത്തനം 135 ന്‍റെ ലക്ഷ്യം.

ദൈവത്തിനു ജനത്തോടുള്ള വിശ്വസ്തത, വിഗ്രഹങ്ങളുടെ ഒന്നുമില്ലായ്മയെയും ദൈവത്തിനു ലോകത്തുള്ള അതുല്യമായ പരമാധികാരത്തെയും ഉറപ്പിക്കുന്നതിലേക്കു സങ്കീര്‍ത്തനക്കാരനെ നയിക്കുന്നു (135:13-18). വിഗ്രഹങ്ങളില്‍ ആശ്രയിക്കുക എന്നത് അവയുടെ ആരാധകരെ വ്യര്‍ത്ഥരും അശക്തരും ആക്കിത്തീര്‍ക്കുന്നു (സങ്കീ. 135:18). ദൈവത്തെ സ്രഷ്ടാവും ജനത്തിന്‍റെ രക്ഷകനും എന്ന നിലയില്‍ ആരാധിക്കേണ്ടതിനെ ഈ സങ്കീര്‍ത്തനം പ്രകടിപ്പിക്കുന്നു. നാലാം കല്പനയുടെ രണ്ട് അനുബന്ധപതിപ്പുകളിലൂടെ ഇതു വ്യക്തമാക്കപ്പെട്ടിട്ടുണ്ട് (പുറ. 20:8-11; ആവ. 5:12-15). ദൈവത്തിന്‍റെ ശക്തി, സൃഷ്ടിയിലും ചരിത്രത്തിലും ലോകത്ത് സമാന്തരം ഇല്ലാതെ നിലവിലുണ്ട്. അതിനാല്‍ ദൈവജനം എല്ലായ്പോഴും ദൈവത്തെ മാത്രം ആശ്രയിക്കുകയും ആരാധിക്കുകയും വേണം. നമ്മുടെ സ്രഷ്ടാവും വീണ്ടെടുക്കുന്നവനും എന്ന നിലയില്‍ ദൈവം മാത്രമേ ആരാധിക്കപ്പെടാവൂ. മറ്റാരെങ്കിലും/എന്തെങ്കിലും ആരാധിക്കപ്പെടുന്നെങ്കില്‍ അതു വിഗ്രഹാരാധനയാണ്.

`നമ്മുടെ ജീവിതങ്ങളില്‍ വിഗ്രഹങ്ങള്‍ ഇല്ലെന്ന് എങ്ങനെ ഉറപ്പുവരുത്താം? വിഗ്രഹാരാധന നാം കരുതുന്നതിനേക്കാള്‍ എളുപ്പമായിരിക്കുന്നത് എന്തുകൊണ്ടാണ്?`