---
title:  ആത്മപ്രേരിതമായ പ്രാര്‍ത്ഥനകള്‍
date:   03/01/2024
---

`വായിക്കുക: 2 ശമൂവേല്‍ 23:1,2; റോമര്‍ 8:20,27. പ്രാര്‍ത്ഥനയെക്കുറിച്ച് ഈ വാക്യങ്ങള്‍ നമ്മെ എന്തു പഠിപ്പിക്കുന്നു?`

സങ്കീര്‍ത്തനങ്ങള്‍ ആത്മപ്രേരിതമായ പ്രാര്‍ത്ഥനകളും യിസ്രായേലിന്‍റെ സ്തുതികളും ആണ്. അതിനാല്‍ ദൈവത്തിന്‍റെ ശബ്ദം തന്‍റെ ജനത്തിന്‍റെ ശബ്ദത്തില്‍ ഇടകലര്‍ന്നു സങ്കീര്‍ത്തനങ്ങളില്‍ കേള്‍ക്കുന്നു. ദൈവവുമായുള്ള സജീവമായ ഇടപെടലുകളെ സങ്കീര്‍ത്തനങ്ങള്‍ ശരിവെക്കുന്നു.

സങ്കീര്‍ത്തനക്കാര്‍ ദൈവത്തെ വ്യക്തിപരമായി ''എന്‍റെ ദൈവം" എന്നും, എന്‍റെ "രാജാവ്" എന്നും "ഓ, യഹോവേ' (സങ്കീ. 5:2,3; 84:3) എന്നും സംബോധന ചെയ്യുന്നു. സങ്കീര്‍ത്തനക്കാര്‍ പലപ്പോഴും "ചെവി ചായിക്കേണമേ" (സങ്കീ. 5:1), "എന്‍റെ പ്രാര്‍ത്ഥന കേള്‍ക്കേണമേ" (സങ്കീ. 39:12), "നോക്കേണമേ" (സങ്കീ. 25:18), "ഉത്തരം അരുളേണമേ" (സങ്കീ. 102:2), "എന്നെ വിടുവിക്കേണമേ" (സങ്കീ. 6:4) എന്നൊക്കെ ദൈവത്തോടു യാചിക്കുന്നു. ഇതൊക്കെ ഒരുവന്‍ ദൈവത്തോടു പ്രാര്‍ത്ഥിക്കുന്നതിന്‍റെ ഭാവങ്ങളാണ്.

പ്രാര്‍ത്ഥനകളും സ്തുതികളും എന്ന നിലയിലുള്ള സങ്കീര്‍ത്തനങ്ങളുടെ സൗന്ദര്യം എടുത്തു പറയത്തക്കതാണ്. വിശ്വാസികളുടെ നിര്‍വ്യാജമായ പ്രാര്‍ത്ഥനകളും സ്തുതികളും അടങ്ങുന്ന ദൈവവചനം എന്ന നിലയിലാണ് അതു നിലനില്‍ക്കുന്നത്. സങ്കീര്‍ത്തനങ്ങള്‍ അപ്രകാരം, റോമര്‍ 8:26-27 ല്‍ വിവരിക്കുന്ന പ്രകാരമുള്ള ഹൃദ്യമായ അടുപ്പം ദൈവകുഞ്ഞുങ്ങള്‍ക്കു ലഭ്യമാക്കുന്നു: അവ്വണ്ണം തന്നെ ആത്മാവ് നമ്മുടെ ബലഹീനതയ്ക്കു തുണ നില്‍ക്കുന്നു. വേണ്ടും പോലെ പ്രാര്‍ത്ഥിക്കേണ്ടതു നാം അറിയുന്നില്ലല്ലോ. ആത്മാവ് തന്നെ ഉച്ചരിച്ചു കൂടാത്ത ഞരക്കങ്ങളാല്‍ നമുക്കുവേണ്ടി പക്ഷവാദം ചെയ്യുന്നതുകൊണ്ട് ആത്മാവിന്‍റെ ചിന്ത ഇന്നതെന്നു ഹൃദയങ്ങളെ പരിശോധിക്കുന്നവന്‍ അറിയുന്നു.

യേശുവും സങ്കീര്‍ത്തനങ്ങളില്‍നിന്ന് ഉദ്ധരിച്ചിട്ടുണ്ട്. ലൂക്കൊസ് 20:42,43 ല്‍ സങ്കീര്‍ത്തനം 110:1 ല്‍ നിന്ന് ഉദ്ധരിച്ചിരിക്കുന്നു: "കര്‍ത്താവ് എന്‍റെ കര്‍ത്താവിനോട്: ഞാന്‍ നിന്‍റെ ശത്രുക്കളെ നിന്‍റെ പാദപീഠം ആക്കുവോളം നീ എന്‍റെ വലതുഭാഗത്തിരിക്ക എന്ന് അരുളിച്ചെയ്തു എന്ന് സങ്കീര്‍ത്തന പുസ്തകത്തില്‍ ദാവീദുതന്നെ പറയുന്നുവല്ലോ."

ചില സങ്കീര്‍ത്തനങ്ങള്‍ മറ്റ് ഏതില്‍നിന്നോ ഉത്ഭവിക്കുകയോ മറ്റ് ഏതിനെയെങ്കിലും പരാമര്‍ശിക്കുകയും ചെയ്യുന്നുണ്ടെങ്കിലും കൃത്യമായ ചരിത്ര സംഭവങ്ങളും സങ്കീര്‍ത്തനക്കാരന്‍റെ തന്നെയും ഒരു ദേശമെന്ന നിലയില്‍ യിസ്രായേലിന്‍റെ അനുഭവങ്ങള്‍ ആണ് അവ. അത്തരം സങ്കീര്‍ത്തനങ്ങളുടെ ആത്മീക ആഴങ്ങള്‍ വിവിധങ്ങളായ ജീവിതസാഹചര്യങ്ങളോടു സംസാരിക്കുകയും എല്ലാത്തരം സാംസ്കാരിക, മത, വംശീയ, ലിംഗ അതിര്‍ത്തികളെയും കടന്നുപോകുകയും ചെയ്യുന്നു. നിങ്ങള്‍ സങ്കീര്‍ത്തനങ്ങള്‍ വായിക്കുമ്പോള്‍ അവ പ്രത്യാശ, സ്തുതി, ഭയം, കോപം, ദുഃഖം, മ്ലാനത എന്നിങ്ങനെയുള്ള വികാരങ്ങള്‍ പ്രകടിപ്പിക്കുന്നതായി കാണുന്നതാണ്. ഇവ എല്ലായിടങ്ങളിലും, എല്ലാ കാലങ്ങളിലും, അവര്‍ ഏതു സാഹചര്യങ്ങളില്‍ ആയിരുന്നാലും അനുഭവപ്പെട്ടിരുന്നതാണ്. അവ നമ്മുടെ തന്നെ ഭാഷയില്‍ നമ്മള്‍ എല്ലാവരോടും സംസാരിക്കുന്നു.

`യേശു സങ്കീര്‍ത്തനങ്ങളെ ഉപയോഗിച്ചു; നമ്മുടെ സ്വന്തം വിശ്വാസ അനുഭവങ്ങളില്‍ സങ്കീര്‍ത്തനങ്ങള്‍ക്കു പങ്കുണ്ടെന്നതിനെ ഇത് എങ്ങനെ ബോധ്യപ്പെടുത്തുന്നു?`