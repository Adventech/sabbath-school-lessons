---
title:  സങ്കീര്‍ത്തനങ്ങള്‍ എങ്ങനെ വായിക്കണം
date:   30/12/2023
---

### പഠനത്തിനുള്ള വേദഭാഗങ്ങള്‍
1 ദിനവൃത്താന്തം 16:7; നെഹെമ്യാവ് 12:8; സങ്കീര്‍ത്തനം 25:1-5; സങ്കീര്‍ത്തനം 33:1-3; റോമര്‍ 8:26,27; സങ്കീര്‍ത്തനം 82:8; സങ്കീര്‍ത്തനം 121:7

> <p>മനഃപാഠവാക്യം</p>
> "പിന്നെ യേശു അവനോട്: ഇതാകുന്നു നിങ്ങളോടുകൂടെ ഇരിക്കുമ്പോള്‍ ഞാന്‍ പറഞ്ഞ വാക്ക്. മോശെയുടെ ന്യായപ്രമാണത്തിലും പ്രവാചകപുസ്തകങ്ങളിലും സങ്കീര്‍ത്തനങ്ങളിലും എന്നെക്കുറിച്ച് എഴുതിയിരിക്കുന്നതൊക്കെയും നിവൃത്തിയാകേണം എന്നുള്ളതുതന്നെ എന്നുപറഞ്ഞു തിരുവെഴുത്തുകളെ തിരിച്ചറിയേണ്ടതിന് അവരുടെ കണ്ണുകളെ തുറന്നു" (ലൂക്കൊ. 24:44,45).

സങ്കീര്‍ത്തനങ്ങള്‍ യുഗങ്ങളായി യെഹൂദന്മാരുടെയും ക്രിസ്ത്യാനികളുടെയും പ്രാര്‍ത്ഥനാഗ്രന്ഥവും പാട്ടുപുസ്തകവുമാണ്. സങ്കീര്‍ത്തനങ്ങള്‍ മുഖ്യമായും അവയുടെ രചയിതാക്കളുടെ സ്വന്തം വാക്കുകളാണ്; അവര്‍ ദൈവത്തോടു സംസാരിച്ചതുമാണ്. എന്നിരുന്നാലും മര്‍ത്യരില്‍നിന്ന് ഉളവായതല്ല, അവരെ ആത്മാവില്‍ പ്രേരിപ്പിച്ച ദൈവത്തില്‍നിന്ന് ഉളവായവയാണ് അവ.

നിശ്ചയമായും ദൈവം അവരെ പ്രേരിപ്പിച്ചു, അവര്‍ എഴുതി. അതുകൊണ്ടുതന്നെ മറ്റു തിരുവെഴുത്തുകളിലെ പോലെ ദൈവം തന്‍റെ ദാസന്മാരിലൂടെയും തന്‍റെ ആത്മാവിനാലും സങ്കീര്‍ത്തനങ്ങളില്‍ നമ്മോടു സംസാരിക്കുന്നു. യേശുവും അപ്പൊസ്തലന്മാരും പുതിയ നിയമ എഴുത്തുകാരും സങ്കീര്‍ത്തനങ്ങളെ ഉദ്ധരിക്കുകയും തിരുവെഴുത്തുകളെന്നു പരാമര്‍ശിക്കുകയും ചെയ്തു (മര്‍ക്കൊ. 12:10; യോഹ. 10:34,35; യോഹ. 13:18). അവ തീര്‍ച്ചയായും ഉല്പത്തിപുസ്തകവും റോമര്‍ക്കുള്ള ലേഖനവും പോലെതന്നെ ദൈവവചനമാണ്.

പുരാതന യിസ്രായേലിലെ വ്യത്യസ്തരായ രചയിതാക്കള്‍ എബ്രായഭാഷാ കവിതകളായാണ് സങ്കീര്‍ത്തനങ്ങള്‍ എഴുതിയിട്ടുള്ളത്. അതുകൊണ്ട് സങ്കീര്‍ത്തനങ്ങള്‍ അവരുടെ ആ പ്രത്യേക ലോകത്തെ പ്രതിഫലിപ്പിക്കുന്നു. എന്നാലും അവയുടെ സന്ദേശങ്ങള്‍ സാര്‍വ്വലൗകികമാണ്. ദൈവവചനമായി നാം സങ്കീര്‍ത്തനങ്ങളെ അംഗീകരിക്കുകയും അവയുടെ കവിതാ സവിശേഷതകള്‍, അവയുടെ ചരിത്ര, ദൈവശാസ്ത്ര, ആരാധനാപരമായ പശ്ചാത്തലങ്ങളെ നന്നായി ശ്രദ്ധിക്കുകയും വേണം. സഹസ്രാബ്ദങ്ങള്‍ കടന്നു നമ്മുടെ കാലംവരെ എത്തിനില്‍ക്കുന്ന അവയുടെ സന്ദേശങ്ങളെ നന്നായി ഗ്രഹിക്കുന്നതിന് അവ അടിസ്ഥാന പ്രമാണമാണ്.

_*ഈ ആഴ്ചയിലെ പാഠം പഠിച്ച് ജനുവരി 6 ലെ ശബ്ബത്തിനായി ഒരുങ്ങുക_