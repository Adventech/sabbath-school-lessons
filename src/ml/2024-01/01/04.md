---
title:  ഓരോ സന്ദര്‍ഭത്തിനും അനുയോജ്യമായ ഒരു ഗാനം
date:   02/01/2024
---

`വായിക്കുക: സങ്കീര്‍ത്തനം 3; 33:1-3; 109:6-15. മാനുഷിക അനുഭവത്തിന്‍റെ ഏതൊക്കെ വ്യത്യസ്ഥ മുഖങ്ങളെയാണ് ഈ സങ്കീര്‍ത്തനങ്ങള്‍ നമുക്കു കാട്ടിത്തരുന്നത്?`

വിശ്വസിക്കുന്ന സമൂഹത്തിനു മനുഷ്യാനുഭവത്തിന്‍റെ പൂര്‍ണ്ണത സങ്കീര്‍ത്തനങ്ങള്‍ ബോധ്യമാക്കി നല്‍കുന്നു. വിശ്വാസികള്‍ക്കു ജീവിതത്തിലെ എല്ലാ സന്ദര്‍ഭങ്ങളിലും ദൈവത്തെ ആരാധിക്കുവാന്‍ കഴിയുമെന്നു സങ്കീര്‍ത്തനങ്ങള്‍ വെളിവാക്കുന്നു. അവയില്‍ നമ്മള്‍ ഇക്കാര്യങ്ങള്‍ കാണുന്നു:

(1) സൃഷ്ടിപ്പിലെ ദൈവത്തിന്‍റെ വൈഭവവും അധികാരവും നിമിത്തം ഗീതങ്ങള്‍ ദൈവത്തെ വലുതാക്കി കാണിക്കുന്നു. ദൈവത്തിന്‍റെ രാജഭരണ അവകാശവും ന്യായവിധിയും വിശ്വസ്തതയും അവയില്‍ ദര്‍ശിക്കാം. (2) സ്തോത്രാര്‍പ്പണ സങ്കീര്‍ത്തനങ്ങള്‍ ദൈവത്തിന്‍റെ അളവറ്റ അനുഗ്രഹങ്ങള്‍ക്കു അതിശക്തമായ വിധം നന്ദി പ്രകടിപ്പിക്കുന്നു. (3) വിലാപഗാനങ്ങള്‍ പ്രതിസന്ധികളില്‍നിന്നുള്ള വിടുതലിനായി ദൈവത്തോടു ഹൃദയം നുറുങ്ങി നിലവിളിക്കുന്നു. (4) വിജ്ഞാന സങ്കീര്‍ത്തനങ്ങള്‍ നീതിയായ ജീവിതത്തിനുവേണ്ട പ്രായോഗിക മാര്‍ഗ്ഗനിര്‍ദ്ദേശങ്ങള്‍ നല്‍കുന്നു. (5) രാജകീയ സങ്കീര്‍ത്തനങ്ങള്‍ ദൈവജനത്തിന്‍റെ സര്‍വ്വാധിപതിയായ രാജാവായും വിടുവിക്കുന്നവനായും യേശുവിനെ ചൂണ്ടിക്കാണിക്കുന്നു. (6) ചരിത്ര സങ്കീര്‍ത്തനങ്ങള്‍ യിസ്രായേലിന്‍റെ പൂര്‍വ്വകാലങ്ങളെ ഓര്‍മ്മിക്കുകയും ദൈവത്തിന്‍റെ വിശ്വസ്തതയെയും യിസ്രായേലിന്‍റെ അവിശ്വസ്തതയെയും ഉയര്‍ത്തിക്കാണിക്കുകയും ചെയ്യുന്നു. പൂര്‍വ്വികരുടെ തെറ്റുകളെ ആവര്‍ത്തിക്കാതെ ദൈവത്തില്‍ ആശ്രയിക്കുവാനും ദൈവത്തിന്‍റെ ഉടമ്പടിയോടുള്ള വിശ്വസ്തതയില്‍ തുടര്‍ന്നും നിലനില്‍ക്കുവാനും ഭാവിതലമുറയെ ഇവ ഉപദേശിക്കുന്നു.

സങ്കീര്‍ത്തനങ്ങളുടെ കാവ്യരൂപം വായനക്കാരുടെ ശ്രദ്ധയെ പിടിച്ചെടുക്കാനുള്ള പ്രത്യേക കഴിവിനെ പ്രദര്‍ശിപ്പിക്കുന്നു. കാവ്യഭംഗി പലതും പരിഭാഷകളില്‍ നഷ്ടപ്പെട്ടെങ്കിലും ഇനിയും നമുക്കു നമ്മുടെ സ്വദേശീയ ഭാഷകളില്‍ അവയില്‍ പലതിനെയും ആസ്വദിക്കുവാന്‍ കഴിയും.

(1). സമാന്തരത (Parallelism). പദങ്ങളും പദാവലികളും ചിന്തകളും ഇരുവശത്തും തുല്യമായി സംയോജിപ്പിച്ചുള്ള ഒരു നിര്‍മ്മിതി ആണ്. സമാന (തുല്യ) ഭാഗങ്ങളുടെ അര്‍ത്ഥം ഗ്രഹിക്കുവാന്‍ സമാന്തരത സഹായിക്കുന്നു. ഉദാഹരണം: "എന്‍മനമേ യഹോവയെ വാഴ്ത്തുക; എന്‍റെ സര്‍വ്വാന്തരംഗവുമേ അവന്‍റെ വിശുദ്ധനാമത്തെ വാഴ്ത്തുക" (സങ്കീ. 103:1). ഈ സമാന്തര പ്രയോഗത്തില്‍ 'എന്‍ മനമേ' എന്നതും 'എന്‍റെ സര്‍വ്വാന്ത രംഗവുമേ' എന്നതും ഒന്നുതന്നെയാണ്; ഒരുവന്‍റെ പൂര്‍ണ്ണത അവിടെ കാണപ്പെടുകയും ചെയ്യുന്നു.

(2). പ്രതീകാത്മകത (Imagery). വായനക്കാരുടെ ഭൗതിക ഇന്ദ്രിയശേഷികളെ മനോചിത്രങ്ങളിലൂടെ സ്വാധീനിക്കുന്നു. ഉദാഹരണം: ദൈവത്തിലുള്ള അഭയത്തെ "ചിറകിന്‍ കീഴില്‍" ആയി ചിത്രീകരിക്കപ്പെട്ടിരിക്കുന്നു (സങ്കീ. 17:9).

(3). വിപരീത സംയോജനം (Merism). വിപരീതങ്ങളെ ഒരുമിച്ചു പറഞ്ഞു പൂര്‍ണ്ണതയെ പ്രകടമാക്കുന്നു. "ഞാന്‍ രാവും പകലും നിന്നോടു നിലവിളിക്കുന്നു" (സങ്കീ. 88:1) എന്നതില്‍ നിരന്തരം നിലവിളിക്കുന്നു എന്നതാണു സൂചന.

(4). ദ്വയാര്‍ത്ഥ പ്രയോഗങ്ങള്‍ (word plays). മറ്റൊരു അര്‍ത്ഥം കൂടി ഉള്‍പ്പെടുന്ന വാക്ക് പ്രയോഗമാണ്. ദ്വയാര്‍ത്ഥത ഉളവാക്കി ഒരു ആത്മീക സന്ദേശം ഉയര്‍ത്തിക്കാണിക്കുന്നു. 'അവന്‍ സകല ദേവന്മാരെക്കാളും ഭയപ്പെടുവാന്‍ യോഗ്യന്‍" (സങ്കീ. 96:4,5 നോക്കുക). എബ്രായ ഭാഷയില്‍ ‘elohim’ ദേവന്മാരും ‘elilim’ വിഗ്രഹങ്ങളുമാണ്. ഇവിടെ ജാതികളുടെ ദേവന്മാര്‍ എന്ന് അറിയപ്പെടുന്നെങ്കിലും അവര്‍ വിഗ്രഹങ്ങള്‍ മാത്രമാണെന്നു കാണിക്കപ്പെടുകയാണ്.

`'സേലാ' എന്ന പദം ഒരു ചെറിയ ഇടവേളയെ സൂചിപ്പിക്കുന്നു. അല്പം നിര്‍ത്തിയിട്ട് ഏതെങ്കിലും ഒരു പ്രത്യേക ഭാഗത്തിന്‍റെ സന്ദേശം ചിന്തിക്കുന്നതിനുള്ള ഒരു ആഹ്വാനമാകാം, അല്ലെങ്കില്‍ ഉപയോഗിക്കുന്ന വാദ്യങ്ങളില്‍ ഒരു മാറ്റത്തിനുവേണ്ടി ആകാം ഇടവേള.`