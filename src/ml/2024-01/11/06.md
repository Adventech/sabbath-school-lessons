---
title:  സീയോന്‍ പര്‍വ്വതം പോലെ ഉറപ്പുള്ള
date:   14/03/2024
---

`സങ്കീര്‍ത്തനം 125:1,2 വായിക്കുക. ദൈവത്തില്‍ ആശ്രയിക്കുന്നവര്‍ എപ്രകാരം ചിത്രീകരിക്കപ്പെട്ടിരിക്കുന്നു?`

ദൈവത്തില്‍ ആശ്രയിക്കുന്നവര്‍ സീയോന്‍ പര്‍വ്വതത്തോടു താരതമ്യം ചെയ്യപ്പെട്ടിരിക്കുന്നു. ഉറപ്പിന്‍റെയും കരുത്തിന്‍റെയും പ്രതീകം ആണത്. യെരൂശലേം നഗരത്തെ ചുറ്റിയിരിക്കുന്ന പര്‍വ്വതങ്ങളുടെ ഗംഭീരമായ കാഴ്ച ദിവ്യസംരക്ഷണത്തിന്‍റെ സുനിശ്ചിതത്വത്തെ അംഗീകരിക്കുവാന്‍ സങ്കീര്‍ത്തനക്കാരനെ പ്രേരിപ്പിക്കുന്നു (സങ്കീ. 5:12; 32:7,10). ദുഷ്ടന്മാര്‍ ആധിപത്യം നടത്തുന്ന പര്‍വ്വതങ്ങള്‍ സമുദ്രങ്ങളിലേക്കു എറിയപ്പെടാം (സങ്കീ. 46:2). അതിനു വിപരീതമായി, യെരൂശലേം നഗരം സ്ഥാപിക്കപ്പെട്ടിരിക്കുന്ന സീയോന്‍ പര്‍വ്വതത്തിന്‍റെ വിശ്വാസ്യമായ സുസ്ഥിരത ആഴത്തിലുള്ള ആശ്രയത്വത്തിനു പ്രേരണയാകുന്നു. ദൈവത്തിന്‍റെ സംക്ഷണയിലുള്ള ആത്മവിശ്വാസം, ദുഷ്ടത കൂടെക്കൂടെ വിജയിക്കുന്ന വേദനയാര്‍ന്ന യാഥാര്‍ത്ഥ്യത്തിന്‍റെ മുമ്പിലും അധികം കരുത്തു പ്രാപിക്കുന്നു. അതേ, ആ ദുസ്ഥിതിയുടെ മധ്യത്തിലും ദൈവജനത്തിനു പ്രത്യാശ കണ്ടെത്താന്‍ കഴിയും.

`സങ്കീര്‍ത്തനം 125:3-5 വായിക്കുക. നീതിമാന്മാര്‍ എപ്രകാരമാണ് പ്രലോഭിപ്പിക്കപ്പെടുന്നത്? അതില്‍ നമുക്കുള്ള ഗുണപാഠം എന്താണ്?`

ദൈവമക്കള്‍ ദുഷ്ടന്മാരുടെ വിജയം നിമിത്തം നിരുത്സാഹ/നിരാശപ്പെട്ട് ഒരുപക്ഷേ ദുഷ്ടതയുടെ വഴിയേ പോകുവാന്‍ പ്രലോഭിപ്പിക്കപ്പെടാം (സങ്കീ. 73:2-13; 94:3). ദൈവത്തില്‍നിന്നു മാറിപ്പോകുന്നവരെ സംരക്ഷിക്കുവാന്‍ സീയോന്‍ പര്‍വ്വതത്തിന്‍റെ സമ്പൂര്‍ണ്ണമായ സ്ഥിരതയ്ക്കും (ഉറപ്പ്) കഴിയാതിരിക്കും. "നീതികേടിലേക്കു കൈയ് നീട്ടുവാന്‍" മനുഷ്യര്‍ക്ക് ഇനിയും സ്വാതന്ത്ര്യം ഉണ്ട് (സങ്കീ. 125:3). "പക്ഷേ വളഞ്ഞ വഴികളിലേക്കു തിരിയുന്നവരെ യഹോവ ദുഷ്പ്രവൃത്തിക്കാരോടുകൂടെ പോകുമാറാക്കും" (സങ്കീ. 125:5). യഹോവ നീതിമാനാണ്. മത്സരത്തില്‍ തുടരുന്നവരെ മറ്റ് അനുതപിക്കാത്ത പാപികളോടൊപ്പം ന്യായം വിധിക്കുകയും ചെയ്യും.

ദൈവത്തില്‍ വിശ്വസിക്കുവാനും ആശ്രയിക്കുവാനും സീയോന്‍ പര്‍വ്വതം തങ്ങളുടെ ഇളകാത്ത സങ്കേതം ആയിരിക്കുന്നതുപോലെ, മാറ്റമില്ലാതെ തുടരുവാനും ഇവിടെ ദൈവജനം ആഹ്വാനം ചെയ്യപ്പെടുന്നു. അതായത്, നമുക്കു കാര്യങ്ങള്‍ വേണ്ടപോലെ മനസ്സിലാകാതിരിക്കുമ്പോഴും, ദൈവത്തിന്‍റെ നന്മയില്‍ നമുക്ക് ആശ്രയിക്കുവാന്‍ കഴിയണം.

"ലോകത്തിലേക്കുള്ള പാപത്തിന്‍റെ പ്രവേശനം, ക്രിസ്തുവിന്‍റെ ജഡാവതാരം, പുനര്‍ജീവന്‍, ഉയര്‍പ്പ് തുടങ്ങി ബൈബിളിലെ പല വിഷയങ്ങളും മനുഷ്യമനസ്സുകള്‍ക്കു വിവരിക്കുവാന്‍ ആകാത്തത്ര ആഴമേറിയവയാണ്; അഥവാ പൂര്‍ണ്ണമായി ഗ്രഹിക്കുവാന്‍ കഴിയുകയില്ല. ദൈവത്തിന്‍റെ കരുതലിന്‍റെ മഹാമര്‍മ്മങ്ങളെ മനസ്സിലാക്കാന്‍ കഴിയുന്നില്ല എന്നതിനാല്‍ മാത്രം ദൈവവചനത്തെ അവിശ്വസിക്കുവാന്‍ നമുക്കു കാരണമില്ല. നമ്മുടെ വിജ്ഞാനത്തിനു/കാഴ്ചയ്ക്ക് അപ്പുറം എവിടെയും അതിശയങ്ങളാണ്. ആത്മിക ലോകത്തിലും നമുക്ക് അളക്കാന്‍/മനസ്സിലാക്കാന്‍ ആകാത്ത മറഞ്ഞിരിക്കുന്ന യാഥാര്‍ത്ഥ്യങ്ങള്‍ ഉണ്ടെന്നു കാണുമ്പോള്‍ നാം ചഞ്ചലപ്പെടേണ്ടതുണ്ടോ? മനുഷ്യമനസ്സിന്‍റെ ദുര്‍ബ്ബലതയും ഇടുക്കവും മാത്രമാണ് പ്രയാസകാരണം. ദൈവം തന്‍റെ തിരുവെഴുത്തുകളില്‍ അവയുടെ ദിവ്യപ്രകൃതത്തിനു മതിയായ സാക്ഷ്യം/തെളിവ് നല്‍കിയിട്ടുണ്ട്. ദൈവത്തിന്‍റെ മുന്‍കരുതലിലെ മറഞ്ഞിരിക്കുന്ന സത്യങ്ങള്‍ക്കു ദൈവവചനത്തെ സംശയിക്കുവാന്‍ നമുക്ക് അരുത്." E.G. White, _Steps to Christ_, pp. 106,107.