---
title:  യെരൂശലേമിന്‍റെ സമാധാനത്തിനായി പ്രാര്‍ത്ഥിക്കുക
date:   11/03/2024
---

`വായിക്കുക: സങ്കീര്‍ത്തനം 122:1-5. യെരൂശലേമില്‍ എത്തുന്നതില്‍ ആരാധകരുടെ വികാരങ്ങള്‍/മനോഭാവം എന്തൊക്കെയാണ്? യെരൂശലേമില്‍ എന്തു കാണുവാന്‍ അവര്‍ പ്രതീക്ഷിക്കുന്നു?`

സങ്കീര്‍ത്തനം 122 വിശ്വാസിയാത്രികരുടെ യെരൂശലേമില്‍ എത്തുമ്പോഴുള്ള ആവേശത്തെ പ്രകടമാക്കുന്നു. ദൈവജനം ഒത്തുചേര്‍ന്ന് വര്‍ഷത്തില്‍ മൂന്നു പ്രാവശ്യം യെരൂശലേമില്‍ എത്തിയിരുന്നു. ദൈവം അവരോടു കഴിഞ്ഞ കാലങ്ങളിലും ഇപ്പോഴും കാണിക്കുന്ന നന്മയെ ആഘോഷിക്കുവാനാണ് അവര്‍ അപ്രകാരം യെരൂശലേമില്‍ കൂടി വന്നത് (ആവ. 16:16). ദേശത്തിന്‍റെ ജീവിതകേന്ദ്രം ആയിരുന്നു യെരൂശലേം (സങ്കീ. 122:4). ന്യായവിധിക്കുള്ള സിംഹാസനവും അവിടെ ആയിരുന്നു (122:5). യിസ്രായേലിന്‍റെ സാക്ഷ്യം എന്നു പരാമര്‍ശിക്കപ്പെടുന്നത് "സാക്ഷ്യകൂടാരം" എന്നു ചിലപ്പോള്‍ വിളിക്കപ്പെട്ടിരുന്ന ദൈവാലയമാണ് (സംഖ്യാ. 1:50). സാക്ഷ്യകൂടാരത്തില്‍ ആയിരുന്നു സാക്ഷ്യത്തിന്‍റെ പെട്ടകം സ്ഥിതി ചെയ്തിരുന്നത് (പുറ. 25:22). ന്യായാസനങ്ങള്‍ യെരൂശലേമിലെ നീതിന്യായ വ്യവസ്ഥിതിയെയാണ് ചിത്രീകരിക്കുന്നത് (2 ശമൂ. 8:15). തീര്‍ത്ഥാടന കാലത്താണ് നീതി അന്വേഷിക്കുവാനും കണ്ടെത്തുവാനും ഒരുവന് കഴിഞ്ഞിരുന്നത്. ദൈവത്തോടുള്ള വിശ്വസ്തതയും ജനത്തിനുള്ള നീതിനിര്‍വ്വഹണവും ഒരിക്കലും വേര്‍തിരിക്കുവാന്‍ കഴിയുമായിരുന്നില്ല.

`സങ്കീര്‍ത്തനം 122:6-9 വായിക്കുക. ദൈവജനത്തിന്‍റെ പ്രധാന പ്രാര്‍ത്ഥന എന്താണ്?`

യെരൂശലേമിന്‍റെ സമാധാനത്തിനായി പ്രാര്‍ത്ഥിക്കുക എന്നത് നഗരത്തിന്‍റെയും നിവാസികളുടെയും മേല്‍ ദൈവാനുഗ്രഹങ്ങള്‍ വിളിച്ചുവരുത്തുമാറാക്കും. സമാധാനത്തെ അവരുടെ ഇടയില്‍ വിതറിക്കൊണ്ട് അത് ആരാധകരെ ഏകോപിപ്പിക്കുന്നു (122:8). ദൈവത്തിനും ജനത്തിനും ഇടയിലും ദൈവമക്കളുടെ ഇടയില്‍ തന്നെയും സമാധാനം നിലനിന്നിരുന്നു എങ്കില്‍ മാത്രമേ യെരൂശലേം സമാധാനത്തിന്‍റെ നഗരം എന്നു വിളിക്കപ്പെടുമായിരുന്നുള്ളൂ. യെരൂശലേമിന്‍റെ സമാധാനത്തിനായുള്ള പ്രാര്‍ത്ഥന അപ്രകാരം, ദൈവത്തോടും തമ്മില്‍ തമ്മിലും സമാധാനത്തില്‍ ജീവിക്കുവാനുള്ള ആശയമാണ് കൈമാറുന്നത്. യെരൂശലേമിന്‍റെ സമാധാനത്തില്‍ ജനങ്ങള്‍ അഭിവൃദ്ധി പ്രാപിക്കും (സങ്കീ. 147: 12-14).

വിശ്വാസസമൂഹത്തിന്‍റെ ക്ഷേമത്തിന് നമുക്കുവേണ്ടിയാകണം ദൈവമക്കളുടെ പ്രാര്‍ത്ഥന എന്ന് ഈ സങ്കീര്‍ത്തനം പഠിപ്പിക്കുന്നു. ഏകീകരിക്കപ്പെട്ടു സമാധാനമുള്ള ശക്തരായ ഒരു ജനത്തിനു മാത്രമേ ദൈവത്തിന്‍റെ രക്ഷയുടെയും സമാധാത്തിന്‍റെയും നല്ല വര്‍ത്തമാനങ്ങളെ ലോകത്തോടു പ്രഘോഷിക്കുവാന്‍ കഴിയൂ (യോഹ. 13:34,35).

യെരൂശലേമിന്‍റെ സമാധാനത്തിനായി പ്രാര്‍ത്ഥിക്കുക എന്നത് ഇന്നും വിശ്വാസികളുടെ ഒരു അവസരവും ഉത്തരവാദിത്വവും ആകുന്നു. കാരണം സമാധാനത്തിന്‍റെ കാലാന്ത്യ ദൈവരാജ്യത്തിന്‍റെ വരവിനായുള്ള പ്രത്യാശയെ അത് സജീവമാക്കും. അത് യെരൂശലേം നഗരത്തിനു മാത്രമല്ല ലോകത്തിനു മുഴുവന്‍ സമാധാനം കൊണ്ടുവരും (യെശ. 52:7; 66:12,13; വെളി. 21-22).

`ഇക്കാലത്തെ ഒരു ജനം എന്ന നിലയില്‍ തമ്മില്‍ സമാധാനമായിരിക്കുന്നതിനായി പരിശ്രമിക്കാവുന്ന പ്രായോഗിക മാര്‍ഗ്ഗങ്ങള്‍ എന്തൊക്കെയാണ്?`