---
title:  കൂടുതല്‍ പഠനത്തിന്
date:   15/03/2024
---

യെശയ്യാവ് 40:51:1-16 എന്നിവിടങ്ങളിലെ സന്ദേശങ്ങളെ ചിന്തിക്കുക

സീയോനിനെ എല്ലായ്പോഴും ഓര്‍മ്മിക്കുന്നതിനും സീയോന്‍ പ്രതിനിധാനം ചെയ്യുന്ന ദൈവത്തിന്‍റെ സമുന്നത ഭരണത്തില്‍ പ്രത്യാശ വയ്ക്കുന്നതിനുമുള്ള ഒരു പരിപൂര്‍ണ്ണമായ സമര്‍പ്പണമാണ് സീയോന്‍ഗാനങ്ങള്‍. ദൈവത്തിന്‍റെ ആലയത്തിന്‍റെ പല അനുഗ്രഹങ്ങളും ഇപ്പോള്‍ അനുഭവിക്കുന്നുണ്ട്. എന്നാല്‍ സമ്പൂര്‍ണ്ണ ജീവിതത്തിന്‍റെ പ്രത്യാശയും സീയോനിലെ ആനന്ദവും ഇനിയും ഭാവിയിലാണ്. ദൈവമക്കളില്‍ ധാരാളം പേര്‍ സ്വര്‍ഗ്ഗീയ സീയോനിനുവേണ്ടി കണ്ണുനീരോടെ കാത്തിരിക്കുന്നു (സങ്കീ. 137:1). സീയോനിനെ ഓര്‍ക്കുക എന്നത് വല്ലപ്പോഴും ചിന്തിക്കുക എന്നല്ല, മനപ്പൂര്‍വ്വം ഓര്‍ക്കുകയും ആ ജീവനുള്ള ഓര്‍മ്മക്കൊപ്പം അതിന് അനുസ്യൂതമായി ജീവിക്കുക എന്നുമാണ് അതിന് അര്‍ത്ഥം (പുറ. 13:3; 20:8).

അതിനാല്‍, സീയോന്‍ ഗീതങ്ങള്‍ പാടുന്നത് പുതിയ ഭൂമിയില്‍ ദൈവരാജ്യം പുനഃസ്ഥാപിക്കപ്പെടുന്നതിലുള്ള പ്രത്യാശയെ സജീവമായി സൂക്ഷിക്കുന്നതിനുവേണ്ട ഒരു വൈകാരിക തീരുമാനമാണ് (വെളി. 21:1-5). "അവിടെ, മരിക്കാത്ത മനസ്സുകള്‍, സൃഷ്ടി ശക്തിയുടെ അത്ഭുതങ്ങളെ, വീണ്ടെടുക്കുന്ന സ്നേഹത്തിന്‍റെ മര്‍മ്മങ്ങളെ, ഒരിക്കലും പരാജയപ്പെടാത്ത ആനന്ദത്തോടെ ധ്യാനിക്കും. ദൈവത്തെ മറക്കുന്നതിനു വഞ്ചിക്കുന്ന ക്രൂര ശത്രു അവിടെ ഉണ്ടാകില്ല. ഓരോ മാനസിക കഴിവും വികസിതമാകും, ഗ്രഹണശക്തി വര്‍ദ്ധിക്കും. അറിവു നേടുന്നത് മനസ്സിനെ തളര്‍ത്തുകയോ ഊര്‍ജ്ജത്തെ ഇല്ലാതാക്കുകയോ ചെയ്യില്ല. അവിടെ ഏറ്റവും മികച്ച സംരംഭങ്ങള്‍ മുന്നോട്ടുപോകും, ഉന്നതമായ അഭിനിവേശങ്ങള്‍ സാധിക്കും, അത്യുന്നതമായ താല്പര്യങ്ങള്‍ നിറവേറും; അത്രയുമല്ല, എത്തിപ്പിടിക്കുവാന്‍ കൂടുതല്‍ ഉയരങ്ങള്‍ പിന്നെയും ഉളവാക്കും. പുത്തന്‍ അതിശയങ്ങള്‍ പ്രകീര്‍ത്തിക്കപ്പെടും, പുതിയ സത്യങ്ങള്‍ ഗ്രഹിക്കുവാന്‍ ഉണ്ടാകും, മനസ്സിന്‍റെയും ആത്മാവിന്‍റെയും ശരീരത്തിന്‍റെയും ശക്തികളെ വിളിച്ചുണര്‍ത്താന്‍ വസ്തുതകള്‍ ശേഷിക്കും." E.G. White, _The Great Controversy_, p. 677.

സീയോനിനെ മറക്കാതിരിക്കാനുള്ള ഒരു നിശ്ചയം ദൈവത്തിന്‍റെ തീര്‍ത്ഥാടകര്‍ക്ക് അനിവാര്യമായ ഒരു പ്രതിജ്ഞയാകണം. അതായത്, അവര്‍ ഒരിക്കലും ഈ ലോകത്തെ തങ്ങളുടെ മാതൃരാജ്യം/സ്വന്തം നാട് ആയി സ്വീകരിക്കില്ല, എന്നാല്‍ പുതിയ ആകാശത്തിനും പുതിയ ഭൂമിക്കുമായി കാത്തിരിക്കും.

അങ്ങനെ, പുതിയ യെരൂശലേമില്‍ ജീവിക്കുവാന്‍ ആഗ്രഹിച്ചു കാത്തിരിക്കുന്ന എല്ലാ തലമുറകളിലെയും വിശ്വസികള്‍ പാടുവാന്‍ ഉള്ളതാണ് സീയോന്‍ ഗീതങ്ങള്‍ (വെളി. 3:12). സീയോന്‍ ഗീതങ്ങള്‍ ഭാവിലോകത്തെ പ്രത്യാശയോടെ കാത്തിരിക്കുന്നതിനു നമ്മെ പ്രോത്സാഹിപ്പിക്കുന്നു. എന്നാല്‍ അതോടൊപ്പം ഈ ലോകത്തിനു ദൈവകൃപയുടെ ഇടനിലക്കാര്‍ ആയിരിക്കുവാന്‍ അതു നമ്മെ കടപ്പെട്ടവര്‍ ആക്കുകയും ചെയ്യുന്നു.

**ചര്‍ച്ച**

`സീയോനിലെ (യെരൂശലേം) ദൈവജനത്തില്‍ കേന്ദ്രീകരിച്ച ആത്മികവും ദൈവശാസ്ത്രപരവുമായ തത്വങ്ങളെ സഭയ്ക്കും ലോകത്തിനായുള്ള അതിന്‍റെ ദൗത്യത്തിലും എങ്ങനെ ഉപയോഗിക്കും?`

`വിശ്വാസികള്‍ക്ക് ഇക്കാലത്ത് ദൈവാലയത്തില്‍ വസിക്കുവാന്‍ എങ്ങനെയാണ് കഴിയുക? (യോഹ. 1:14-18; എബ്രാ. 12:22-24).`

`സങ്കീത്തനം 87 മുന്‍കാണുന്നതുപോലെ സീയോന്‍ നഗരം എങ്ങനെ സര്‍വ്വദേശങ്ങളുടെയും നഗരം ആയിത്തീരും? (റോമ. 5:10; എഫെ. 2:11-16; കൊലൊ. 1:19-23).`

`പല നല്ല മനുഷ്യരും കഷ്ടം അനുഭവിക്കുമ്പോള്‍ ദുഷ്ടന്മാര്‍ അഭിവൃദ്ധിപ്പെടുന്നതിനെ നിങ്ങള്‍ എങ്ങനെ വിശദീകരിക്കും? നമുക്ക് എല്ലാ ചോദ്യങ്ങള്‍ക്കും/സംശയങ്ങള്‍ക്കും നിവാരണം നിര്‍ദ്ദേശിക്കാന്‍ കഴിയുമോ?`