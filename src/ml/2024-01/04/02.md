---
title:  എന്‍റെ അസ്ഥികള്‍ അങ്ങയ്ക്കു മറവായിരുന്നില്ല
date:   21/01/2024
---

`സങ്കീര്‍ത്തനം 139:1-18 വായിക്കുക. ദൈവശക്തിയെ കാവ്യരൂപേണ ഇത് എങ്ങനെ ചിത്രീകരിക്കുന്നു? (സങ്കീ. 139:1-6). ദൈവസാന്നിധ്യവും (വാ. 7-12), ദൈവിക നന്മയും (വാ. 13-18) എങ്ങനെ ചിത്രീകരിക്കപ്പെടുന്നു? ദൈവത്തിന്‍റെ മഹിമ (വലിപ്പം) തന്‍റെ വാഗ്ദാനങ്ങളെ കുറിച്ച് എന്തു പറയുന്നു?`

സഹായിക്കാന്‍ ആഗ്രഹിച്ചു, പക്ഷേ വേണ്ടത് ഇല്ലാതിരുന്നിട്ടുണ്ടോ? അതുപോലെ ചിലര്‍ നിങ്ങളെ സഹായിക്കുവാന്‍ ശ്രമിച്ചു, എന്നാല്‍ അവര്‍ നിങ്ങളുടെ ആവശ്യങ്ങള്‍ മനസ്സിലാക്കിയില്ല. അത്യന്തം സ്നേഹിക്കുകയും തികഞ്ഞ സദുദ്ദേശത്തോടെ ഇടപെടുകയും ചെയ്യുന്നവരില്‍നിന്നുപോലും വ്യത്യസ്തമായി, ദൈവത്തിനു നമ്മെക്കുറിച്ചും നമ്മുടെ സാഹചര്യങ്ങളെക്കുറിച്ചും തികഞ്ഞ അറിവും എല്ലാ സാധ്യതകളും ഉണ്ട്. അതിനാല്‍ ദൈവത്തിനു സഹായിക്കാനും വിടുവിക്കുവാനും കഴിയും. അത് ആഴം കുറഞ്ഞ കഴമ്പില്ലാത്ത കഥയല്ല, ദൃഢമായ ഉറപ്പുകളാണ്.

ദൈവത്തിനു സങ്കീര്‍ത്തനക്കാരനെ കുറിച്ചുള്ള അറിവ് വളരെ വലുതും അതുല്യവുമാണ്. അവന്‍റെ അമ്മയുടെ ഗര്‍ഭപാത്രത്തിനുപോലും അവനെ മറയ്ക്കുവാന്‍ കഴിഞ്ഞില്ല (സങ്കീ. 139:13,15). കാലം (സങ്കീ. 139:2), അന്തരാത്മാവ് (വാ. 2,4), സ്ഥാനം (വാ. 3) തുടങ്ങി സങ്കീര്‍ത്തനക്കാരന്‍റെ മുഴുവന്‍ നിലനില്‍പ്പും ഉള്‍പ്പെടുന്നതാണ് ദിവ്യജ്ഞാനം. ദൈവത്തിന്‍റെ അത്ഭുത ജ്ഞാനം താന്‍ സ്രഷ്ടാവും അടുത്തറിയുന്നവനും ആയിരിക്കുന്നതിന്‍റെ ഫലമാണ്. അവര്‍ക്കുള്ള പരിരക്ഷയില്‍ അതു പ്രകടമാകുന്നു.

ദൈവം നമ്മെ അത്രമാത്രം അടുത്തറിയുന്നു എന്ന വസ്തുത (സത്യം) നമ്മെ ഭയപ്പെടുത്തേണ്ടതില്ല. നേരേമറിച്ച് അതു നമ്മെ യേശുവിന്‍റെ കരങ്ങളിലേക്കും താന്‍ ക്രൂശില്‍ നമുക്കുവേണ്ടി നിര്‍വ്വഹിച്ചതിലേക്കും നമ്മെ നയിക്കണം. കാരണം യേശുവിലെ വിശ്വാസത്താല്‍ നമുക്കു യേശുവിന്‍റെ നീതി, "ദൈവത്തിന്‍റെ നീതി" തന്നെ നല്‍കപ്പെടുന്നു (റോമര്‍ 3:5,21).

"പാതാളം" (hell=_sheol_=grave) വരെയും എത്രവലിയ "ഇരുട്ടിലും" ദൈവം എത്തുന്നു എന്നു ചിത്രീകരിച്ചുകൊണ്ട് ഇവിടെ ദൈവസാന്നിധ്യം എടുത്തു കാണിക്കപ്പെടുന്നു (സങ്കീ. 139:8,11,12). ഇവിടെങ്ങും പക്ഷേ ദൈവം വസിക്കുന്നതായി ചിത്രീകരുക്കപ്പെടുന്നതും ഇല്ല (സങ്കീ, 56:13). ഞാന്‍ "ഉഷസ്സില്‍ ചിറക് ധരിച്ചു" സമുദ്രത്തിന്‍റെ അറ്റത്ത് (പടിഞ്ഞാറ്) എത്തിയാലും (സങ്കീ. 139:9) എന്ന വിധവും ദൈവത്തിന്‍റെ സാന്നിധ്യം ചിത്രീകരിക്കപ്പെട്ടിരിക്കുന്നു. അഖിലാണ്ഡത്തിന്‍റെ ഒരിടത്തും നമുക്കു ദൈവത്തിന്‍റെ സാന്നിധ്യത്തില്‍നിന്ന് ഒഴിഞ്ഞിരിക്കാന്‍ കഴിയുകയില്ല എന്ന സത്യമാണ് ഈ പ്രതിരൂപങ്ങളെല്ലാം നമുക്കു കൈമാറുന്നത്. ചിലര്‍ കരുതുംപോലെ ദൈവം അഖിലാണ്ഡത്തിന്‍റെ ഭാഗം അല്ലെങ്കിലും അവിടുന്ന് ഈ സകലത്തോടും ഏറ്റവും അടുത്തിരിക്കുന്നു. അതുപോലെ അവിടുന്നു സകലവും സൃഷ്ടിച്ചു പരിപാലിക്കുന്ന ദൈവമാണ് (എബ്രാ. 1:3 കാണുക).

ദൈവം നമ്മെക്കുറിച്ചു സകലവും അറിയുന്നതുകൊണ്ട് നമ്മെ സഹായിക്കുവാനും യഥാസ്ഥാനപ്പെടുത്തുവാനും കഴിയും. ദൈവത്തിന്‍റെ വലിമയുടെ ഒരു പുതിയ അറിവ് സ്തുതികള്‍ അണപൊട്ടി ഒഴുകുവാനും സങ്കീര്‍ത്തനക്കാരനില്‍ ഒരു പുതുക്കപ്പെട്ട ആശ്രയത്വം ഉണ്ടാകുവാനും ഇടയാക്കും. ദൈവവുമായുള്ള തന്‍റെ ബന്ധത്തിന് ഉലച്ചില്‍ ഉണ്ടാക്കുന്ന ഏതിനെയും നീക്കം ചെയ്യുവാനുള്ള ഉപാധിയായി അവന്‍ ദിവ്യസൂക്ഷ്മ പരിശോധനയെ സ്വാഗതം ചെയ്യുന്നു.

`ദൈവത്തിന് സകല രഹസ്യങ്ങളും അറിയാമെന്നത് നിങ്ങളെ ഭയപ്പെടുത്തേണ്ടതുണ്ടോ?`