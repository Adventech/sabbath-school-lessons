---
title:  പ്രതികൂലങ്ങളില്‍ അഭയം
date:   23/01/2024
---

`വായിക്കുക: സങ്കീര്‍ത്തനം 17:7-9; 31:1-3; 91:2-7. കുഴപ്പ/പ്രതികൂല കാലങ്ങളില്‍ സങ്കീര്‍ത്തനക്കാരന്‍ എന്താണ് ചെയ്യുന്നത്?`

സങ്കീര്‍ത്തനക്കാരന്‍ പലവിധമായ കുഴപ്പങ്ങള്‍, പ്രശ്നങ്ങള്‍ നേരിടുന്നു. അപ്പോള്‍ അവന്‍ എല്ലാ പ്രതികൂലങ്ങളിലും സഹായം/സങ്കേതം ആകുന്ന ദൈവത്തിലേക്കു തിരിയുന്നു. ആശ്രയത്വം എന്നത് ബോധപൂര്‍വ്വമായ ഒരു തിരഞ്ഞെടുപ്പാണ്. എല്ലാ സാഹര്യങ്ങളിലും ജീവിതത്തിനുമേല്‍ ദൈവത്തിനുള്ള കര്‍ത്തൃത്വം അംഗീകരിക്കുകയാണ് അത്. പ്രയാസഘട്ടങ്ങളില്‍ ആശ്രയത്വം പ്രവര്‍ത്തിക്കുന്നില്ലെങ്കില്‍ അത് മറ്റെവിടെയും പ്രവര്‍ത്തിക്കില്ല.

സങ്കീര്‍ത്തനക്കാരന്‍റെ സാക്ഷ്യം ഇപ്രകാരമാണ്: "യഹോവയെ കുറിച്ചു, അവിടുന്ന് എന്‍റെ സങ്കേതവും കോട്ടയും ഞാന്‍ ആശ്രയിക്കുന്ന എന്‍റെ ദൈവവും എന്നു പറയും" (സങ്കീ. 91:2). ഇത് അവന്‍റെ മുന്‍കാല അനുഗ്രഹങ്ങളില്‍നിന്ന് ഉളവായതാണ്. ദൈവവുമായുള്ള ഈ അനുഭവം ഭാവിയിലേക്കുള്ള വിശ്വാസത്തെ ശക്തിപ്പെടുത്തുന്നു. തന്‍റെ ദൈവത്തിന്‍റെ സകലത്തെയും അതിജീവിക്കുന്ന മഹിമ/വലിമയെ ഓര്‍മ്മിച്ചുകൊണ്ടു സങ്കീര്‍ത്തനക്കാരന്‍ ദൈവത്തെ അത്യുന്നതന്‍, സര്‍വ്വശക്തന്‍ എന്നൊക്കെയാണ് വിളിക്കുന്നത് (സങ്കീ. 91:1,2).

ദൈവത്തില്‍ ഒരുവനു കണ്ടെത്താവുന്ന സുരക്ഷയെ സംബന്ധിച്ചു വീണ്ടും സങ്കീര്‍ത്തനക്കാരന്‍ സംസാരിക്കുന്നു: "സങ്കേതം" (രഹസ്യ സ്ഥലം, ഒളിസ്ഥലം), നിഴല്‍, കോട്ട (സങ്കീ. 91:1,2), ചിറകുകള്‍, പരിച, പലക (സങ്കീ. 91:4), വാസസ്ഥലം (സങ്കീ. 91:9). ഈ സാദൃശ്യങ്ങള്‍ സങ്കീര്‍ത്തനക്കാരന്‍റെ ജീവിത സംസ്കാരത്തിലെ സുരക്ഷാ സങ്കേതങ്ങളാണ്. ലോകത്തിന്‍റെ ഏതെങ്കിലും ഭാഗത്ത് അനുഭവപ്പെടുന്ന കഠിനമായ ചൂട് വിചാരിച്ചാല്‍ 'നിഴലിനെ' അഭിനന്ദിക്കുവാന്‍ അത് മതിയാകും. യിസ്രായേലിന്‍റെ ചരിത്രത്തിലെ യുദ്ധങ്ങളെ വിചാരിച്ചാല്‍ പരിചയും കോട്ടയും നല്‍കുന്ന സുരക്ഷയുടെ വില മനസ്സിലാകും.

`സങ്കീര്‍ത്തനം 17:8, മത്തായി 23:37 വായിക്കുക. എന്തു സാദൃശ്യമാണ് ഇവിടെ ഉപയോഗിച്ചിരിക്കുന്നത്? അത് എന്തു വെളിപ്പെടുത്തുന്നു?`

'അങ്ങയുടെ ചിറകിന്‍ നിഴലില്‍' (സങ്കീ. 17:8; 57:1; 63:7) എന്ന പ്രയോഗം അത്യധികം ഹൃദ്യമായ ഒരു രൂപകമാണ്. ഒരു അമ്മപ്പക്ഷിയുടെ സംരക്ഷണത്തെ സാദൃശ്യപ്പെടുത്തിക്കൊണ്ട് സങ്കീര്‍ത്തനക്കാരന്‍ ദൈവം നല്‍കുന്ന ആശ്വാസത്തെയും ഉറപ്പിനെയും വെളിപ്പെടുത്തുന്നു. തന്‍റെ ചിറകുകള്‍കൊണ്ടു സ്വന്തം കുഞ്ഞുങ്ങളെ സംരക്ഷിക്കുന്ന കഴുകനോടു ദൈവത്തെ ഇവിടെ സാദൃശ്യപ്പെടുത്തുന്നു (സങ്കീ. 19:4; ആവ. 32:11). ഒരു അമ്മക്കോഴി കുഞ്ഞുങ്ങളെ ചിറകിനുള്ളില്‍ ചേര്‍ത്തു സംരക്ഷിക്കുന്നതിനോടും ദൈവത്തെ ഉപമിക്കുന്നു (മത്താ. 23:37).

`ദൈവസംരക്ഷണം കാണാന്‍ കഴിയാതിരിക്കുന്ന ദുരന്ത വേളകളില്‍ ദൈവം അവിടെ ഇല്ല എന്നു പറയുവാന്‍ ഇടയാക്കുന്നത് എന്താണ്?`