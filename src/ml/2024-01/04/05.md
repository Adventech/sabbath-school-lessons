---
title:  പ്രതിരോധകനും വിടുവിക്കുന്നവനും
date:   24/01/2024
---

`1 കൊരിന്ത്യര്‍ 10:1-4 വായിക്കുക. പുറപ്പാട് കഥയെ പൗലൊസ് എങ്ങനെ വിവരിക്കുന്നു? അതിലെ ആത്മിക പാഠം എന്താണ്?`

`സങ്കീര്‍ത്തനം 104 വായിക്കുക. യിസ്രായേലിന്‍റെ ഈജിപ്തില്‍നിന്നുള്ള വിടുതല്‍ എപ്രകാരമാണ് കവിതാരൂപേണ ഇവിടെ വിവരിക്കപ്പെടുന്നത്?`

ദൈവം തന്‍റെ കുഞ്ഞുങ്ങളെ വിസ്മയകരമായി ഈജിപ്തില്‍നിന്നു വിടുവിച്ചത് എത്രമാത്രം കാവ്യഭംഗിയോടെയാണു സങ്കീര്‍ത്തനം 114 വിവരിച്ചിരിക്കുന്നത്. പഴയനിയമത്തില്‍ ആകമാനവും പുതിയനിയമത്തില്‍ പോലും ഈജിപ്തില്‍നിന്നുള്ള ദൈവജനത്തിന്‍റെ വിടുതല്‍, ദൈവത്തിനു തന്‍റെ ജനത്തെ രക്ഷിക്കുവാനുള്ള ശക്തിയുടെ അടയാളമായി കാണപ്പെടുന്നു. പൗലൊസ് കൊരിന്ത്യലേഖനത്തിലെ ഈ വാക്യങ്ങളില്‍ അതുതന്നെയാണു ചെയ്യുന്നത്. യഥാര്‍ത്ഥമായ കഥയെ മുഴുവന്‍ ഒരു രൂപകമായി കണ്ടുകൊണ്ട് യേശുക്രിസ്തുവിലെ രക്ഷയുടെ ഒരു അടയാളം എന്ന നിലയിലാണു പൗലൊസ് വിവരിക്കുന്നത്.

സ്രഷ്ടാവിനു പ്രകൃതി ശക്തികളുടെ മേലുള്ള സര്‍വ്വാധികാരത്തിലൂടെ ഉള്ള ദിവ്യ വിടുതല്‍ ആയാണു സങ്കീര്‍ത്തനം 114 അതിനെ ചിത്രീകരിക്കുന്നത്. അങ്ങനെ ആയിരുന്നു ദൈവം പുറപ്പാടില്‍ ദൈവജനത്തെ വിടുവിച്ചത്. ചെങ്കടല്‍, യോര്‍ദ്ദാന്‍ നദി, മലകളും കുന്നുകളും എല്ലാം, യിസ്രായേല്‍ വാഗ്ദത്തനാട്ടില്‍ പ്രവേശിക്കുന്നത് തടയുന്ന പ്രകൃതിശക്തികളെയും മാനുഷിക ശക്തികളെയും ആണ് പ്രതിനിധാനം ചെയ്യുന്നത് (ആവ. 1:44; യോശുവ. 3:14-17). എന്നാലും ദൈവം ആണ് സകലത്തിലും ഉന്നതാധികാരി ആയിരിക്കുന്നത്.

വാസ്തവത്തില്‍ പല ദൈവകുഞ്ഞുങ്ങള്‍ക്കും എല്ലാ കാലങ്ങളിലും എല്ലാ സ്ഥലങ്ങളിലും സ്വര്‍ഗ്ഗീയ യെരൂശലേമിലേക്ക് പാത അപകടങ്ങള്‍ കൊണ്ടു ദുര്‍ഘടമാണ്. കുന്നുകള്‍ക്ക് അപ്പുറത്തേക്ക്, സ്വര്‍ഗ്ഗത്തിന്‍റെയും ഭൂമിയുടെയും സ്രഷ്ടാവിങ്കലേക്കു നോക്കുവാന്‍ സങ്കീര്‍ത്തനങ്ങള്‍ പ്രോത്സാഹിപ്പിക്കുന്നു (സങ്കീ. 121:1).

യേശു കടലിനെയും കാറ്റിനെയും ശാസിച്ച് ശാന്തമാക്കിയതും താന്‍ ലോകത്തെ ജയിച്ചിരിക്കയാല്‍ സഭയ്ക്ക് ഒന്നും ഭയപ്പെടുവാനില്ല എന്നു പ്രഖ്യാപിച്ചതും (മത്താ. 8:23-27; യോഹ. 16:33) ആണു സങ്കീര്‍ത്തനം 114 ന്‍റെ ആത്മാവ്.

ദൈവജനത്തിനുവേണ്ടിയുള്ള തന്‍റെ വലിയ പ്രവൃത്തികള്‍ മുഴുവന്‍ ഭൂമിയും ദൈവത്തിന്‍റെ സന്നിധിയില്‍ വിറയ്ക്കുവാന്‍ കാരണമാകണം (സങ്കീ. 114:7). ഈ വിറയല്‍ എന്നത് ഭീതിപ്പെടുക എന്നല്ല, ദൈവത്തെ അംഗീകരിക്കുകയും ആരാധിക്കുകയും ചെയ്യുക എന്നതാണ് (സങ്കീ. 96:9; 99:1).

`സങ്കീര്‍ത്തനക്കാരന് അന്നെന്നപോലെ ഇന്നു നമുക്കും ആത്മിക അപകടാവസ്ഥ വരുമ്പോള്‍ ദൈവത്തില്‍ ചാരുവാന്‍ എങ്ങനെ പഠിക്കുവാന്‍ കഴിയും?`