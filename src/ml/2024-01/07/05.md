---
title:  ഉന്നത പ്രതാപവാനും കരുണ ഉള്ളവനുമായ ദൈവത്തിനു സ്തുതി
date:   14/02/2024
---

`സങ്കീര്‍ത്തനം 113,123 എന്നിവ വായിക്കുക. ദൈവസ്വഭാവത്തിന്‍റെ വ്യത്യസ്ഥമായ രണ്ടു വസ്തുതകള്‍ ഈ സങ്കീര്‍ത്തനങ്ങളില്‍ എങ്ങനെ ചിത്രീകരിക്കപ്പെട്ടിരിക്കുന്നു?`

ദൈവസ്വഭാവത്തിന്‍റെ ഔന്നത്യ(രാജപ്രതാപ)ത്തെയും കരുണയെയും സങ്കീര്‍ത്തനങ്ങള്‍ 113,123 എന്നിവ വാഴ്ത്തുന്നു. ദൈവത്തിന്‍റെ അത്യുന്നത പ്രഭാവം തന്‍റെ നാമത്തിന്‍റെ മഹിമയിലും തന്‍റെ സിംഹാസനത്തിന്‍റെ അത്യുന്നത സ്ഥാനത്തിലും വെളിവാക്കപ്പെട്ടിരിക്കുന്നു. ദൈവ സിംഹാസനം സകല രാജ്യങ്ങളുടേതിനും ആകാശത്തിനും മീതെയാണ് (സങ്കീ. 113:4,5; 123:1). "നമ്മുടെ ദൈവമായ യഹോവയ്ക്കു സദൃശന്‍ ആരുള്ളൂ" (സങ്കീ. 113:5) എന്നത് ശക്തമായ വിശ്വാസത്തിന്‍റെ ഒരു പ്രസ്താവനയാണ്. യിസ്രായേലിന്‍റെ ദൈവത്തെ ഭൂമിയിലോ ഭൂമിക്കു പുറത്തോ യാതൊരു ശക്തിക്കും വെല്ലുവിളിക്കാന്‍ ആകില്ല.

ദൈവം ആര്‍ക്കും എത്താനാകാത്ത ഉന്നതങ്ങളില്‍ വസിക്കുന്നു. ദൈവം "കുനിഞ്ഞുനോക്കുന്നു" അല്ലെങ്കില്‍ "സ്വയം താഴ്ത്തുന്നു" എന്നത് ദൈവത്തിന്‍റെ ഔന്നത്യത്തെ വിശദീകരിക്കുന്നു (സങ്കീ. 113:6). ദൈവം അത്രയേറെ ഉന്നതങ്ങളില്‍ വസിക്കുമ്പോഴും ഇങ്ങുകീഴേ ഭൂമിയില്‍ സംഭവിക്കുന്നത് കാണുന്നതിനു ദൈവത്തിനു യാതൊരു തടസ്സവുമില്ല. ലോകരാജ്യങ്ങളില്‍ ഉള്‍പ്പെട്ടിരിക്കുവാനും സാധുക്കളെയും ഇല്ലായ്മക്കാരെയും രക്ഷിക്കുന്നതിനും ഉള്ള തന്‍റെ കൃപയോടുകൂടിയ സന്നദ്ധത ദൈവത്തിന്‍റെ കരുണയെ പ്രകടമാക്കുന്നു. ദൈവത്തിന്‍റെ വാസം ആകാശത്തിനും അപ്പുറം അകലെയാണെങ്കിലും തന്‍റെ ദാനതല്പരമായ കരം നിശ്ചയമായും മറഞ്ഞിരിക്കുന്നില്ല.

മാനുഷിക ഇന്ദ്രിയങ്ങള്‍ക്കു വശംവദമല്ലാത്ത ദൈവത്തിന്‍റെ മഹിമയും കരുതലും നമുക്കു പൂര്‍ണ്ണമായി തിരിച്ചറിയാന്‍ കഴിയുന്നതല്ല. അവ ദൈവത്തിന്‍റെ കരുണയുടെയും അനുകമ്പയുടെയും ക്രിയകളിലൂടെ നമുക്കു തികച്ചും വ്യക്തമാകും. നിരാശ്രയരും, സാധുക്കളും പീഡിതരും ആയവര്‍, അവര്‍ക്കുവേണ്ടി അനുകൂലമായി സാഹചര്യങ്ങളെ എടുത്തു പറയത്തക്കവിധം മാറ്റിമറിക്കുവാന്‍ കഴിയുന്ന ദൈവത്തിന്‍റെ ശക്തിപ്രഭാവത്തെ സ്വയം അനുഭവിച്ചറിയണം. അത്യുന്നതായ ദൈവം, ചവിട്ടി താഴ്ത്തപ്പെട്ടവരെ തന്‍റെ ശക്തിയുപയോഗിച്ച് ഉയര്‍ത്തുന്നതിലൂടെ തന്‍റെ സ്വന്തം മഹിമയെ കാട്ടിത്തരുന്നു. ദൈവത്തെ മനുഷ്യര്‍ക്കു സ്വതന്ത്രമായി സമീപിക്കാം. ദൈവം അവരുടെ കൃപയുള്ള സ്രഷ്ടാവും അവര്‍ ദൈവത്തിന്‍റെ ദാസരും വാത്സല്യമുള്ള മക്കളും ആണ്. ദൈവത്തിന്‍റെ അത്യുന്നതമായ മഹത്വപ്രതാപവും സര്‍വ്വാധിപത്യവും അവരോടുള്ള ദൈവത്തിന്‍റെ സമീപനത്തില്‍ മാറ്റം വരുത്തുന്നില്ല.

ആരാധന എന്നത് ദൈവത്തിന്‍റെ മഹിമയുടെ വലിപ്പത്തില്‍ മാത്രമല്ല, തന്‍റെ നന്മയിലും അധിഷ്ഠിതമാണ്. സ്തുതി സ്ഥലവും കാലവും കൊണ്ടു പരിമിതം ആക്കപ്പെടുകയില്ല (സങ്കീ. 113:2,3). ദൈവത്തിന്‍റെ മഹിമയും കരുണയും യേശുക്രിസ്തുവില്‍ ഏറ്റവും നന്നായി വെളിപ്പെട്ടിരിക്കുന്നു. യേശു സ്വര്‍ഗ്ഗത്തില്‍ നിന്നു കുനിഞ്ഞു നോക്കുവാനും ക്രൂശിലെ മരണത്തോളം താണിറങ്ങുവാനും സന്നദ്ധനായി. വീണുപോയ മനുഷ്യവര്‍ഗ്ഗത്തെ ഉന്നതിയിലേക്ക് ഉയര്‍ത്തുവാന്‍ ആയിരുന്നു അത് (ഫിലി. 2:6-8). ഇവിടെ നമുക്ക് ക്രൂശില്‍, ദൈവം നമുക്കുവേണ്ടി ചെയ്തതിനായി ദൈവത്തെ സ്തുതിക്കുവാനും ആരാധിക്കുവാനും സാധ്യമാക്കുന്ന മഹത്തായ കാരണങ്ങള്‍ എല്ലാമുണ്ട്.

`യേശു നിങ്ങളെ എന്തില്‍ നിന്നാണു രക്ഷിച്ചത്? ക്രൂശിനെ മനസ്സില്‍ അതിപ്രധാനമായി സൂക്ഷിക്കേണ്ടത് എന്തുകൊണ്ടാണ്?`