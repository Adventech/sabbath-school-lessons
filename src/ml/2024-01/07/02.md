---
title:  ദൈവത്തിന്‍റെ കരുണ എന്നേക്കും നിലനില്‍ക്കുന്നു
date:   11/02/2024
---

`സങ്കീര്‍ത്തനം 136 വായിക്കുക. ഏതു ചിന്തയാണ് ഈ സങ്കീര്‍ത്തനത്തില്‍ മുന്നിട്ടുനില്‍ക്കുന്ന്? സര്‍വ്വസാധാരണമായ തന്‍റെ അവകാശവാദങ്ങള്‍ക്കു സങ്കീര്‍ത്തനക്കാരന്‍ എവിടെയാണു തെളിവ് കണ്ടെത്തുന്നത്?`

ദൈവത്തിന്‍റെ സൃഷ്ടിയിലും (സങ്കീ. 136:4-9) യിസ്രായേലിന്‍റെ ചരിത്രത്തിലും (സങ്കീ. 136:10-22) പറയപ്പെടുന്നതുപോലുള്ള ദൈവത്തിന്‍റെ കരുണക്കായി ദൈവത്തെ സ്തുതിക്കുന്നതിനു സങ്കീര്‍ത്തനം 136 ദൈവജനത്തെ വിളിച്ചു ചേര്‍ക്കുന്നു. "കരുണ" (Hebrew- ‘khesed’) സുസ്ഥിരമായ സ്നേഹം, തന്‍റെ സൃഷ്ടിയോടും യിസ്രായേലിനോടുള്ള തന്‍റെ ഉടമ്പടിയോടും ദൈവത്തിനുള്ള മാറാത്ത നന്മയെയും വിശ്വസ്തതയെയും നമുക്കു പറഞ്ഞുതരുന്നു. ദൈവത്തിന്‍റെ അളവില്ലാത്ത ശക്തിയും മാഹാത്മ്യവും തന്‍റെ സുസ്ഥിരമായ സ്നേഹത്തില്‍ അധിഷ്ഠിതമാണ്.

നമ്മുടെ ദൈവം "ദൈവാധിദൈവവും" "കര്‍ത്താധികര്‍ത്താവു"മാണ്. ഇത് എബ്രായ ഭാഷയിലെ ഒരു ശൈലിയാണ്. അതിന്‍റെ അര്‍ത്ഥം "ഏറ്റവും വലിയ ദൈവം" എന്നാണ് (സങ്കീ. 136:1-3). മറ്റു ദൈവങ്ങള്‍ ഉണ്ടെന്നല്ല, ദൈവം ഏകനായ ദൈവം എന്നാണ് അതിന്‍റെ സാരം.

ദൈവത്തിന്‍റെ വലിയ അത്ഭുതങ്ങള്‍ ആര്‍ക്കും പകര്‍ത്താവുന്നതല്ല, അവ ദൈവത്തിന്‍റെ നിഷേധിക്കാനാകാത്ത പ്രകടനമാണ് (സങ്കീ. 136:4). ദൈവം സ്വര്‍ല്ലോകങ്ങളെയും ഭൂമിയെയും ആകാശഗോളങ്ങളെയും സൃഷ്ടിച്ചു. പുറജാതികള്‍ ആകട്ടെ അവയെ ഒക്കെ ആരാധിക്കുന്നു (ആവ. 4:19). സങ്കീര്‍ത്തനങ്ങള്‍ എന്തായാലും പുറജാതി ദേവന്മാരെയും മനുഷ്യാധിഷ്ഠിതമായ ആത്മവിശ്വാസത്തെയും അവരുടെ അധികാരത്തെയും തുറന്നുകാട്ടുന്നു. അവരൊക്കെ കേവലം സൃഷ്ടികള്‍ മാത്രമാണ്, അവ സ്രഷ്ടാവല്ല. അത് നിര്‍ണ്ണായകമായ ഒരു വ്യത്യാസം ആണ്.

ദൈവത്തിന്‍റെ ബലമുള്ള കൈയുടെയും നീട്ടിയ ഭുജത്തിന്‍റെയും (സങ്കീ. 136:12) സാദൃശ്യം, ദൈവശക്തിയുടെ ഫലപ്രാപ്തിയെയും തന്‍റെ കരുണയുടെ ദൂരവ്യാപകമായ അധികാര പരിധിയെയും ഊന്നിപറയുന്നതാണ്.

സൃഷ്ടിയിലെയും ചരിത്രത്തിലെയും ദൈവത്തിന്‍റെ കരുണ, ദൈവത്തില്‍ ആശ്രയിക്കുന്നതിനും തന്‍റെ ഉടമ്പടിയോട് വിശ്വസ്തര്‍ ആയിരിക്കുന്നതിനും ദൈവജനത്തെ ഉത്സാഹിപ്പിക്കണം. അവിടുത്തെ ദയ (കരുണ, mercy) എന്ന പല്ലവി സങ്കീര്‍ത്തനം 136 ല്‍ 26 പ്രാവശ്യം ആവര്‍ത്തിക്കപ്പെടുന്നു. ദൈവത്തിനു മാറ്റമില്ല. ദൈവത്തിന്‍റെ പ്രീതി ഓരോ തലമുറയിലും ആവര്‍ത്തിക്കപ്പെടുമെന്നും ഇത് ദൈവാരാധകര്‍ക്കു വീണ്ടും വീണ്ടും ഉറപ്പു നല്‍കുകയാണ്. ദൈവം തന്‍റെ ജനത്തെ ഓര്‍ക്കുന്നു (സങ്കീ. 136:23). അവിടുന്നു തന്‍റെ കൃപയുടെ ഉടമ്പടിയോടു വിശ്വസ്തനും ആണ്. ദൈവത്തിന്‍റെ നിരന്തരമായ കരുണയിലുള്ള വിശ്വാസം ബൈബിള്‍ വിശ്വാസത്തിന്‍റെ കാതല്‍ (അന്തര്‍ഭാഗം) ആണ്. അത്, ദൈവത്തിന്‍റെ മുമ്പാകെ മൗനമായും അനുതാപത്തോടും ആയിരിക്കുന്നതിനൊപ്പം ആനന്ദത്തോടെ ആരാധിക്കുന്നതും വിശ്വസിക്കുന്നതും ചേര്‍ന്നുള്ളതാണ്.

ദൈവത്തിന്‍റെ സാര്‍വ്വ ലൗകിക കരുതലിനോടു കൂടിയാണ് സങ്കീര്‍ത്തനം 136 അവസാനിക്കുന്നത് (വാ. 23-25). ദൈവത്തിന്‍റെ കരുണ/ദയ യിസ്രായേലിനു മാത്രമല്ല സര്‍വ്വസൃഷ്ടിക്കും ഉള്ളതാണ്. ദൈവത്തിന്‍റെ രക്ഷിക്കുന്ന കൃപയുടെ വിശ്വവ്യാപക സ്വഭാവത്തെകുറിച്ചു സങ്കീര്‍ത്തനം സംസാരിക്കുന്നു. യിസ്രായേലിന്‍റെ ദൈവസ്തുതിയില്‍ പങ്കുചേരുവാന്‍ അത് സര്‍വ്വമനുഷ്യരെയും പ്രബോധിപ്പിക്കുന്നു (ലൂക്കൊ. 2:10; യോഹ. 3:16; അ.പ്ര. 15:17 എന്നിവയും കാണുക).

`നമ്മുടെ പാപങ്ങള്‍ക്കുവേണ്ടി ക്രൂശില്‍ മരിക്കുന്ന യേശുവിന്‍റെ ദൃശ്യം, ദൈവത്തിന്‍റെ സ്നേഹം എന്നേക്കും നില്‍ക്കുന്നു എന്ന സത്യത്തെ എങ്ങനെ വെളിപ്പെടുത്തുന്നു?`