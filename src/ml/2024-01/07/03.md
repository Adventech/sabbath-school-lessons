---
title:  നിര്‍മ്മലമായ ഒരു ഹൃദയം എന്നില്‍ സൃഷ്ടിക്കേണമേ
date:   12/02/2024
---

`സങ്കീര്‍ത്തനം 51:1-5 വായിക്കുക. സങ്കീര്‍ത്തനക്കാരന്‍ ദൈവത്തിന്‍റെ കരുണക്കായി യാചിക്കുന്നത് എന്തിനാണ്.`

ദൈവത്തിന്‍റെ മുമ്പില്‍ ദാവീദ് രാജാവ് തന്‍റെ ഹൃദയം പകരുന്നു. തന്‍റെ ജീവിതത്തിലെ ആത്മിക അന്ധകാരത്തിന്‍റെ നിമിഷങ്ങളിലെ അതിനീച പാപത്തിന്‍റെ ക്ഷമക്കായി അവന്‍ യാചിക്കുന്നു (2 ശമൂ. 12). ദൈവത്തിന്‍റെ കൃപയുടെ അസാധാരണമായ ദാനമാണ് പാപക്ഷമ. ദൈവത്തിന്‍റെ "കരുണയുടെ ബഹുത്വ"ത്തിന്‍റെ ഫലം ആണത് (സങ്കീ. 51:1). തന്‍റെ പാപത്തിന് അര്‍ഹമായ വിധം തന്നോട് ഇടപെടുവാനല്ല ദാവീദ് ദൈവത്തോട് അപേക്ഷിക്കുന്നത് (സങ്കീ. 103:10). ദൈവത്തിന്‍റെ ദിവ്യസ്വഭാവത്തിനൊത്ത്, തന്‍റെ കരുണ, വിശ്വസ്തത, അനുകമ്പ എന്നിവയ്ക്കൊത്ത നടപടിയാണ് ദാവീദ് ആവശ്യപ്പെട്ടത് (സങ്കീ. 51:1; പുറ. 34:6,7).

`സങ്കീര്‍ത്തനം 51:6-19 വായിക്കുക. പാപക്ഷമ ഇവിടെ എപ്രകാരം ചിത്രീകരിക്കപ്പെട്ടിരിക്കുന്നു? ദിവ്യക്ഷമയുടെ ലക്ഷ്യം എന്താണ്?`

ദൈവം പാപം ക്ഷമിക്കുന്നത് നിഷ്കളങ്കതയുടെ നിയമപരമായ ഒരു പ്രഖ്യാപനത്തേക്കാള്‍ അധികമാണ്. മനുഷ്യസ്വത്വത്തിന്‍റെ ഉള്ളിലേക്കു പരമാവധി എത്തുന്ന കാര്യക്ഷമമായ ഒരു മാറ്റം അത് ഉളവാക്കുന്നു (സങ്കീ. 51:6; എബ്രാ. 4:12). അതൊരു പുതിയ സൃഷ്ടി സാധ്യമാക്കുന്നു (സങ്കീ. 51:10; യോഹ. 3:3-8). എബ്രായ ക്രിയാപദം “bara” 'സൃഷ്ടിക്കുക' എന്നു വിവര്‍ത്തനം ചെയ്യപ്പെടുമ്പോള്‍ അത് ദൈവിക സൃഷ്ടിപ്പിന്‍ ശക്തിയെ ചിത്രീകരിക്കുന്നു (ഉല്പത്തി 1:1). ദൈവത്തിനു മാത്രമേ സൃഷ്ടിക്കുവാന്‍ (bara) കഴിയൂ. ദൈവത്തിനു മാത്രമേ മൗലികവും നീണ്ടുനില്‍ക്കുന്നതുമായ ഒരു മാറ്റം അനുതപിക്കുന്ന വ്യക്തിയുടെ ഹൃദയത്തില്‍ ഉളവാക്കുവാന്‍ കഴിയൂ (2 കൊരി. 4:6).

ഈസോപ്പ് കൊണ്ടുള്ള ഒരു ശുദ്ധീകരണം ദാവീദ് ആവശ്യപ്പെടുന്നു (ലേവ്യ. 14:2-8; സങ്കീ. 51:7). അവന്‍റെ കുറ്റം ദൈവത്തിന്‍റെ സന്നിധിയില്‍നിന്നു തന്നെ നിരോധിക്കുന്നതായി ദാവീദിനു തോന്നുന്നു. ഒരു കുഷ്ഠരോഗി തന്‍റെ അശുദ്ധിയുടെ കാലത്തൊക്കെ സമൂഹത്തില്‍നിന്നു നിരോധിക്കപ്പെട്ടിരുന്നതുപോലെ ആയിരുന്നു അത് (സങ്കീ. 51:11). തന്നെ പൂര്‍ണ്ണമായി യഥാസ്ഥാനപ്പെടുത്തുവാന്‍ യാതൊരു യാഗത്തിനും കഴിയുകയില്ലെന്നു ദാവീദ് ഭയപ്പെട്ടു. കാരണം, കരുതിക്കൂട്ടി ചെയ്ത കുലപാതകത്തിന്‍റെയും അതിനു കാരണമായ വ്യഭിചാരത്തിന്‍റെയും പാപങ്ങള്‍ക്കു പ്രായശ്ചിത്തമാകാന്‍ തക്ക ഒരു യാഗവും ഉണ്ടായിരുന്നില്ല (പുറ. 21:14; ലേവ്യ. 20:10).

ദൈവത്തിന്‍റെ നിരുപാധികമായ കൃപയ്ക്കു മാത്രമേ ദാവീദിന്‍റെ "തകര്‍ന്നും നുറുങ്ങിയുമുള്ള" ഹൃദയത്തെ ഒരു യാഗമായി സ്വീകരിച്ച്, ദാവീദിനെ ദൈവവുമായി ഏകീഭവിപ്പിച്ചു യഥാസ്ഥാനപ്പെടുത്തുവാന്‍ കഴിയുകയുള്ളു (സങ്കീ. 51:16,17). ഈസോപ്പുകൊണ്ടുള്ള ശുദ്ധീകരണം ആവശ്യപ്പെടുന്നതിലൂടെ ദൈവസന്നിധിയിലേക്കു മടങ്ങിചെല്ലുവാന്‍ ദാവീദ് ആഗ്രഹിക്കുന്നു.

`ദൈവത്തിനു ദാവീദിന്‍റെ വ്യഭിചാരം, വഞ്ചന, കുലപാതകം എന്നിവ ക്ഷമിക്കാന്‍ കഴിയുന്നെങ്കില്‍ നിങ്ങള്‍ക്ക് എന്തു പ്രത്യാശ നിലനില്‍ക്കുന്നു?`