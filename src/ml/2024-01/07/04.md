---
title:  "യഹോവേ, അങ്ങ് അകൃത്യങ്ങളെ കണക്കിട്ടാല്‍"
date:   13/02/2024
---

`സങ്കീര്‍ത്തനം 130 വായിക്കുക. പാപത്തിന്‍റെ ഭാരവും (സമ്മര്‍ദ്ദം) പാപികള്‍ക്കുള്ള പ്രത്യാശയും എപ്രകാരം ചിത്രീകരിക്കപ്പെട്ടിരിക്കുന്നു?`

തന്‍റെയും തന്‍റെ ജനത്തിത്തിന്‍റെയും പാപവുമായി ബന്ധപ്പെട്ടതാണ് സങ്കീര്‍ത്തനക്കാരന്‍റെ കടുത്ത മനഃപീഡ (സങ്കീ. 130:3,8). ദൈവത്തില്‍നിന്നു ജനത്തെ എന്നേക്കുമായി വേര്‍പെടുത്തും വിധം ഗുരുതരം ആയിരുന്നു ജനത്തിന്‍റെ പാപങ്ങള്‍ (സങ്കീ. 130:3). ന്യായവിധി ദിനത്തിനായി സൂക്ഷിക്കപ്പെട്ടിരിക്കുന്ന പാപങ്ങളുടെ രേഖകളെക്കുറിച്ചു തിരുവെഴുത്തു പറയുന്നു (ദാനീ. 7:10; വെളി. 20:12). ജീവപുസ്തകത്തില്‍നിന്നു പാപികളുടെ പേരുകള്‍ നീക്കം ചെയ്യപ്പെടുകയും ചെയ്യുന്നു (പുറ. 32:32; സങ്കീ. 69:28; വെളി. 13:8).

ദൈവത്തിന്‍റെ പാപക്ഷമയോടു സങ്കീര്‍ത്തനക്കാരന്‍ പ്രാര്‍ത്ഥന കഴിക്കുന്നു. അത് പാപത്തിന്‍റെ തെളിവ് രേഖകളെ നീക്കം ചെയ്യും (സങ്കീ. 51:1,9; യിരെ. 31:34; മീഖ. 7:19). "പ്രകൃത്യാ ദൈവം കോപിഷ്ടന്‍ അല്ലെന്നും തന്‍റെ സ്നേഹം നിത്യം ആണെന്നും" സങ്കീര്‍ത്തനക്കാരന് അറിയാം. "ദൈവത്തിന്‍റെ സ്നേഹത്തെ അഭിനന്ദിക്കുവാന്‍ മനുഷ്യന്‍ പരാജയപ്പെടുമ്പോള്‍ മാത്രമാണ് ദൈവത്തിന്‍റെ കോപം ഉണര്‍ത്തപ്പെടുന്നത്.... ദൈവത്തിന്‍റെ കോപമാകട്ടെ വ്രണപ്പെടുത്തുവാന്‍ അല്ല, സുഖപ്പെടുത്തുവാന്‍ ഉള്ളതാണ്; നശിപ്പിക്കുവാനല്ല, തന്‍റെ ഉടമ്പടി ജനത്തെ രക്ഷിക്കുവാന്‍ ഉള്ളതാണ്" (ഹോശേയ 6:1,2). Hans K. LaRondelle, Deliverance in the Psalms, pp. 180, 181. ശിക്ഷിക്കുവാനല്ല, പാപങ്ങളെ ക്ഷമിക്കുവാനുള്ള സന്നദ്ധയാണു ദൈവത്തോടുള്ള ഭക്തിഭാവത്തെ ഉണര്‍ത്തുന്നതെന്ന വസ്തുത എടുത്തുപറയപ്പെടേണ്ടതാണ് (സങ്കീ. 130:4; റോമര്‍ 2:4). ശിക്ഷയോടുള്ള ഭയത്തിലല്ല, സ്നേഹമാകുന്ന ദൈവസ്വഭാവത്തോടുള്ള ആദരവിലാണു യഥാര്‍ത്ഥ ആരാധന പണിയപ്പെട്ടിരിക്കുന്നത്.

ദൈവമക്കള്‍ യഹോവക്കായി കാത്തിരിക്കുവാന്‍ ആഹ്വാനം ചെയ്യപ്പെട്ടിരിക്കുന്നു (സങ്കീ. 27:14; 37:34). എബ്രായപദമായ “qawah” (wait) ന്‍റെ യഥാര്‍ത്ഥ അര്‍ത്ഥം "നീട്ടുക" എന്നാണ്. പ്രത്യാശ എന്ന് അര്‍ത്ഥം വരുന്ന എബ്രായപദത്തിന്‍റെ വേരു കൂടി ആണത്. അങ്ങനെ, യഹോവക്കായി കാത്തിരിക്കുക എന്നത്, ദുരിതം നിറഞ്ഞ സാഹചര്യങ്ങള്‍ക്ക് എതിര്‍പ്പില്ലാതെ കീഴടങ്ങുക അല്ല, ദൈവത്തിന്‍റെ ഇടപെടലിനായി പ്രത്യാശയോടെ 'കൈ നീട്ടുക' അല്ലെങ്കില്‍ ആകാംക്ഷയോടെ ആയിരിക്കുക എന്നാണ് അര്‍ത്ഥമാക്കുന്നത്. സങ്കീര്‍ത്തനക്കാരന്‍റെ പ്രത്യാശ തന്‍റെ തന്നെ ശുഭ വിശ്വാസത്തിലല്ല, ദൈവത്തിന്‍റെ വചനത്തിലാണു സ്ഥാപിക്കപ്പെട്ടിരിക്കുന്നത് (സങ്കീ. 130:5). ദൈവത്തിനായി വിശ്വസ്തതയോടെ കാത്തിരിക്കുന്നത് വ്യര്‍ത്ഥമല്ല. കാരണം ഇരുണ്ട രാത്രിക്കുശേഷം ദൈവിക വിടുതലിന്‍റെ ഒരു പ്രഭാതം വരുന്നുണ്ട്.

സങ്കീര്‍ത്തനക്കാരന്‍റെ വ്യക്തിപരമായ അപേക്ഷ/അഭ്യര്‍ത്ഥന എപ്രകാരം മുഴുവന്‍ സമൂഹത്തിന്‍റെയും ആയി മാറിയത് എന്നു കാണുക (സങ്കീ. 130:7,8). വ്യക്തിയുടെ ക്ഷേമം മുഴുവന്‍ ആളുകളുടെയും ക്ഷേമത്തില്‍നിന്നു വ്യത്യസ്തമല്ല. അങ്ങനെ, ഒരുവന്‍ തനിക്കുവേണ്ടി മാത്രം പ്രാര്‍ത്ഥിക്കാതെ സമൂഹത്തിനായി പ്രാര്‍ത്ഥിക്കണം. വിശ്വാസികള്‍ എന്ന നിലയില്‍ നാം എല്ലാവരും ഒരു സമൂഹത്തിന്‍റെ ഭാഗമാണ്. സമൂഹത്തിന്‍റെ ഏതൊരു ഭാഗത്തിനും ഗുണകരമായി വരുന്നത് ഓരോരുത്തര്‍ക്കും ഗുണകരമാണ്.

`"യഹോവ അകൃത്യം കണക്കിട്ടാല്‍ ആര്‍ക്കു നില്‍ക്കാനാകും" (സങ്കീ. 130:3) എന്നതിനെക്കുറിച്ചു ചിന്തിക്കുക. നിങ്ങള്‍ അതിനെ എങ്ങനെ കണക്കാക്കുന്നു?`