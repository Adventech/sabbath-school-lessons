---
title:  ദൈവത്തിന്‍റെ ഉപകാരങ്ങള്‍ ഒന്നും മറക്കരുത്
date:   15/02/2024
---

`സങ്കീര്‍ത്തനം 103 വായിക്കുക. ദൈവത്തിന്‍റെ കരുണ ഇവിടെ ഏതുവിധം ചിത്രീകരിക്കപ്പെടുന്നു.`

സങ്കീര്‍ത്തനം 103 ദൈവത്തിന്‍റെ അനേകമായ അനുഗ്രഹങ്ങളെ എണ്ണിപ്പറയുന്നു. അനുഗ്രഹങ്ങളില്‍ ദൈവത്തിന്‍റെ "ഉപകാരങ്ങള്‍" എല്ലാം ഉള്‍പ്പെട്ടിരിക്കുന്നു (സങ്കീ. 103:2). സമൃദ്ധമായ ജീവിതത്തിനു വേണ്ടതെല്ലാം അതിലുണ്ട് (വാ. 3-6). ദൈവത്തിന്‍റെ കൃപയോടു കൂടിയ സ്വഭാവത്തിലും യിസ്രായേലുമായുള്ള തന്‍റെ ഉടമ്പടിയോടുള്ള വിശ്വസ്തതയിലും ഉറപ്പിക്കപ്പെട്ടവയാണ് അത് (വാ. 7-18). ദൈവം മനുഷ്യരുടെ ദൗര്‍ബല്യവും ക്ഷണികതയും "ഓര്‍ക്കുന്നു", തന്‍റെ ജനത്തോട് അനുകമ്പ കാണിക്കുകയും ചെയ്യുന്നു (വാ. 13-17).

ഓര്‍മ്മിക്കുക എന്നത് ബോധക്രിയ മാത്രമല്ല, അത് പ്രവൃത്തിയില്‍ പ്രകടമാകുന്ന ഒരു സമര്‍പ്പണം ഉള്‍പ്പെട്ടതാണ്. ദൈവം തന്‍റെ ജനത്തെ വിടുവിക്കുകയും നിലനിര്‍ത്തുകയും ചെയ്യുന്നു (സങ്കീ. 103:3-13). സങ്കീര്‍ത്തനം 103:11-16 ഭാഗത്തെ ശക്തമായ സാദൃശ്യങ്ങള്‍ ദൈവകൃപയുടെ അളക്കാനാകാത്ത മഹിമയെ വ്യക്തമാക്കുന്നു. അതിനെ അനന്തമായ ആകാശത്തിന്‍റെ വിശാലതയോടുമാത്രമേ താരതമ്യം ചെയ്യാനാകൂ (യെശ. 55:9).

`അപ്പോള്‍ എങ്ങനെയാണ് മനുഷ്യര്‍ ദൈവത്തിന്‍റെ സ്നേഹാര്‍ദ്രമായ ദയയോടു(കരുണ) പ്രതികരിക്കേണ്ടത്?`

ഒന്നാമത് ദൈവത്തെ വാഴ്ത്തുക (സങ്കീ. 103:1,2). അനുഗ്രഹിക്കുക (വാഴ്ത്തുക - യഹലൈ) എന്നതിനെ, വസ്തുക്കളോ ആത്മിക ഗുണങ്ങളോ മറ്റുള്ളവര്‍ക്കു നല്‍കുക എന്ന വിധമാണ് പൊതുവേ മനസ്സിലാക്കുന്നത് (ഉല്പത്തി 49:25; സങ്കീ. 5:12). ദൈവം സകല അനുഗ്രഹങ്ങളുടെയും ഉറവായിരിക്കെ മനുഷ്യര്‍ക്ക് എങ്ങനെയാണ് ദൈവത്തെ അനുഗ്രഹിക്കാന്‍ കഴിയുക? ഒരു താഴ്ന്നവന് ഉയര്‍ന്നവനെ നന്ദികൊണ്ടും പുകഴ്ചകൊണ്ടും അനുഗ്രഹിക്കുന്നു. ദൈവം നന്മ നല്‍കി മനുഷ്യരെ അനുഗ്രഹിക്കുന്നു; മനുഷ്യരാകട്ടെ ദൈവത്തിന്‍റെ നന്മയെ പുകഴ്ത്തിക്കൊണ്ടു ദൈവത്തെ അനുഗ്രഹിക്കുന്നു; അതായത് ദൈവത്തിന്‍റെ കൃപയോടുകൂടിയ സ്വഭാവത്തെ ആദരിക്കുന്നു.

രണ്ടാമത്, ദൈവത്തിന്‍റെ ഉപകാരങ്ങളെയും ഉടമ്പടിയെയും മറക്കാതിരിക്കുക (സങ്കീ. 103:2, 18-22). ദൈവം ബലഹീനമായ മനുഷ്യാവസ്ഥയെയും ജനവുമായുള്ള തന്‍റെ ഉടമ്പടിയെയും ഓര്‍മ്മിക്കുന്നത് (സങ്കീ. 103:3-13) പോലെ തന്നെയാണ് നാമും ഓര്‍ക്കേണ്ടത്. ദൈവവും ജനവുമായുള്ള ബന്ധത്തിലെ നിര്‍ണ്ണായകമായ ഒരു വസ്തുതയാണ് ഇപ്രകാരം ഓര്‍ക്കുക എന്നുള്ളത്. ദൈവം തന്‍റെ ജനത്തോടുള്ള വാഗ്ദത്തങ്ങളെ ഓര്‍മ്മിക്കുന്നതുപോലെ, ദൈവത്തിന്‍റെ വിശ്വസ്തതയെ ഓര്‍ക്കുകയും സ്നേഹവും അനുസരണവും കൊണ്ടു പ്രതികരിക്കുകയും ചെയ്യുവാന്‍ ദൈവജനം കടപ്പെട്ടിരിക്കുന്നു.

ഈ ആശയം മനസ്സിലിരിക്കെ, എലന്‍ വൈറ്റിന്‍റെ പ്രശസ്തമായ ആ വാക്കുകള്‍ ഇപ്പോള്‍ തികച്ചും അനുയോജ്യമാണ്: "ക്രിസ്തുവിന്‍റെ ജീവിതത്തെ ധ്യാനിച്ചുകൊണ്ടു ദിവസവും ഒരു മണിക്കൂര്‍ ആ ചിന്തയില്‍ ചെലവഴിക്കുന്നത് നമുക്കു തികച്ചും നല്ലതാണ്. ഓരോരോ കാര്യങ്ങളായി എടുത്തു നമ്മുടെ ഭാവന ഓരോ ദൃശ്യത്തെയും എത്തിപ്പിടിക്കട്ടെ. അന്തിമ ദൃശ്യങ്ങളെ വിശേഷിച്ചും ശ്രദ്ധയോടെ കാണുക. അങ്ങനെ നാം ക്രിസ്തുവിന്‍റെ നമുക്കുവേണ്ടിയുള്ള ത്യാഗത്തെ ചിന്തിക്കുമ്പോള്‍, തന്നിലുള്ള നമ്മുടെ വിശ്വാസം അധികം സ്ഥിരമായി വരും, നമ്മുടെ സ്നേഹം ശക്തിപ്പെടും, അവിടുത്തെ ആത്മാവിന്‍റെ ആഴത്തില്‍ നാം നിറയപ്പെടുകയും ചെയ്യും. ഒടുവില്‍ നാം രക്ഷിക്കപ്പടേണമെങ്കില്‍ ക്രൂശിന്‍റെ ചുവട്ടിലെ പശ്ചാത്താപത്തിന്‍റെയും താഴ്മയുടെയും പാഠം നാം പഠിച്ചേ മതിയാകൂ." The Desire of Ages, p. 83.