---
title:  ദൈവം നമ്മെ ഉളവാക്കി
date:   14/01/2024
---

`സങ്കീര്‍ത്തനം 8, 100 എന്നിവ വായിക്കുക. ഈ സങ്കീര്‍ത്തനങ്ങളില്‍ ദൈവവും ജനവും എങ്ങനെ ചിത്രീകരിക്കപ്പെട്ടിരിക്കുന്നു? ദൈവസ്വഭാവത്തെ സങ്കീര്‍ത്തനങ്ങള്‍ എങ്ങനെ വെളിപ്പെടുത്തുന്നു?`

ദൈവത്തിന്‍റെ ഉന്നതാധികാരത്തെ ഉയര്‍ത്തിക്കാണിക്കുന്നതിന് സൃഷ്ടിപ്പ് സങ്കീര്‍ത്തനങ്ങളില്‍ ഒരു നിര്‍ണ്ണായകപങ്കാണു വഹിക്കുന്നത്. ദൈവത്തിന്‍റെ 'കൈവേലയായ ആകാശം' (സങ്കീ. 19:1-4; 97:6) ദൈവത്തിന്‍റെ മഹത്വത്തെയും അധികാരത്തെയും പ്രസ്താവിക്കുന്നു. ദൈവത്തിന്‍റെ നാമം ലോകമെങ്ങും മഹിമ ഏറിയതാകുന്നു (സങ്കീ. 8:1,9). അവിടുന്നു സകലവും സൃഷ്ടിച്ചു; തനിക്ക് ആരംഭമില്ല (സങ്കീ. 93:2), അവസാനവും ഇല്ല (സങ്കീ. 102:25-27). ദൈവം നിത്യനാണ്, സര്‍വ്വദേശങ്ങളിലെയും സകല ദേവന്മാരേക്കാളും ഉന്നതനുമാണ്. അവ എല്ലാം കേവലം 'മനുഷ്യകരങ്ങളുടെ വേലയാണ്' (സങ്കീ. 115:4). അതിലധികം ഒന്നുമില്ല. വിഗ്രഹങ്ങള്‍ക്കു കൈകളുണ്ട്; പക്ഷേ സ്പര്‍ശിക്കുന്നില്ല (സങ്കീ. 115:7). ദൈവത്തിന്‍റെ കാര്യമാകട്ടെ, "ഭൂമിയുടെ അധോഭാഗങ്ങള്‍ അവന്‍റെ കയ്യിലാകുന്നു... കരയെയും അവന്‍റെ കൈകള്‍ മെനഞ്ഞിരിക്കുന്നു" (സങ്കീ. 95:4,5). ദിവ്യമെന്നു മറ്റു ദേശങ്ങള്‍ വിശ്വസിച്ചിരുന്ന പ്രകൃതി ശക്തികളുടെ മേലുള്ള ദൈവത്തിന്‍റെ അധികാരത്തെ പല സങ്കീര്‍ത്തനങ്ങളും ചിത്രീകരിക്കുന്നുണ്ട് (സങ്കീ. 29,93,104 കാണുക). ദൈവം സര്‍വ്വ സൃഷ്ടിയെയും ഭരിക്കുന്നു എന്നും അധികാരത്തിലും മഹത്വത്തിലും താന്‍ പരമോന്നതന്‍ ആണെന്നും ഈ സങ്കീര്‍ത്തനങ്ങള്‍ ആവര്‍ത്തിച്ച് അവകാശപ്പെടുന്നു. വിഗ്രഹ സ്വയാശ്രയത്തിന്‍റെ സമര്‍ത്ഥമായ വിധത്തെ സങ്കീ. 100:3 തകര്‍ത്തുകളയുന്നു. ദൈവം നമ്മെ ഉണ്ടാക്കി, "നാം ഉളവായതല്ല" എന്നു വാക്യം ഉറപ്പിച്ചു പറയുന്നു.

ദൈവത്തിന്‍റെ സ്നേഹത്തെയും സൃഷ്ടിപ്പ് സാക്ഷ്യപ്പെടുത്തുന്നു. ദൈവത്തില്‍ ആശ്രയിച്ചാണു സകലവും നിലനില്‍ക്കുന്നത്, ദൈവം ജീവനെയും നിലനിര്‍ത്തുന്നു (സങ്കീ. 95:7; 147:4-9). ദൈവം ജനത്തിനു നിലനില്‍പ്പ് നല്‍കുക മാത്രമല്ല, പുരാതന യിസ്രായേലിനെ "തന്‍റെ ജനവും താന്‍ മേയിക്കുന്ന ആടുകളും (സങ്കീ. 100:3) ആക്കിയിരിക്കുന്നു എന്നു മനസ്സിലാക്കുക. "അവന്‍റെ ജനം", "അവന്‍റെ ആടുകള്‍" എന്നീ പരിഗണനകള്‍ തന്‍റെ ജനവുമായി ഉണ്ടായിരിക്കണമെന്നു ദൈവം ആഗ്രഹിക്കുന്ന ഈടുറ്റ ബന്ധത്തെയാണു വെളിപ്പെടുത്തുന്നത്.

തന്‍റെ ജനത്തെ അനുഗ്രഹിക്കുവാനും അവരെ വര്‍ദ്ധിപ്പിക്കുവാനും അധികാരവും ശക്തിയും സ്രഷ്ടാവിനു മാത്രമേ ഉള്ളൂ. അതുകൊണ്ട് അവരുടെ ആരാധനയ്ക്കും ആശ്രയത്തിനും ദൈവം മാത്രമാണു യോഗ്യന്‍. ദൈവത്തിന്‍റെ മുമ്പാകെ ആനന്ദാരവം മുഴക്കുവാന്‍ അനവധി സങ്കീര്‍ത്തനങ്ങള്‍ സര്‍വ്വഭൂമിയെയും സമുദ്രത്തെയും അവയിലൊക്കെ ശ്വാസമുള്ള സകലത്തെയും ആഹ്വാനം ചെയ്യുന്നു.

ദൈവത്തിന്‍റെ മഹത്വം സൃഷ്ടിയില്‍, വീഴ്ച ഭവിച്ച ഭൂമിയിലെ സൃഷ്ടിയില്‍ പോലും കാണപ്പെടുന്നു. ദൈവം മാത്രമാണ് ആരാധനയ്ക്കു യോഗ്യനെന്നും സങ്കീര്‍ത്തനങ്ങള്‍ ചൂണ്ടിക്കാണിക്കുന്നു.

`ദൈവം നക്ഷത്രങ്ങളെ പേര്‍ ചൊല്ലി വിളിക്കുന്നു, അതിനേക്കാള്‍ ദൈവം നിങ്ങളെ എത്രയധികം കരുതുന്നു എന്നാണു നിങ്ങള്‍ ചിന്തിക്കുന്നത്?`