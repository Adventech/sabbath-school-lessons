---
title:  ദൈവമാണു ന്യായാധിപതി
date:   16/01/2024
---

`സങ്കീര്‍ത്തനം 75 വായിക്കുക. ദുഷ്ടന്മാരുടെ പുകഴ്ച എന്തുകൊണ്ടു വ്യര്‍ത്ഥമാണ്?`

ദൈവം സര്‍വ്വാധിപ രാജാവ് ആയിരിക്കെ നിയമ ദാതാവും (സങ്കീ. 99:7), ന്യായാധിപനും കൂടിയാണ് (സങ്കീ. 98:9; 97:2). ദൈവം ഭൂമിയില്‍ സ്ഥാപിച്ചിട്ടുള്ള നീതിയായ വിധികളെ ദുഷ്ടന്‍ നിരന്തരം ഭീഷണിപ്പെടുത്തുന്നു. എങ്കിലും ദൈവം ഭൂമിയെ വിധിക്കുകയും ദുഷ്ടന്‍റെ ഭരണത്തിന് അവസാനം വരുത്തുകയും ചെയ്യും (സങ്കീ. 75:8-10; 96:13).

സങ്കീര്‍ത്തനം 75 ലെ പല വാക്ചിത്രങ്ങളും (ദൃഷ്ടാന്തം) ദുഷ്ടന്‍റെ മാറ്റമില്ലാത്ത നാശത്തെ ചിത്രീകരിക്കുന്നു. നുരയ്ക്കുന്ന വീഞ്ഞു നിറഞ്ഞ പാനപാത്രം (സങ്കീ. 75:8). ദൈവത്തിന്‍റെ ഉഗ്രക്രോധത്തെയാണു സൂചിപ്പിക്കുന്നത് (യിരെ. 25:15; വെളി. 14:10). ദുഷ്ടന്മാരുടെ കൊമ്പുകളെ മുറിക്കുന്നത് അവരുടെ അധികാരത്തിന്‍റെയും വാഴ്ചയുടെയും അവസാനത്തെ കാണിക്കുന്നു. അതേ സമയം നീതിമാന്മാരുടെ കൊമ്പുകള്‍ ഉയര്‍ന്നു നില്‍ക്കും (സങ്കീ. 75:10). ദൈവം തന്‍റെ ന്യായവിധിക്ക് ഒരു "തക്ക സമയം", "നിയോഗിക്കപ്പെട്ട സമയം" തിരഞ്ഞെടുക്കുന്നു. കാലത്തിന്‍റെ അന്ത്യത്തില്‍ ഈ ശിക്ഷാനിര്‍വ്വഹണ ന്യായവിധി സംഭവിക്കും (സങ്കീ. 96:13; 1 കൊരി. 15:23-26).

ദൈവം തന്‍റെ ന്യായവിധിയുടെ ഭാഗമായി മനുഷ്യരുടെ ഹൃദയങ്ങളെ പരിശോധിക്കുന്നു. സങ്കീര്‍ത്തനം 14:2 വായിക്കുക. ഇത് ഉല്പത്തി 6:5-8 നെ ഓര്‍മ്മപ്പെടുത്തുന്നതാണ്. ദൈവത്തിന്‍റെ ന്യായവിധി നിര്‍വ്വഹണത്തിനു മുമ്പുതന്നെ അവിടുന്നു തന്‍റെ ജനത്തിന്‍റെ ഹൃദയങ്ങളെ പരിശോധിക്കുന്നു എന്നു രണ്ടു വേദഭാഗങ്ങളും കാണിക്കുന്നു. ആരെയൊക്കെ രക്ഷിക്കാന്‍ കഴിയുമെന്നു നിശ്ചയിക്കുന്നതിനാണ് ഈ പരിശോധന. ഈ ന്യായവിധി ചിലപ്പോള്‍ "പരിശോധനാ ന്യായവിധി" എന്നു വിളിക്കപ്പെടുന്നു. ഇതില്‍ ദൈവം നീതിമാന്മാരെ ന്യായീകരിക്കുകയും ദുഷ്ടന്മാരുടെ അന്ത്യം നിശ്ചയിക്കുകയും ചെയ്യുന്നു.

ഇതെങ്ങനെ സാധിക്കുന്നു?

ഒന്നാമതായി, ദൈവം തന്‍റെ ജനത്തെ ദുഷ്ടന്മാരില്‍നിന്നു വിടുവിക്കുന്നു (സങ്കീ. 97:10; 146:9), താഴ്മയുള്ളവരെ അവിടുന്നു രക്ഷകൊണ്ട് അലങ്കരിക്കുന്നു (സങ്കീ. 149:4). രണ്ടാമത്, അനുതപിക്കാത്ത ദുഷ്ടന്മാര്‍ എന്നെന്നേക്കുമായി നശിപ്പിക്കപ്പെടും (സങ്കീ. 97:3). ദിവ്യ ന്യായാധിപന് എതിരെയുള്ള മാനുഷിക ആയുധങ്ങളുടെ നിഷ്പ്രയോജനത്വത്തെ ചില സങ്കീര്‍ത്തനങ്ങള്‍ കാവ്യരൂപേണ വിവരിക്കുന്നു (സങ്കീ. 76:3-6). മനുഷ്യരുടെ ദുഷ്ക്രിയകളെ ശിക്ഷിക്കുന്നുണ്ടെങ്കിലും ദൈവം ക്ഷമിക്കുന്ന ദൈവം കൂടിയാണ് (സങ്കീ. 99:8). ദുഷ്ടന്മാര്‍ മാത്രമല്ല, ദൈവജനവും ദൈവത്തിന് ഒരു കണക്കു കൊടുക്കേണ്ടിവരും (സങ്കീ. 50:4; 135:14).

സങ്കീര്‍ത്തനങ്ങളും മറ്റു വേദഭാഗങ്ങളിലെ വസ്തുതകള്‍ തന്നെയാണു കൈമാറുന്നത്. അതായത്, ന്യായവിധി ദൈവജനത്തില്‍ തന്നെ തുടങ്ങുകയും ഭൂമിയിലെങ്ങും അത് ബാധകമാകുകയും ചെയ്യും (ആവ. 32:36; 1 പത്രൊ. 4:17). ദൈവത്തോടുതന്നെ ന്യായം വിധിക്കുവാന്‍ സങ്കീര്‍ത്തനക്കാരന്‍ നിലവിളിക്കുന്നു; അതേ സമയം, തന്നെ ന്യായീകരിക്കുവാന്‍ ദൈവത്തിന്‍റെ നീതിയില്‍ ആശ്രയിക്കുകയും ചെയ്യുന്നു (സങ്കീ. 7:8-11; 139:23-24).

`ദൈവത്തിന്‍റെ ന്യായവിധിയുടെ ആകാംക്ഷയില്‍ ആനന്ദിക്കുവാന്‍ സങ്കീര്‍ത്തനങ്ങള്‍ നമ്മെ ആഹ്വാനം ചെയ്യുന്നു (സങ്കീ. 67:4; 96:10-13; 98:4-9). ക്രിസ്തുവിന്‍റെ രക്തത്താല്‍ പൊതിയപ്പെട്ടവര്‍ക്കു ദൈവത്തിന്‍റെ ന്യായവിധി എങ്ങനെയാണു സദ്വാര്‍ത്ത ആകുന്നത്?`