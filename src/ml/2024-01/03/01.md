---
title:  യഹോവ വാഴുന്നു
date:   13/01/2024
---

### പഠനത്തിനായുള്ള വേദഭാഗങ്ങള്‍
സങ്കീര്‍ത്തനം 8; സങ്കീര്‍ത്തനം 100; 97; 75; 105:7-10; ഗലാത്യര്‍ 3:26-29; സങ്കീര്‍ത്തനം 25:10.

> <p>മനഃപാഠവാക്യം</p>
> "യഹോവ വാഴുന്നു; അവന്‍ മഹിമ ധരിച്ചിരിക്കുന്നു; യഹോവ ബലം ധരിച്ച് അരയ്ക്കു കെട്ടിയിരിക്കുന്നു. ഭൂലോകം ഇളകാതെ ഉറച്ചുനില്‍ക്കുന്നു (സങ്കീ. 93:1).

ദൈവത്തിന്‍റെ സര്‍വ്വാധിപത്യവാഴ്ചയിലെ വിശ്വാസത്തെ സങ്കീര്‍ത്തനങ്ങള്‍ അചഞ്ചലമായ വിധം ഉറപ്പിച്ച് ഉയര്‍ത്തി നിര്‍ത്തുന്നു. ദൈവം സര്‍വ്വവും സൃഷ്ടിച്ചു; സൃഷ്ടിച്ചതിനെയൊക്കെ നിലനിര്‍ത്തുന്നു. ആ ദൈവം മുഴുവന്‍ ലോകത്തിന്‍റെയും സര്‍വ്വാധിപതിയായ രാജാവ് ആകുന്നു. അവിടുന്നു ലോകത്തെ ന്യായത്തോടും നീതിയോടും കൂടെ ഭരിക്കുന്നു. ദൈവത്തിന്‍റെ നിയമങ്ങളും ചട്ടങ്ങളും നല്ലതും അവയെ പാലിക്കുന്നവര്‍ക്കു ജീവന്‍ കൊണ്ടുവരുന്നവയും ആണ്. ദൈവം നീതിയുള്ള ന്യായാധിപനാണ്, ലോകം സ്വസ്ഥമായവിധം നിലനില്‍ക്കുവാന്‍ അവിടുന്നു ആഗ്രഹിക്കുന്നു. നീതിമാന്മാര്‍ക്കു നല്ല പ്രതിഫലവും ദുഷ്ടന്മാര്‍ക്കു ശിക്ഷയും നല്‍കിക്കൊണ്ടാണു ദൈവം അത് നിര്‍വ്വഹിക്കുന്നത്. പക്ഷേ അത് നമ്മുടെ സമയത്തിലല്ല, ദൈവത്തിന്‍റെ സമയത്ത് അവിടുന്നു അത് നിര്‍വ്വഹിക്കുന്നു.

ദൈവത്തിന്‍റെ യിസ്രായേലുമായുള്ള ഉടമ്പടി ലോകത്തെ നേടുന്നതില്‍ ഒരു പ്രത്യേക പങ്കു നിര്‍വ്വഹിക്കുന്നു; എങ്ങനെയെന്നാല്‍ അത് ദൈവത്തിന്‍റെ രക്ഷയെ പ്രസിദ്ധം ചെയ്യുന്നു. യിസ്രായേലിനെ സര്‍വ്വദേശങ്ങളില്‍നിന്നും തന്‍റെ സ്വന്തം ജനമാക്കി മാറ്റിക്കൊണ്ടു ദൈവം യിസ്രായേലിനെ തന്‍റെ വിലപ്പെട്ട സമ്പത്തായി സ്വീകരിച്ചു. യിസ്രായേല്‍ ആകട്ടെ പലപ്പോഴും അവിശ്വസ്തരായി ദൈവത്തോടു മത്സരിച്ചുവന്നു. എങ്കിലും ദൈവം തന്‍റെ ഉടമ്പടിയില്‍ വിശ്വസ്തനായി തന്‍റെ ആട്ടിന്‍കൂട്ടത്തെ പരിപാലിക്കുന്നത് തുടരുന്നു.

ദൈവത്തിന്‍റെ സര്‍വ്വാധികാരഭരണം ലോകത്തിനു സുസ്ഥിരതയും സുരക്ഷയും ഉറപ്പുവരുത്തുന്നു. അടിസ്ഥാനപരമായ ഈ യാഥാര്‍ത്ഥ്യം വായനക്കാര്‍ മനസ്സിലാക്കണമെന്നു സങ്കീര്‍ത്തനക്കാര്‍ ആഗ്രഹിക്കുന്നുണ്ട്. ഈ സര്‍വ്വലോക കാഴ്ചപ്പാടിനെ തങ്ങളുടെ പ്രകാശഗോപുരം ആക്കിക്കൊണ്ട് പുഷ്ടിപ്പെടുവാനും വിഭജിക്കപ്പെടാത്ത ഭക്തിയോടെ ദൈവത്തെ സേവിക്കുവാനും സങ്കീര്‍ത്തനകര്‍ത്താക്കള്‍ ഉത്സാഹിക്കുന്നു.

_*ഈ ആഴ്ചയിലെ പാഠം പഠിച്ച് ജനുവരി 20 ലെ ശബ്ബത്തിനായി ഒരുങ്ങുക_