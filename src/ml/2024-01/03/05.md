---
title:  ദൈവത്തിന്‍റെ ഉടമ്പടിയെ എപ്പോഴും ഓര്‍മ്മിക്കുക
date:   17/01/2024
---

`ദൈവത്തിന്‍റെ ന്യായവിധിയുടെ പ്രതിപാദ്യവിഷയം ഒരു സുപ്രധാന ചോദ്യം ഉയര്‍ത്തുന്നു: ദൈവത്തിന്‍റെ ന്യായവിധിയുടെ സമയത്ത് ദൈവത്തോടു സമാധാനവും രക്ഷയുടെ ഉറപ്പും ദൈവജനത്തിന് എങ്ങനെ ഉണ്ടാകും? സങ്കീര്‍ത്തനം 94:14; 105:7-10; ദാനീയേല്‍ 7:22 വായിക്കുക.`

ദൈവജനം സുരക്ഷിതര്‍ ആയിരിക്കേണ്ടതിനു ദൈവം സീയോനില്‍ വാസമാക്കുകയും (സങ്കീ. 76:1,2), തന്‍റെ വിലയേറിയ സമ്പത്ത് എന്ന നിലയില്‍ അവരുമായി ദൈവം ഒരു നിത്യ ഉടമ്പടി ഉണ്ടാക്കുകയും ചെയ്തു (സങ്കീ. 94:14; 105:8-10). ദൈവം തന്‍റെ ഉടമ്പടിജനത്തെ തള്ളി കളയുകയില്ലെന്നു വെറുതേ വാഗ്ദാനം നല്‍കുക മാത്രമല്ല, അവര്‍ സുരക്ഷിതര്‍ ആയിരിക്കുവാന്‍ സജീവമായി പ്രവര്‍ത്തിക്കുകയും ചെയ്യുന്നു. ദൈവം അവരുടെ പാപങ്ങളെ ക്ഷമിക്കുന്നു (സങ്കീ. 103:3). അവിടുന്ന് അവരെ ഉപദേശിക്കുകയും അനുഗ്രഹിക്കുകയും ശക്തിപ്പെടുത്തുകയും ചെയ്യുന്നു (സങ്കീ. 25:8-11; 29:11; 105:24). മനുഷ്യരെ നീതിയിലേക്കു തിരിക്കുന്നതിനും ദൈവം അവര്‍ക്കായി കരുതുന്നു എന്നു കാണിക്കുവാനും ആണ് ദൈവത്തിന്‍റെ ന്യായവിധികള്‍ നല്‍കപ്പെടുന്നത് (സങ്കീ. 94:8-15).

സങ്കീര്‍ത്തനം 105 മുഴുവനും യിസ്രായേലിന്‍റെ ചരിത്രത്തിലെ ഉടമ്പടിജനവുമായുള്ള ദൈവത്തിന്‍റെ വിശ്വസ്തതയെ കാണിക്കുന്നു. നല്ലതോ ദോഷമോ എന്തു സംഭവിച്ചപ്പോഴും ദൈവം അവിടെ ഉണ്ടായിരുന്നു. വലിയ ക്ഷാമകാലത്ത് തന്‍റെ ജനത്തെയും ആ പ്രദേശങ്ങളിലെ ജനതകളെയും സംരക്ഷിക്കുന്നതിനു മുന്‍കരുതലോടെ ആണ് ദൈവം ജോസഫിനെ ഈജിപ്തിലേക്ക് അയച്ചത് (സങ്കീ. 105:16-24). ഈജിപ്തിലെ അടിമത്വത്തില്‍ നിന്നു സ്വന്തം ജനത്തെ മോചിപ്പിക്കുന്നതിനായി ദൈവം മോശെയെ തക്കസമയം ഉയര്‍ത്തി. അവര്‍ക്കുവേണ്ടി വലിയ അടയാളങ്ങളും അത്ഭുതങ്ങളും പ്രവര്‍ത്തിച്ചുകൊണ്ട് ദൈവം അവരെ വിടുവിച്ചു (സങ്കീ. 105:25-38).

ദൈവം തന്‍റെ ജനത്തിനു വാഗ്ദത്ത ദേശവും തുടര്‍ന്നുള്ള സംരക്ഷണവും അനുവദിച്ചുനല്‍കി (സങ്കീ. 105:11,44; 105:12-15). അവിടുന്ന് അവരെ വര്‍ദ്ധിപ്പിക്കുകയും (സങ്കീ. 105:24), പീഡകരില്‍നിന്നു സ്വതന്ത്രരാക്കുകയും (സങ്കീ. 105:37,38), ദൈനംദിന ആവശ്യങ്ങള്‍ക്കു വേണ്ടത് ഒരുക്കുകയും (സങ്കീ. 105:39-41) ചെയ്തു. തന്‍റെ ജനത്തെ സംബന്ധിച്ച സകല കാര്യങ്ങളിലും ദൈവം സര്‍വ്വാധിപതിയായി നിയന്ത്രണം നിര്‍വ്വഹിക്കുന്നു. ഈ സത്യം ആരും ഒരിക്കലും മറക്കാതിരിക്കാന്‍ സങ്കീര്‍ത്തനക്കാര്‍ ആഗ്രഹിക്കുന്നു.

ദൈവം തന്‍റെ ഉടമ്പടിയെ ഓര്‍ക്കുന്നു എന്നതില്‍ കേവലം മറക്കാതിരിക്കുക മാത്രമല്ല, അത് എപ്പോഴും പ്രവൃത്തിയിലേക്കു നയിക്കുകയും ചെയ്യുന്നു (സങ്കീ. 8:1; 1 ശമൂ. 1:19; സങ്കീ. 105:42-44). അതേ പ്രകാരം ദൈവത്തിന്‍റെ അത്ഭുതങ്ങളെയും ന്യായവിധികളെയും ഓര്‍മ്മിക്കുവാന്‍ ആവശ്യപ്പെടുമ്പോള്‍, ദൈവജനം ദൈവത്തെ ബഹുമാനിക്കും വിധം ജീവിക്കണം എന്നാണ് അതിന്‍റെ അര്‍ത്ഥം.

ഈ ഉടമ്പടിയില്‍, ദൈവനിയമങ്ങളെ പാലിച്ചുകൊണ്ടു ദൈവിക ഉടമ്പടിക്കു വിശ്വസ്തര്‍ ആയിരിക്കുവാന്‍ ഉള്ളതാണു യിസ്രായേലിന്‍റെ പ്രഥമ കര്‍ത്തവ്യം (സങ്കീ. 78:5-7; 105:45). ദൈവത്തെ മറ്റു രാജ്യങ്ങളില്‍ സാക്ഷീകരിക്കുക എന്നതാണു തങ്ങളുടെ വിളിയുടെ മറ്റൊരു ഉദ്ദേശം. എന്തുകൊണ്ടെന്നാല്‍ എല്ലാ രാജ്യങ്ങളും യിസ്രായേലെന്ന തന്‍റെ ജനത്തോടു ചേരണമെന്നു ദൈവം ആഗ്രഹിക്കുന്നു (സങ്കീ. 105:1,2).

`പുരാതന യിസ്രായേലിനു നല്‍കപ്പെട്ട വാഗ്ദാനങ്ങള്‍ നമുക്കും ബാധകം ആണെന്നു കാണിക്കുന്ന എന്താണു നമുക്കു യേശുവില്‍ ഉള്ളത്?`