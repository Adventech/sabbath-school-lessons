---
title:  നീതിയായ ജീവിതത്തിന്‍റെ അനുഗ്രഹങ്ങള്‍
date:   22/02/2024
---

`വായിക്കുക: സങ്കീര്‍ത്തനം 1:1-3; 112:1-9; 128. ദൈവത്തെ ആദരിക്കുന്നവര്‍ക്ക് എന്ത് അനുഗ്രഹങ്ങള്‍ വാഗ്ദത്തം ചെയ്യപ്പെട്ടിരിക്കുന്നു?`

ദൈവത്തെ മാനിക്കുന്നവര്‍ക്കുള്ള അനുഗ്രഹങ്ങളില്‍ ഏറ്റവും വലുത് പക്ഷേ സമാധാനം ആയിരിക്കും. സങ്കീര്‍ത്തനം 1 നീതിമാനെ ആറ്റരികത്തു നട്ടിരിക്കുന്ന വൃക്ഷത്തോടു സാദൃശ്യപ്പെടുത്തുന്നു. ആ വൃക്ഷത്തിനു യഥാകാലങ്ങളില്‍ ഫലം ഉണ്ടാകുകയും ഇല വാടാതിരിക്കുകയും ചെയ്യുന്നു (സങ്കീ. 1:3; യിരെ. 17:7,8; യെഹെ. 47:12). ഈ സാദൃശ്യം സര്‍വ്വ അനുഗ്രഹങ്ങളുടെയും ഉറവിടത്തെ കാണിച്ചുതരുന്നു. ദൈവത്തിന്‍റെ ആലയത്തില്‍, അവിടുത്തെ സാന്നിധ്യത്തില്‍ വസിക്കുകയും ദൈവത്തോടു നിരന്തരമായ സ്നേഹബന്ധം ആസ്വദിക്കുകയും ആണത്. ദുഷ്ടന്മാര്‍ സ്ഥിരമായ സ്ഥലവും ഭാവിയും ഉറപ്പും ഇല്ലാത്ത പതിര്‍പോലെയാണ്. നീതിമാന്മാര്‍ ആകട്ടെ, വേരുകളോടു കൂടിയ ഫലവൃക്ഷം പോലെയാണ്, അവനു ദൈവത്തിന്‍റെ അടുക്കല്‍ സ്ഥാനവും നിത്യജീവനും ഉണ്ട്.

സങ്കീര്‍ത്തനം 128:2,3 മശീഹയുടെ രാജ്യത്തിന്‍റെ അനുഗ്രഹങ്ങള്‍ നമുക്കു വിളിച്ചറിയിക്കുന്നു. അവിടെ സ്വന്തം മുന്തിരിവള്ളിയുടെയും അത്തിവൃക്ഷത്തിന്‍റെയും കീഴില്‍ ഇരിക്കുക എന്ന് സമാധാനത്തിന്‍റെയും അഭിവൃദ്ധിയുടെയും ഒരു അടയാളമാണ് (മീഖാ. 4:4). യെരൂശലേമിന്മേല്‍ സമാധാനത്തിന്‍റെ അനുഗ്രഹം (സങ്കീ. 122:6-8; 128:5,6) എന്ന ആശയം, തിന്മയ്ക്ക് അന്ത്യം വരുത്തി ലോകത്ത് സമാധാനം പുനഃസ്ഥാപിക്കുന്ന മശീഹയിലെ പ്രത്യാശയെ നമുക്കു കൈമാറുന്നു.

"ബൈബിളില്‍ രക്ഷിക്കപ്പെട്ടവരുടെ അവകാശം 'ഒരു ദേശം' (രാജ്യം, നഗരം) എന്നു വിളിക്കപ്പെടുന്നു (എബ്രാ. 11:14-16). സ്വര്‍ഗ്ഗീയ ഇടയന്‍ തന്‍റെ ആട്ടിന്‍കൂട്ടത്തെ അവിടെയുള്ള ജീവജലത്തിന്‍റെ ഉറവുകളിലേക്ക് നയിക്കുന്നു. ജീവവൃക്ഷം അതിന്‍റെ ഫലം ഓരോ മാസവും നല്‍കുന്നു; അതിന്‍റെ ഇലകള്‍ ദേശങ്ങളുടെ (nations) സേവനത്തിന് ഉതകുകയും ചെയ്യുന്നു. സ്ഫടികം പോലെ തെളിഞ്ഞ് എപ്പോഴും ഒഴുകുന്ന അരുവികള്‍ അവിടെയുണ്ട്. അവയുടെ തീരങ്ങളില്‍ വൃക്ഷശിഖരങ്ങള്‍ കാറ്റില്‍ ആടി, ദൈവത്തിന്‍റെ വീണ്ടെടുക്കപ്പെട്ടവര്‍ക്കായി ഒരുക്കപ്പെട്ടിരിക്കുന്ന പാതകള്‍ക്കു നിഴല്‍ വിരിക്കുന്നു. അവിടെ വിശാലമായി നിരന്നുപരന്നു കിടക്കുന്ന സമതലങ്ങള്‍ മനോഹാരിതയാര്‍ന്ന കുന്നുകളായി മാറുന്നു. ദൈവത്തിന്‍റെ പര്‍വ്വതങ്ങള്‍ അവിടെ അവയുടെ ഉന്നതമായ കൊടുമുടി ശിഖരങ്ങളെ ഉയര്‍ത്തി നിര്‍ത്തുന്നു. ആ ജീവനീരുറവുകളുടെ വശങ്ങളിലെ സമതലങ്ങളില്‍, ഇത്രകാലം പരദേശികളും സഞ്ചാരികളും ആയിരുന്ന ദൈവജനം ഒരു ഭവനം കണ്ടെത്തും." E.G. White, _The Great Controversy_, p. 675.

ക്രിസ്തുയേശുവിലെ ആ പ്രത്യാശ യേശുവിന്‍റെ രണ്ടാം വരവിലും ഒരു പുതിയ ലോകത്തിന്‍റെ സൃഷ്ടിയിലും നിറവേറുമെന്നു പുതിയനിയമം വിവരിക്കുന്നു (മത്താ. 26:29; വെളി. 21). അതിനാല്‍, നീതിമാന്മാര്‍ ഈ ജീവിതത്തില്‍ പല അനുഗ്രഹങ്ങള്‍ പ്രാപിക്കുമ്പോഴും കാലത്തിന്‍റെ അന്ത്യത്തില്‍ ദൈവരാജ്യം പൂര്‍ണ്ണമായി സ്ഥാപിക്കപ്പെടുന്നതോടെ ദൈവത്തിന്‍റെ അനുഭാവം അവര്‍ക്കു ലഭ്യമാകും.

`ദൈവം നമുക്കായി കരുതിയിരിക്കുന്നവയുടെ വാഗ്ദത്തം എന്തുകൊണ്ടാണു കുരിശിലും അതില്‍ സംഭവിച്ചതിലും കാണപ്പെടുന്നത്? ആ വാഗ്ദത്തങ്ങളില്‍ ഇന്നു നമുക്ക് എങ്ങനെ ആശ്വാസം കണ്ടെത്താനാകും?`