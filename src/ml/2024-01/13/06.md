---
title:  ഉഷസ്സിലെ ആനന്ദം
date:   28/03/2024
---

`വായിക്കുക: സങ്കീര്‍ത്തനം 5:3; 30:5; 49:14; 59:16; 92:2; 119:147; 2 പത്രൊസ് 1:19; വെളിപ്പാട് 22:16. ദിവസത്തിന്‍റെ ഏതു സമയഭാഗമാണ് ദിവ്യ വീണ്ടെടുപ്പിന്‍റെ സമയമായി ചിത്രീകരിക്കപ്പെടുന്നത്? എന്തുകൊണ്ട്?`

ദൈവത്തിന്‍റെ വീണ്ടെടുപ്പ് പ്രഭാതത്തില്‍ ആണെന്നാണ് സങ്കീര്‍ത്തനങ്ങളില്‍ സാദൃശികമായി പ്രതീക്ഷിക്കപ്പെടുന്നത്. പ്രഭാതം ദൈവത്തിന്‍റെ അനുഭാവത്തെ വെളിപ്പെടുത്തുന്നു; അതാകട്ടെ നിരാശയുടെയും കഷ്ടാനുഭവങ്ങളുടെയും നീണ്ട രാത്രിക്ക് അവസാനം വരുത്തുന്നതാണ് (സങ്കീ. 130:5,6). ദൈവത്തിന്‍റെ വിടുതല്‍, സങ്കീര്‍ത്തനങ്ങളില്‍ ഇപ്പോഴത്തെ മരണത്തിന്‍റെ ഇരുട്ടിനെ (സങ്കീ. 143:3) ഒരു പുതിയ പ്രഭാതത്തിന്‍റെ വെളിച്ചമായി മാറ്റുന്നു (143:8). മരണത്തിന്‍റെ കുഴിയില്‍ ആയിരിക്കുന്ന അവസ്ഥയെ 'നേര്‍നിലത്തില്‍ വസിക്കുന്ന' അനുഭവമായും അതു മാറ്റുന്നു (സങ്കീ. 143:7,10).

`മര്‍ക്കൊസ് 16:1-8 വായിക്കുക. ഇവിടെ പറയപ്പെടുന്ന പ്രഭാതത്തില്‍ എന്താണ് സംഭവിച്ചത്? അത് എന്തുകൊണ്ട് പ്രധാനം ആകുന്നു?`

യേശുക്രിസ്തുവിന്‍റെ ഉയര്‍പ്പിന്‍ പ്രഭാതം തന്‍റെ നാമത്തില്‍ വിശ്വസിക്കുന്ന ഏവര്‍ക്കും ദൈവത്തിന്‍റെ നിത്യരക്ഷയുടെ പ്രഭാതത്തിലേക്കുള്ള വഴിതുറന്നു. യേശുവിന്‍റെ ശിഷ്യന്മാര്‍ക്ക് സങ്കീര്‍ത്തനം 30:5 ലെ വാഗ്ദാനത്തിലെ പൂര്‍ണ്ണമായ ശക്തി അനുഭവമായി. വാഗ്ദാനം ഇതാണ്: "സന്ധ്യയിങ്കല്‍ കരച്ചില്‍ വന്നു രാപാര്‍ക്കും, ഉഷസ്സിലോ ആനന്ദഘോഷം വരുന്നു." ഉയര്‍ത്തെഴുന്നേറ്റ ക്രിസ്തുവിനെ കണ്ടുമുട്ടിയപ്പോള്‍ അവര്‍ക്ക് അതു യഥാര്‍ത്ഥമായി. ദൈവത്തിന്‍റെ അനുഭാവവും വ്യവസ്ഥകളില്ലാത്ത സ്നേഹവും കൊണ്ടു മാത്രമാണ് നമ്മുടെ കരച്ചില്‍ ആനന്ദമായി മാറ്റപ്പെടുന്നത് (സങ്കീ. 30:5,7).

പ്രഭാതനക്ഷത്രം ഒരു പുതിയ ദിവസത്തിന്‍റെ ജനനം പ്രസ്താവിക്കുന്നതുപോലെ, വിശ്വാസം ദൈവമക്കളിലെ നിത്യജീവന്‍റെ പുതിയ യാഥാര്‍ത്ഥ്യത്തെ വിളിച്ചറിയിക്കുന്നു

(2 പത്രൊ. 1:19). യേശു "ശുഭ്രമായ ഉദയനക്ഷത്രം" എന്നു വിളിക്കപ്പെടുന്നു (വെളി. 22:16). ഇനി ഒരിക്കലും രാത്രി ഉണ്ടാകാത്ത രാജ്യം സ്ഥാപിക്കുന്നതിന് നാം യേശുവിനായി കാത്തിരിക്കുന്നു; ദുഷ്ടതയും മരണവും അവിടെ ഉണ്ടാകില്ല (വെളി. 21:1-8,25). കര്‍ത്താവിനായി കാത്തിരിക്കുമ്പോള്‍ മറ്റെന്തിനേക്കാളും ഇക്കാര്യത്തിനായാണ് നാം കാത്തിരിക്കുന്നത്. നിശ്ചയമായും നമ്മുടെ കാത്തിരിപ്പ് ഫലമുള്ളതാണ്.

ജോസഫിന്‍റെ ഇടിഞ്ഞുതുറന്ന കല്ലറക്കല്‍ വച്ച യേശു വിജയാഘോഷത്തില്‍ പ്രഖ്യാപിച്ചു, 'ഞാന്‍ തന്നെ പുനരുദ്ധാനവും ജീവനും ആകുന്നു.' ദൈവത്തിന് മാത്രമേ ഈ വാക്കുകള്‍ പറയാന്‍ കഴിയൂ. ദൈവത്തിന്‍റെ ഇഷ്ടത്താലും ശക്തിയാലും മാത്രമാണ് സൃഷ്ടിക്കപ്പെട്ട ജീവികള്‍ എല്ലാം ജീവിക്കുന്നത്. ദൈവത്തിന്‍റെ ജീവന്‍ ലഭിച്ച ആശ്രിതരാണ് അവ എല്ലാം. ഏറ്റവും ഉന്നതരായ സെറാഫുകള്‍ മുതല്‍ നിസ്സാര ജീവികള്‍ വരെ എല്ലാം ജീവന്‍റെ ഉറവില്‍നിന്നു പുതുജീവന്‍ പ്രാപിക്കുന്നു. ദൈവത്തോട് ഒന്നായിരിക്കുന്ന ഒരുവനു മാത്രമേ, "എന്‍റെ ജീവനെ വെച്ചുകൊടുക്കുവാന്‍ എനിക്ക് അധികാരമുണ്ട്, അതിനെ വീണ്ടും തിരിച്ചെടുക്കുവാനും എനിക്ക് അധികാരമുണ്ട്" എന്നു പറയാന്‍ കഴിയൂ. ക്രിസ്തുവിനു തന്‍റെ ദിവ്യത്വത്തില്‍ മരണത്തിന്‍റെ ബന്ധനങ്ങളെ തകര്‍ക്കുവാനുള്ള ശക്തി ഉണ്ടായിരുന്നു." Ellen G. White, The Desire of Ages, p. 785.

`നമ്മുടെ ശരീരകോശങ്ങളില്‍ മരണം രൂപം കൊത്തിയിട്ടുണ്ട് എന്നു പറയപ്പെടുന്നു. എന്നിരുന്നാലും മരണത്തിന്‍റെ താല്‍ക്കാലികതയെ സംബന്ധിച്ച് യേശുവിന്‍റെ ഉയര്‍പ്പ് എന്തു വാഗ്ദാനമാണ് നമുക്കു നല്‍കുന്നത്? മരണം താല്‍ക്കാലികം ആണെന്ന് ഓര്‍ക്കുന്നത് എന്തുകൊണ്ടു പ്രധാനമാണ്?`