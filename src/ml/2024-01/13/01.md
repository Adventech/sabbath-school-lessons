---
title:  യഹോവക്കായി കാത്തിരിക്കുക
date:   23/03/2024
---

### പഠനത്തിനുള്ള വേദഭാഗങ്ങള്‍
സങ്കീര്‍ത്തനം 27:14; റോമര്‍ 8:18-25; സങ്കീര്‍ത്തനം 131; മത്തായി 18:3; സങ്കീര്‍ത്തനം 126; 92; മര്‍ക്കൊസ് 16:1-8; 1 പത്രൊസ് 1:18-20.

> <p>മനഃപാഠവാക്യം</p>
> "യഹോവയില്‍ പ്രത്യാശ വയ്ക്കുക (കാത്തിരിക്കുക) ധൈര്യപ്പെട്ടിരിക്കുക; നിന്‍റെ ഹൃദയം ഉറച്ചിരിക്കട്ടെ; അതേ, യഹോവയില്‍ പ്രത്യാശ വയ്ക്കുക" (സങ്കീ. 27:14).

സങ്കീര്‍ത്തന വചനങ്ങളെ സംബന്ധിച്ച ഈ ത്രൈമാസത്തിലെ പഠനത്തിന്‍റെ അവസാന ആഴ്ചയില്‍ നാം വന്നെത്തിയിരിക്കുകയാണ്. മഹത്വവാനായ സ്രഷ്ടാവും രാജാവും ന്യായാധിപനും ആയവന്‍റെ മുമ്പാകെ നമ്മുടെ ആത്മിക യാത്ര വിസ്മയാനുഭവങ്ങളിലൂടെ നമ്മെ കൊണ്ടുപോയി. അതില്‍ വിവിധ അനുഭവങ്ങള്‍ അടങ്ങിയിരിക്കുന്നു: ദിവ്യ വിടുതലിന്‍റെ ആനന്ദം, പാപക്ഷമയുടെയും രക്ഷയുടെയും സന്തോഷം, കഠിന ദുഃഖത്തിന്‍റെയും വിലാപത്തിന്‍റെയും നിമിഷങ്ങള്‍, ദൈവത്തിന്‍റെ ശാശ്വത സാമീപ്യത്തിന്‍റെ മഹത്വകരമായ വാഗ്ദത്തങ്ങള്‍, ദൈവത്തിന്‍റെ സാര്‍വ്വലൗകിക ആരാധനയുടെ അവസാനിക്കാത്ത പ്രത്യാശ. കര്‍ത്താവിന്‍റെ വീണ്ടും വരവിന്‍റെ പ്രത്യാശയില്‍ നാം ജീവിക്കുമ്പോഴും ദൈവത്തിനായുള്ള നമ്മുടെ ആകാംക്ഷയുടെ അന്തിമ നിവര്‍ത്തീകരണത്തിനായി കാത്ത് നമ്മുടെ യാത്ര ഇനിയും തുടരുന്നു. സങ്കീര്‍ത്തനങ്ങളില്‍നിന്ന് ഒരു അന്തിമ വാക്ക് നമുക്കു സ്വീകരിക്കുവാനുള്ളത് "യഹോവയില്‍ പ്രത്യാശ വയ്ക്കുക" എന്നതു മാത്രമാണ്.

യഹോവക്കായി പ്രത്യാശിച്ച് കാത്തിരിക്കുക എന്നത് നിഷ്ക്രിയവും നിരാശപ്പെടുത്തുന്നതുമായ ഒരു ക്ഷണം/ആജ്ഞയല്ല. നേരേമറിച്ച്, യഹോവക്കായി കാത്തിരിക്കുക എന്നത് തികഞ്ഞ വിശ്വാസത്തിന്‍റെയും ആശ്രയത്തിന്‍റെയും ഒരു പ്രവൃത്തി ആണ്; പ്രവൃത്തിയില്‍ കാണിക്കപ്പെടുന്ന വിശ്വാസവും ആശ്രയവും ആണത്. യഹോവക്കായി വിശ്വാസത്തില്‍ കാത്തിരിക്കുക എന്നത് നമ്മുടെ മൂകമായ സന്ധ്യകളെ പ്രസന്നമായ പ്രഭാതത്തിന്‍റെ പ്രതീക്ഷ ആക്കിമാറ്റുന്നു (സങ്കീ. 30:5; 143:8). പുതുക്കപ്പെട്ട പ്രതീക്ഷയുടെയും സമാധാനത്തിന്‍റെയും അനുഭവം കൊണ്ട് അതു നമ്മുടെ ഹൃദയങ്ങളെ ബലപ്പെടുത്തുന്നു. കര്‍ത്താവിന്‍റെ പ്രവൃത്തി ഇടങ്ങളില്‍നിന്നു ഫലശേഖര കറ്റകളെ ധാരാളമായി കൊണ്ടുവരുന്നതിലേക്കു കഠിനാധ്വാനം ചെയ്യുവാന്‍ അതു നമ്മെ ഉത്സാഹിപ്പിക്കുന്നു (സങ്കീ. 126:6; മത്താ. 9:36-38). യഹോവക്കായി കാത്തിരിക്കുന്നത് നമ്മെ ലജ്ജിപ്പിക്കുകയില്ല, എന്നാല്‍ അത് സമൃദ്ധിയായ പ്രതിഫലം നല്‍കും. കാരണം കര്‍ത്താവ് തന്‍റെ വാഗ്ദത്തങ്ങളില്‍ വിശ്വസ്തന്‍ ആണ് (സങ്കീ. 37:7-11,18,34; 71:1; 119:137,138).

_*ഈ ആഴ്ചയിലെ പാഠം പഠിച്ച് മാര്‍ച്ച് 30 ലെ ശബ്ബത്തിനായി ഒരുങ്ങുക_