---
title:  കറ്റകളെ കൊണ്ടുവരുന്നത്
date:   26/03/2024
---

`സങ്കീര്‍ത്തനം 126 വായിക്കുക. ദൈവജനത്തിനു ശക്തിയും പ്രത്യാശയും നല്‍കുന്നത് എന്താണ്? ഇവിടെ പറഞ്ഞിരിക്കുന്ന കാര്യങ്ങളെ ഈ സാഹചര്യത്തില്‍ നമുക്ക് എങ്ങനെ ഉപയോഗിക്കാം?`

ദൈവം കഴിഞ്ഞ കാലങ്ങളില്‍ അതിശയകരമായി വിടുവിച്ച അനുഭവങ്ങള്‍ ദൈവജനത്തിനും അവരുടെ ഭാവിപ്രത്യാശയ്ക്കും ഒരിക്കലും നിലയ്ക്കാത്ത ആവേശത്തിന്‍റെ ഉറവാണ്. ഒരു സ്വപ്ന സാക്ഷാത്കാര അനുഭവം എന്നു വിവരിക്കപ്പെടാവുന്നത്ര വലുതായിരുന്നു മുന്‍കാല വിടുതല്‍ (യെശ. 29:7,8). സങ്കീര്‍ത്തനം 126 ല്‍ മുന്‍കാല അതിശയ വിടുതലിനു ദൈവത്തെ സ്തുതിക്കുന്ന അതേ തലമുറ ഇപ്പോള്‍ പ്രവാസത്തില്‍ ആണെന്നതു (സങ്കീ. 126:1,4) ശ്രദ്ധേയമാണ്.

എന്നിരുന്നാലും കഴിഞ്ഞകാല ആനന്ദവും ആശ്വാസവും ഗാനങ്ങളിലൂടെ പുനര്‍ജീവിക്കുകയും ഒത്തുവരികയും ചെയ്യുന്നു. പുതിയ തലമുറകള്‍, അന്നത്തെ സംഭവങ്ങളെ തത്സമയം നേരില്‍ കണ്ടവരുടെ ഇടയില്‍ ഉണ്ടായിരുന്നവര്‍ എന്നപോലെ കണക്കാക്കി ബൈബിള്‍ ചരിത്രത്തെ ജീവനോടെ സൂക്ഷിക്കുന്നു. അപ്രകാരം ദൈവജനത്തിനായുള്ള ദൈവത്തിന്‍റെ മുന്‍കാല മഹാപ്രവൃത്തികള്‍, ഇപ്പോള്‍ നമുക്കുവേണ്ടി ചെയ്തതാണ്, അവര്‍ക്കുവേണ്ടി മാത്രം ചെയ്തതല്ല എന്ന് ഇപ്പോഴും ജീവനുള്ള വിശ്വാസത്തില്‍ സൂക്ഷിക്കപ്പെടുന്നു.

വാസ്തവത്തില്‍ കഴിഞ്ഞകാലങ്ങളുടെ ഓര്‍മ്മ ഇക്കാലത്തേക്കുള്ള പുതുക്കപ്പെട്ട പ്രത്യാശക്കു പ്രചോദനം ആകുന്നു. "തെക്കേ നാട്ടിലെ തോടുകള്‍" (സങ്കീ. 126:4) എന്ന സാദൃശ്യം ദൈവജനത്തിനായുള്ള ദൈവത്തിന്‍റെ അതിവേഗത്തിലും അതിശക്തവുമായുള്ള നടപടികള്‍ക്കു ശക്തമായ ഒരു രൂപകം ആണ്. യെഹൂദയുടെ തെക്കേ അറ്റത്ത് ഒരു വരണ്ട പ്രദേശം ഉണ്ടായിരുന്നു. ശക്തമായ മഴയില്‍ അവിടെനിന്നു തോടുകള്‍ രൂപപ്പെട്ടു വെള്ളം ധാരാളമായി ഒഴുകി എത്തിയിരുന്നു. മുന്‍മഴയും പിന്മഴയും കാര്‍ഷിക വര്‍ഷത്തിന്‍റെ വിജയത്തില്‍ നിര്‍ണ്ണായക പങ്ക് വഹിച്ചിരുന്നു (ആവ. 11:14; 28:12). അതുപോലെ കണ്ണുനീരോടെ വിതക്കുന്നതിന്‍റെയും ആര്‍പ്പോടെ കൊയ്യുന്നതിന്‍റെയും (സങ്കീ. 126:5,6) സാദൃശ്യവും ഇപ്പോഴത്തെ പ്രയാസങ്ങളില്‍നിന്നു സന്തുഷ്ടമായ ഭാവിയിലേക്കു ദൈവം നടത്തുമെന്നതിന്‍റെ ശക്തമായ ഒരു വാഗ്ദത്തം ആണ്.

വിളവെടുപ്പുകാലത്തിന്‍റെ ഒടുവില്‍ പുരാതന എബ്രായ തീര്‍ത്ഥാടകര്‍ കൃഷിഫലങ്ങളെ യെരൂശലേമിലെ വിശുദ്ധമന്ദിരത്തിലേക്കു കൊണ്ടുവന്നിരുന്നു (പുറ. 34:22,26). ആവര്‍ത്തിക്കപ്പെട്ട ഈ നടപടി (ഉദ്ദേശം) അക്കാലത്തെ ജനങ്ങള്‍ക്കു ശക്തമായ ഒരു ആത്മിക പാഠം നല്‍കിയിരുന്നു. വിത്തു നടുന്നതിന്‍റെയും കൃഷി സംരക്ഷിക്കുന്നതിന്‍റെയും കഠിനാധ്വാനത്തിനു പ്രതിഫലം കിട്ടുന്നു. അതുപോലെ ദൈവജനത്തിന്‍റെ ഇപ്പോഴത്തെ കടുത്ത ശോധനകള്‍ക്കു കാലാന്ത്യത്തില്‍ രക്ഷയുടെ മഹാസന്തോഷം കൊണ്ടു കിരീടം ചാര്‍ത്തപ്പെടും. വലിയ വിളവെടുപ്പിന്‍റെ ദൃഷ്ടാന്തം ക്രിസ്തുവിന്‍റെ രണ്ടാംവരവില്‍ ഭൂമിയില്‍ ദൈവരാജ്യം പുനസ്ഥാപിക്കപ്പെടുന്നതിലേക്കു ചൂണ്ടി കാണിക്കുന്നു (ആമോസ് 9:13-15; മത്താ. 9:37). ഇവിടെയും എന്തായാലും കാത്തിരിക്കേണ്ടതിന്‍റെ ആശയം ഉയര്‍ന്നുവരുന്നു. വിളവെടുപ്പില്‍ എന്നപോലെ നമ്മുടെ അധ്വാനത്തിന്‍റെ വിളവും പരിണത ഫലവും കാണുവാന്‍ നാം കാത്തിരിക്കേണ്ടതുണ്ട്.

`ദൈവം നിങ്ങളുടെയോ മറ്റുള്ളവരുടെയോ ജീവിതങ്ങളില്‍ വ്യക്തമായും പിഴവുകൂടാതെയും പ്രവര്‍ത്തിച്ച സന്ദര്‍ഭങ്ങളെ ചിന്തിക്കുക. ഇപ്പോഴത്തെ നിങ്ങളുടെ അനുഭവങ്ങള്‍ക്കുമപ്പുറം പ്രത്യാശ കണ്ടെത്തുവാന്‍ അവ എങ്ങനെ നിങ്ങളെ സഹായിക്കും?`