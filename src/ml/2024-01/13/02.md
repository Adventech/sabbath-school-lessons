---
title:  കാത്തിരിപ്പിന്‍റെ ആഹ്വാനം
date:   24/03/2024
---

`വായിക്കുക: സങ്കീര്‍ത്തനം 27:14; 37:7,9,34; 39:7; 40:1; 69:6; ഗലാത്യര്‍ 5:5; റോമര്‍ 8:18-25. ദൈവജനം എന്തു ചെയ്യാനാണ് ഈ വാക്യങ്ങള്‍ ആവശ്യപ്പെടുന്നത്?`

ജീവിതത്തിലെ ഏറ്റവും വലിയ പിരിമുറുക്കങ്ങളില്‍ ഒന്ന് കാത്തിരിക്കുന്നതിന്‍റേതാകാം. നാം ആരായിരുന്നാലും എവിടെ ജീവിച്ചാലും ജീവിതത്തില്‍ നമ്മുടെ സ്ഥാനം എന്തായിരുന്നാലും നാം എല്ലാവരും പലപ്പോഴും പലതിനായും കാത്തിരിക്കേണ്ടിവരും. ഒരു കടയിലെ നിരയില്‍ കാത്തു നില്‍ക്കുന്നതു മുതല്‍ ഒരു രോഗവിവരം അറിയുവാന്‍ പോലും നാം കാത്തിരിക്കുന്നു. ഇതു നമ്മള്‍ എപ്പോഴും ഇഷ്ടപ്പെടുന്നതല്ല, ആണോ?

ദൈവത്തിനായി കാത്തിരിക്കുന്നതില്‍ പിന്നെ എന്താണുള്ളത്? ദൈവത്തിനായി കാത്തിരിക്കുക എന്നത് സങ്കീര്‍ത്തനങ്ങളില്‍ മാത്രമല്ല, ബൈബിളിന്‍റെ എല്ലാ ഭാഗങ്ങളിലും ധാരാളം കാണപ്പെടുന്നു. ഇതെല്ലാം സാധ്യമാക്കുന്ന ഒരു പദമാണ് സ്ഥിരോത്സാഹം. നിരാശയുടെ ഭയത്തിനു കീഴടങ്ങാതെ അതിനെ നിരസിക്കുന്നതിനുള്ള നമ്മുടെ ഏറ്റവും വലിയ ദൃഢനിശ്ചയമാണ് സ്ഥിരോത്സാഹം. എങ്ങനെയോ എന്തുകൊണ്ടോ ദൈവം നമുക്കുവേണ്ടി പലപ്പോഴും സഹായത്തിന് എത്തിയെന്നു വരില്ല. ദൈവത്തില്‍ സ്ഥിരഭക്തിയുള്ള ദൈവപൈതല്‍ കാത്തിരിക്കുക തന്നെ ചെയ്യും. ദൈവം വിശ്വസ്തന്‍ ആണെന്ന് അവന്‍/അവള്‍ നന്നായി അറിയുന്നു. നമ്മുടെ സാഹചര്യങ്ങളെ ദൈവത്തിനു വിട്ടുകൊടുക്കുന്നവര്‍ക്കു ദൈവം അത് സാധ്യമാക്കി തരുമെന്നു വിശ്വസിക്കുവാന്‍ കഴിയും. നമുക്ക് അത് ആ വിധം നടത്തി കിട്ടു മെന്നു കരുതുവാന്‍ കഴിഞ്ഞില്ലെങ്കിലും ദൈവം അതു നമുക്കുവേണ്ടി ഏറ്റവും മെച്ചമായി ചെയ്യും.

യഹോവക്കായി കാത്തിരിക്കുക എന്നതു, പിടിച്ചു തൂങ്ങി കിടക്കുക എന്നതല്ല, അതിലുപരിയാണ് ദൈവത്തിനായുള്ള ആഴമേറിയ ഒരു ആഗ്രഹമാണ് അത്. ഒരു വരണ്ട ദേശത്തെ അടങ്ങാത്ത ദാഹത്തിന് സമം ആണത് (സങ്കീ. 63:1). ദൈവത്തില്‍നിന്നു പല അനുഗ്രഹങ്ങള്‍ക്കായി സങ്കീര്‍ത്തനക്കാരന്‍ കാത്തിരിക്കുന്നു. എങ്കിലും ദൈവത്തോട് ഏറ്റവും അടുത്തിരിക്കുവാനുള്ള അവന്‍റെ തീവ്രമായ അഭിലാഷമാണ് ജീവിതത്തിലെ സകല ആവശ്യങ്ങളെക്കാളും ആഗ്രഹങ്ങളെക്കാളും മുമ്പില്‍ നില്‍ക്കുന്നത്.

റോമാലേഖനത്തിലെ പൗലൊസിന്‍റെ വാക്കുകള്‍ നമ്മള്‍ വായിക്കുമ്പോള്‍, ലോകത്തിന്‍റെ പുതുക്കത്തിനായും കാലാന്ത്യത്തിലെ ദൈവവും തന്‍റെ ജനവുമായുള്ള അനുഗ്രഹീത ഒത്തുചേരലിനുമായി, ദൈവവും സര്‍വ്വസൃഷ്ടിയും ആകാംക്ഷയോടെ കാത്തിരിക്കുകയാണ്. പൗലൊസ് എഴുതി: സൃഷ്ടി ദൈവപുത്രന്മാരുടെ വെളിപ്പാടിനെ ആകാംക്ഷയോടെ കാത്തിരിക്കുന്നു (റോമര്‍ 8:19). എത്ര അവിശ്വസനീയമായ വാഗ്ദാനം!

ദൈവത്തോടുള്ള പുനസമാഗമനത്തിനും നമ്മുടെ അന്തിമമായ രക്ഷക്കും വേണ്ടി നമ്മള്‍ കാത്തിരിക്കുമ്പോഴും "സര്‍വ്വസൃഷ്ടിയും ഇന്നുവരെ ഒരുപോലെ ഞരങ്ങി ഈറ്റുനോവോടിരിക്കുന്നു" (റോമ. 8:22). എങ്കിലും ദൈവം തന്‍റെ പരിശുദ്ധാത്മാവിനാല്‍ ഇപ്പോഴും തന്‍റെ ജനത്തോടൊപ്പം വസിക്കുന്നു.

അതേസമയം, രക്ഷാപദ്ധതിക്കു സാക്ഷികളാകുവാന്‍ (അ.പ്ര. 1:4-8) നമ്മള്‍ ക്ഷണിക്കപ്പെട്ടിരിക്കുന്നു. അത് ഒരു പുതിയ സൃഷ്ടിപ്പില്‍ കലാശിക്കും. ആ പുതിയ സൃഷ്ടിപ്പിനായാണ് നാം അന്തിമമായി കാത്തിരിക്കുന്നത്. അഡ്വന്‍റിസ്റ്റ് ക്രിസ്ത്യാനികള്‍ എന്ന നിലയില്‍ നമ്മുടെ സഭാ നാമധേയം തന്നെയും നാം കാത്തിരിക്കുന്ന പ്രത്യാശാപൂരണത്തിന്‍റെ ആശയമാണ് നല്‍കുന്നത്. നാം കാത്തിരിക്കുന്നു, എങ്കിലും അത് വ്യര്‍ത്ഥം അല്ലെന്നു നാം അറിയുന്നു. ക്രിസ്തുവിന്‍റെ ആദ്യവരവിലെ തന്‍റെ മരണവും ഉയര്‍പ്പും തന്നെയാണ് യേശുവിന്‍റെ രണ്ടാം വരവിന്‍റെ ഉറപ്പും ആയിരിക്കുന്നത്.

`ദൈവത്തില്‍നിന്ന് നിങ്ങള്‍ എന്തിനൊക്കെ വേണ്ടിയാണ് ഇപ്പോള്‍ കാത്തിരിക്കുന്നത്? ഇനിയും സംഭവിക്കാത്തതിനായി കാത്തിരിക്കുമ്പോള്‍ പ്രത്യേകിച്ചു വിശ്വാസത്തോടും ഉറപ്പോടും കാത്തിരിക്കുവാന്‍ നാം എങ്ങനെ പഠിക്കേണ്ടതുണ്ട്?`