---
title:  വിശുദ്ധമന്ദിരത്തിലേക്ക് കൈകള്‍ ഉയര്‍ത്തുക
date:   17/03/2024
---

`സങ്കീര്‍ത്തനം 134 വായിക്കുക. ഇതില്‍ എവിടെയാണ് ആരാധന അര്‍പ്പിക്കപ്പെടുന്നത്? ദൈവാരാധനയുടെ നേട്ടം എന്താണ്?`

സംഖ്യ 6:24-26 ലെ അഹരോന്യ പൗരോഹിത്യത്തിന്‍റെ അനുഗ്രഹങ്ങളെ ഓര്‍ക്കുകയാണ് സങ്കീര്‍ത്തനം 134 (സങ്കീ. 67:1 കാണുക). ദൈവവും യിസ്രായേലുമായുള്ള ബന്ധത്തിന്‍റെ നേട്ടവും അടിസ്ഥാനതത്വവുമായി ആരാധനാ അനുഗ്രഹങ്ങളെ സങ്കീര്‍ത്തനം 134 ഉയര്‍ത്തിക്കാട്ടുന്നു. വിശുദ്ധമന്ദിരത്തില്‍ ജനം ദൈവത്തെ വാഴ്ത്തുന്നു, ദൈവമാകട്ടെ സീയോനില്‍ നിന്ന് അവരെ അനുഗ്രഹിക്കുന്നു. അനുഗ്രഹം ജീവിതത്തില്‍ മുഴുവന്‍ എത്തുന്നു. കാരണം ദൈവം ആകാശത്തിന്‍റെയും ഭൂമിയുടെയും സ്രഷ്ടാവാണ്. പ്രത്യേക ദിവ്യാനുഗ്രഹങ്ങളുടെ ഇടമായി സീയോന്‍ പരാമര്‍ശിക്കപ്പെടുന്നത്, ദൈവത്തിനു തന്‍റെ ജനവുമായുള്ള ഉടമ്പടി ബന്ധത്തിന് അടിവരയിടുന്നു. ദൈവത്തെ വാഴ്ത്തുവാനുള്ള യിസ്രായേലിന്‍റെ അവസരവും അവര്‍ ദൈവത്താല്‍ അനുഗ്രഹിക്കപ്പെടുന്നതും അങ്ങനെ കൃപയുടെ ഉടമ്പടിയുടെ പരിധിയില്‍ വരുന്നതാണ്.

`വായിക്കുക: സങ്കീര്‍ത്തനം 18:1; 36:1; 113:1,2; 134:1,2; 135:1,2. ഇവിടെ ആരാധകര്‍ എപ്രകാരമാണ് ചിത്രീകരിക്കപ്പെട്ടിരിക്കുന്നത്?`

ദൈവത്തിന്‍റെ ദാസന്മാരായിട്ടാണ് പലപ്പോഴും സങ്കീര്‍ത്തനങ്ങള്‍ ആരാധകരെ ചിത്രീകരിക്കുന്നത്: "രാത്രികാലങ്ങളില്‍ യഹോവയുടെ ആലയത്തില്‍ നില്‍ക്കുന്നവര്‍" (സങ്കീ. 134:1). ലേവ്യരിലെ രാത്രി കാവല്‍ക്കാരോ (1 ദിന. 9:23-27) ദൈവാലയത്തില്‍ രാപ്പകല്‍ ദൈവത്തെ സ്തുതിക്കുന്ന ലേവ്യഗായകരോ ആയിരിക്കാം ഇവര്‍ (1 ദിന. 9:33).

യിസ്രായേല്‍ അദൃശ്യനായ ദൈവത്തെ ആരാധിച്ചിരുന്നതിനാല്‍, ആ ദൈവത്തെ യാതൊരു വിഗ്രഹത്തെ കൊണ്ടും സാദൃശ്യപ്പെടുത്തുവാന്‍ കഴിയുമായിരുന്നില്ല. വിശുദ്ധ മന്ദിരം ദൈവത്തിന്‍റെ മഹത്വത്തെ പ്രതിഫലിപ്പിക്കുവാന്‍ മതിയായിരുന്നു. ആയതിനാല്‍ പാപികളായ മനുഷ്യര്‍ക്ക് അവരുടെ വിശുദ്ധനായ രാജാവിനെ സമീപിക്കുവാന്‍ അനുയോജ്യമായ അന്തരീക്ഷം അവിടെ ഉണ്ടായിരുന്നു. ദൈവം തന്നെ ആവിഷ്കരിച്ച ഈ അഭിമുഖം ദൈവത്തിന്‍റെ തന്നെ ചട്ടങ്ങളും വിധികളും കൊണ്ടു ക്രമീകൃതം ആയിരുന്നു.

മനുഷ്യരാല്‍ തള്ളപ്പെട്ടതെങ്കിലും ദൈവസന്നിധിയില്‍ ശ്രേഷ്ഠവും മാന്യവുമായ ജീവനുള്ള കല്ലായ അവിടുത്തെ അടുക്കല്‍ വന്നിട്ട് നിങ്ങളും ജീവനുള്ള കല്ലുകള്‍ എന്നപോലെ ആത്മിക ഗൃഹമായി യേശുക്രിസ്തു മുഖാന്തരം ദൈവത്തിനു പ്രസാദമുള്ള ആത്മിക യാഗം അര്‍പ്പിക്കുവാന്‍ തക്ക വിശുദ്ധ പുരോഹിത വര്‍ഗ്ഗം ആകേണ്ടതിന് പണിയപ്പെടുന്നു" (1 പത്രൊ. 2:4,5). ഇവിടെ നാം കാണുന്ന പത്രൊസിന്‍റെ വാക്കുകള്‍, സങ്കീര്‍ത്തനങ്ങളില്‍ പ്രകടമാകുന്ന അതേ ആശയങ്ങളുടെ പുതിയ നിയമ പകര്‍പ്പ് മാത്രമാണ്. അതനുസരിച്ച് ദൈവജനം, തങ്ങളുടെ സ്രഷ്ടാവും വീണ്ടെടുപ്പുകാരനുമായ കര്‍ത്താവായ യേശുക്രിസ്തുവിനു സ്തുതിയും സ്തോത്രയാഗവും അര്‍പ്പിക്കുവാന്‍ തക്ക രാജകീയ വിശുദ്ധ പൗരോഹിത്യമാണ്.

`പുതിയനിയമ വിശ്വാസികള്‍ക്ക് ലോകത്തിനു സുവിശേഷം പങ്കുവയ്ക്കുവാന്‍ ഒരു പൗരോഹിത്യ ചുമതലയുണ്ട്. ഇത് നിര്‍വ്വഹിക്കാനുള്ള ഏറ്റവും ഫലപ്രദമായ മാര്‍ഗ്ഗങ്ങള്‍ എന്തൊക്കെയാണ്?`