---
title:  ദൈവമഹത്വം ദേശങ്ങളില്‍ പ്രസ്താവിക്കും
date:   20/03/2024
---

`സങ്കീര്‍ത്തനം 96 വായിക്കുക. ആരാധനയുടെ ഏതെല്ലാം വിവിധകാര്യങ്ങളെയാണ് ഈ സങ്കീര്‍ത്തനം പറഞ്ഞുതരുന്നത്?`

ആരാധനയില്‍ അനേകം കാര്യങ്ങള്‍ അടങ്ങിയിരിക്കുന്നു. അതില്‍ പാട്ടുണ്ട് (സങ്കീ. 96:1,2). ദൈവനാമത്തെ സ്തുതിക്കുന്നതും (വാ. 2), ദൈവത്തിന്‍റെ നന്മയെയും മഹിമയെയും ഘോഷിക്കുന്നതും (വാ. 3,4), ദൈവാലയത്തിലേക്കു കാഴ്ചകള്‍ കൊണ്ടുവരുന്നതും

(വാ. 8) ആരാധനയുടെ ഭാഗങ്ങളാണ്. ഇവയൊക്കെ ആരാധനയുടെ സാധാരണ നടപടികളാണ്. ആരാധനയുടെ അത്യാവശ്യമായ മറ്റൊരു കാര്യം സങ്കീര്‍ത്തനം 96 ഉയര്‍ത്തി കാണിക്കുന്നു; ദൈവരാജ്യത്തെ മറ്റു ജനങ്ങളുടെ ഇടയില്‍ പ്രസ്താവിക്കുന്ന സുവിശേഷീകരണ പ്രവൃത്തി ആണത് (സങ്കീ. 96:2,3,10).

പാട്ടുപാടുന്നതും സ്തുതിക്കുന്നതും കാഴ്ച കൊണ്ടുവരുന്നതും സുവിശേഷം പ്രസ്താവിക്കുന്നതുമൊക്കെ എന്തായാലും വേറിട്ട നടപടികളല്ല, ആരാധനയുടെ വിവിധ ഭാവപ്രകടനങ്ങള്‍ തന്നെയാണ്. ദൈവത്തിന്‍റെ രക്ഷയെ സകല ദേശങ്ങളിലും പ്രഖ്യാപിക്കപ്പെടുന്നത് സ്തുതിക്കുന്നതിനു സാരാംശവും ആരാധനക്ക് ഉള്ളടക്കവും നല്‍കുന്നു. ആരാധനയുടെ കാരണങ്ങളും മറ്റു ദേശങ്ങളില്‍ ദൂതു ഘോഷിക്കുന്നതും തമ്മില്‍ എങ്ങനെ യോജിച്ചു പോകുന്നു എന്നു കാണണം: "യഹോവ വലിയവനും ഏറ്റവും സ്തുത്യനും ആകുന്നു" (സങ്കീ. 96:4); "ജാതികളുടെ ദേവന്മാര്‍ മിഥ്യാമൂര്‍ത്തികള്‍; യഹോവയോ ആകാശത്തെ ഉണ്ടാക്കിയിരിക്കുന്നു" (വാ. 5); "യഹോവ വാഴുന്നു എന്നു ജാതികളുടെ ഇടയില്‍ പറവിന്‍'

(വാ. 10). "യഹോവ ഭൂമിയെ വിധിപ്പാന്‍ വരുന്നു" (വാ. 13). അങ്ങനെ, ദൈവജനവുമായി മറ്റുള്ളവരെയും കൂട്ടിചേര്‍ക്കുന്നതും അന്തിമമായി മുഴുവന്‍ സൃഷ്ടിയും ദൈവാരാധനയില്‍ ഒത്തുവരുന്നതും സുവിശേഷീകരണത്തിന്‍റെ സുപ്രധാനമായ ലക്ഷ്യമാണ് (സങ്കീ. 96:11-13).

ദൈവം സ്രഷ്ടാവും രാജാവും ന്യായാധിപതിയും ആകുന്നു എന്ന അന്തരാത്മാവിലെ തിരിച്ചറിവില്‍ നിന്നാകുന്നു ആരാധന ഉളവാകുന്നത് (സങ്കീ. 96:5,10,13). ആരാധനക്ക് അപ്രകാരം മൂന്നു കാരണങ്ങളുണ്ട്: 1). ദൈവത്തിന്‍റെ മുന്‍കാല പ്രവൃത്തികളെ (സൃഷ്ടിപ്പ്) ഓര്‍ക്കുക. 2). ദൈവത്തിന്‍റെ ഇപ്പോഴത്തെ പ്രവൃത്തികളെ (ലോകത്തെ നിലനിര്‍ത്തുന്നതും ഭരിക്കുന്നതും) ആഘോഷിക്കുക. 3). ദൈവത്തിന്‍റെ ഭാവി പ്രവൃത്തികളെ പ്രതീക്ഷിക്കുക (കാലാന്ത്യ ന്യായവിധി, പുതിയ ഭൂമിയിലെ പുതിയ ജീവിതം).

സങ്കീര്‍ത്തനങ്ങളില്‍ ന്യായവിധി എന്നതിന്‍റെ അര്‍ത്ഥം, അന്യായവും കഷ്ടദുരിതങ്ങളും കൊണ്ട് ഭാരപ്പെടുന്ന ഇപ്പോഴത്തെ ലോകാവസ്ഥ മാറ്റി, സമാധാനത്തിന്‍റെയും നീതിയുടെയും ക്ഷേമത്തിന്‍റെയും ദൈവിക ജീവിതക്രമം പുനഃസ്ഥാപിക്കുക എന്നാണ്. ദൈവത്തിന്‍റെ ന്യായവിധിയെ കാത്ത് സര്‍വ്വലോകവും അങ്ങനെ ആനന്ദിക്കുന്നു (സങ്കീ. 96:10-13; 98:4-9). ദൈവം നീതിയുള്ള ന്യായാധിപതി ആകുന്നു എന്ന വസ്തുത മനുഷ്യരെ രണ്ടു കാര്യങ്ങളില്‍ അധികം ഉത്തേജിപ്പിക്കും. 1). ദൈവത്തെ വിശുദ്ധിയിലും വിറയലോടുംകൂടി ആരാധിക്കുവാന്‍, 2). ആരാധനയെ ലഘുവായി (നിസ്സാരം) കണക്കാക്കാതിരിക്കാന്‍ (സങ്കീ. 96:9). ആരാധനയില്‍ അളവറ്റ ആനന്ദവും ആത്മവിശ്വാസവും (96:1,2, 11-13), വിശുദ്ധ ഭയവും ഭക്തി ആദരവും (96:4,9) അടങ്ങിയിരിക്കുന്നു. സ്രഷ്ടാവിനെയും ന്യായാധിപതിയെയും ആരാധിക്കുവാനുള്ള സങ്കീര്‍ത്തനം 96 ന്‍റെ സര്‍വ്വലോക ആഹ്വാനം വെളിപ്പാട് 14:6-12 ലെ ദൈവത്തിന്‍റെ അന്തിമ നിത്യസവിശേഷ പ്രഖ്യാപനമായ മൂന്നു മാലാഖമാരുടെ ദൂതുകളെ പ്രതിഫലിപ്പിക്കുന്നു. സൃഷ്ടിപ്പ്, രക്ഷ (നിത്യസുവിശേഷം), ആരാധന, ന്യായവിധി എന്നിങ്ങനെയുള്ള കാലാന്ത്യ ദൂതുകളെ സങ്കര്‍ത്തനം 96 പല വഴികളില്‍ സംയോജിപ്പിക്കുന്നു. ഇതെല്ലാം അതിലുണ്ട്.

`സങ്കീര്‍ത്തനം 96, വെളിപ്പാട് 14:6-12 എന്നീ വേദഭാഗങ്ങള്‍, നാം ലോകത്തോട് ഇക്കാലത്ത് പ്രസ്താവിക്കേണ്ട അടിസ്ഥാന സത്യങ്ങളെ എപ്രകാരം ഒരുപോലെ പ്രകടിപ്പിക്കുന്നു?`