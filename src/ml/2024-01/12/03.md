---
title:  യഹോവയ്ക്ക് ഒരു പുതിയ പാട്ടുപാടുവിന്‍
date:   18/03/2024
---

`വായിക്കുക: സങ്കീര്‍ത്തനം 33:3; 40:3; 96:1; 98:1; 144:9; 149:1. ഈ വാക്യങ്ങളിലെ പ്രതിപാദ്യം (വിഷയം) എന്താണ്?`

ഒരു "പുതിയ പാട്ട്" പാടുവാന്‍ സങ്കീര്‍ത്തനങ്ങള്‍ ജനങ്ങളെ വിളിക്കുന്നു. ഇവിടെ എന്താണ് "പുതിയ പാട്ട്?" ദൈവം ഭൂമിയുടെ സ്രഷ്ടാവും ന്യായാധിപനും എന്ന നിലയില്‍, ദൈവത്തിന്‍റെ മഹിമയെയും ഉന്നതിയെയും പുതിതായി തിരിച്ചറിയുന്നതും ദൈവത്തിന്‍റെ കരുതലിലും രക്ഷയിലുമുള്ള കൃതജ്ഞതയും ആണ് "പുതിയ പാട്ടി"നുള്ള കാരണം. ശത്രുക്കളില്‍നിന്നും മരണത്തില്‍നിന്നുമുള്ള വിടുതലും യിസ്രായേലിനോടുള്ള ദൈവത്തിന്‍റെ പ്രത്യേക അനുഭാവവും ആണ് ഒരു "പുതിയ പാട്ട്" പാടുവാനുള്ള കൂടുതല്‍ വ്യക്തിപരമായ ചില കാരണങ്ങള്‍. മറ്റു ഗാനങ്ങളും ദൈവത്തിന്‍റെ സ്നേഹദയയെയും അത്ഭുതങ്ങളെയും പുകഴ്ത്തുമ്പോഴും ദൈവത്തോടുള്ള പുതുക്കപ്പെട്ട ഭക്തിയെയും വീണ്ടും കത്തിക്കപ്പെട്ട ആനന്ദത്തെയും പ്രകടിപ്പിക്കുവാനാണ് പുതിയപാട്ട്. ദൈവത്തെ സ്വന്തം സ്രഷ്ടാവും രാജാവുമായി അംഗീകരിക്കുവാന്‍ ദിവ്യവിടുതലിന്‍റെ പുതിയ അനുഭവം ജനത്തെ പ്രേരിപ്പിക്കുന്നു. "ഒരു പുതിയ പാട്ടി"നു പ്രേരണയാകുന്ന സങ്കീര്‍ത്തനങ്ങളിലെ പൊതുവായ വിഷയങ്ങള്‍ ഇവയാണ്: ദൈവത്തില്‍ വിശ്വാസം/ആശ്രയം, ദൈവത്തിന്‍റെ അതിശയ പ്രവൃത്തികള്‍, കഷ്ടങ്ങളില്‍ നിന്നുള്ള വിടുതല്‍ തുടങ്ങി മറ്റു പലതും.

`യെശ്യാവ് 42:10-12; വെളിപ്പാട് 5:9; 14:3 എന്നിവ വായിക്കുക. "പുതിയ പാട്ടി"നെക്കുറിച്ച് ഈ വാക്യങ്ങളില്‍നിന്ന് നമുക്ക് എന്തു മനസ്സിലാക്കാന്‍ കഴിയും?`

ദൈവത്തിന്‍റെ ജനമായ യിസ്രായേലിനെ സ്നേഹാര്‍ദ്രതയോടെ "ദൈവത്തോട് അടുത്തിരിക്കുന്ന ജനം" (സങ്കീ. 148:14) എന്നാണു ചിത്രീകരിച്ചിരിക്കുന്നത്. യിസ്രായേലിന് അത്യന്തം വിശേഷമേറിയ പദവിയുണ്ട്, ആയതിനാല്‍ തന്നെ അവര്‍ ദൈവത്തെ സ്തുതിക്കുവാന്‍ അത്യന്തം കടപ്പെട്ടവരും അപ്രകാരം അനുഗ്രഹിക്കപ്പെട്ടവരും ആണെന്നാണ് അത് അര്‍ത്ഥമാക്കുന്നത്. തങ്ങളുടെ വീണ്ടുടുപ്പുകാരനുവേണ്ടി പുതിയ പാട്ടു പാടുവാന്‍ എല്ലാ തലമുറകളിലെയും വിശ്വാസികളെ ബൈബിള്‍ അപ്രകാരം പ്രോത്സാഹിപ്പിക്കുന്നു. കുഞ്ഞാടിന്‍റെ രക്തത്തിലെ രക്ഷയെ സംബന്ധിച്ച തങ്ങളുടെ അതുല്യമായ സാക്ഷ്യത്തെ അത് ഉള്‍ക്കൊള്ളുന്നു. "പുതിയ പാട്ട്" ഇതുവരെ ആരും പാടാത്ത ഒന്നാകാം, ഒരുവന്‍റെ ജീവിതത്തിലെ കൃപയുടെ അനുഭവത്തെ ഓര്‍മ്മിക്കുന്നതുമാകാം.

ദൈവത്തിന്‍റെ ഭാവിമഹിമയുടെ മുമ്പ് ഉണ്ടായിട്ടില്ലാത്ത അതുല്യമായ അനുഭവം പ്രതീക്ഷിക്കുന്നതിലെ പ്രത്യാശയെ പ്രകടിപ്പിക്കുന്നതും ആകാം "പുതിയ പാട്ട്." സത്യാരാധന യാഗങ്ങള്‍ക്കും വഴിപാടുകള്‍ക്കും അപ്പുറമാണ്. എപ്പോഴും പുതുമയുള്ളതും ചലനാത്മകവും ആയി ദൈവത്തോടുള്ള സജീവമായ ഒരു ബന്ധത്തെ അതു പ്രതിഫലിപ്പിക്കുന്നു. ദൈവം നമുക്കുവേണ്ടി ചെയ്ത കാര്യങ്ങളോടുള്ള സ്നേഹത്തെയും ആസ്വാദനത്തെയും ദിവസേന പുതുതായി പ്രകടിപ്പിക്കുന്നതാണ് "പുതിയ പാട്ടെ"ന്ന് ഒരര്‍ത്ഥത്തില്‍ ഒരുവനു ലളിതമായി പറയാം.

`നിങ്ങളുടെ ജീവിതത്തിലെ ദൈവാനുഗ്രഹങ്ങളെ പുതിയ പാട്ടായി നിങ്ങള്‍ എങ്ങനെ പ്രകടിപ്പിക്കും?`