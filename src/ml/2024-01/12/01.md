---
title:  ഒരിക്കലും അവസാനിക്കാത്ത ആരാധന
date:   16/03/2024
---

### പഠനത്തിനുള്ള വേദഭാഗങ്ങള്‍
സങ്കീര്‍ത്തനം 134; യെശയ്യാവ് 42:10-12; വെളിപ്പാട് 14:3; സങ്കീര്‍ത്തനം 15; 101:1-3; 96; വെളിപ്പാട് 14:6-12; യോഹന്നാന്‍ 4:23,24.

> <p>മനഃപാഠവാക്യം</p>
> "എന്‍റെ ആയുഷ്കാലത്തൊക്കെയും ഞാന്‍ യഹോവക്കു പാടും; ഞാന്‍ ഉള്ളേടത്തോളം എന്‍റെ ദൈവത്തിനു കീര്‍ത്തനം പാടും" (സങ്കീ. 104:33).

ദൈവകൃപയുടെയും ശക്തിയുടെയും അനുഭവം നമ്മില്‍ വര്‍ദ്ധിക്കുമ്പോള്‍, സങ്കീര്‍ത്തനക്കാരനോടൊപ്പം ചോദിക്കുവാന്‍ നമ്മളും പ്രേരിതരാകും: "യഹോവ എനിക്കു ചെയ്ത സകല ഉപകാരങ്ങള്‍ക്കും ഞാന്‍ യഹോവയ്ക്ക് എന്തു പകരം കൊടുക്കും?" (സങ്കീ. 116:12). ദൈവത്തോടു വിശ്വസ്തന്‍ ആയിരിക്കുവാന്‍ ഒരുവന്‍ ജീവിതം പ്രതിഷ്ഠിക്കുക എന്നതാണ് അനിവാര്യമായ മറുപടി.

സങ്കീര്‍ത്തനങ്ങളില്‍ യിസ്രായേല്‍ കേവലം ഒരു ദേശം/രാജ്യം എന്നല്ല, അതൊരു മഹാസഭ/ബഹുജനം ആണ് (സങ്കീ. 22:22,25; 35:18). ദൈവത്തെ സ്തുതിക്കുവാനും മറ്റു ദേശങ്ങള്‍ക്കു ദൈവത്തെ സാക്ഷീകരിക്കുവാനുമുള്ള പ്രാഥമിക ചുമതലയോടെയാണ് അവര്‍ വിളിക്കപ്പെട്ടത്. ഭൂമിയിലെ മുഴുവന്‍ ജനവും ദൈവത്തിന്‍റെ ആരാധനയില്‍ അവരോടൊപ്പം ചേരണം എന്നതായിരുന്നു ദൈവത്തിന്‍റെ ഉദ്ദേശം. ദൈവത്തിന്‍റെ ജനം നീതിമാന്മാരില്‍ തിരിച്ചറിയപ്പെടുന്നു. അവര്‍ ദൈവത്തെ ആരാധിക്കുന്നു; ദൈവത്തിലും ദൈവസ്നേഹത്തിലുമാണ് അവരുടെ പ്രത്യാശ.

ദൈവത്തെ തന്‍റെ സഭയില്‍ സ്തുതിക്കുക എന്നത് ആദര്‍ശപരമായ ആരാധനയായി കരുതപ്പെടുന്നു. ഒരു വ്യക്തിയുടെ സ്തുതിയും പ്രാര്‍ത്ഥനയും യിസ്രായേലില്‍ രണ്ടാംതരമായി കരുതപ്പെട്ടു എന്ന് അതിന് അര്‍ത്ഥമില്ല. വ്യക്തിയുടെ ദൈവാരാധന ആകട്ടെ പുതുക്കപ്പെട്ട സ്തുതിയോടെ സമൂഹ ആരാധനയെ പരിപോഷിപ്പിക്കുന്നു (സങ്കീ. 22:22,25). അതേ സമയം, സമൂഹവുമായുള്ള അടുത്ത നല്ല ബന്ധത്തില്‍ വ്യക്തി ആരാധന അതിന്‍റെ സമ്പൂര്‍ണ്ണ സാധ്യതകളെ വികസിപ്പിക്കുകയും ചെയ്യുന്നു. ആരാധനാ സമൂഹം "നേരുള്ളവരുടെ സഭ"/സംഘം എന്നും വിളിക്കപ്പെടുന്നു (സങ്കീ. 111:1). ഹൃദയപരമാര്‍ത്ഥികള്‍ ദൈവത്തെ അറിയുന്നു (സങ്കീ. 36:10). ദൈവമാകട്ടെ നീതിമാന്മാരെ/നിഷ്കളങ്കന്മാരെ അറിയുകയും ചെയ്യുന്നു (സങ്കീ. 37:18). ഈ അനുഭവം അവരുടെ നിലനില്പിന്‍റെ എല്ലാ വശങ്ങളിലും ഇടകലരുകയും ചെയ്യുന്നു.

_*ഈ ആഴ്ചയിലെ പാഠം പഠിച്ച് മാര്‍ച്ച് 23 ലെ ശബ്ബത്തിനായി ഒരുങ്ങുക_