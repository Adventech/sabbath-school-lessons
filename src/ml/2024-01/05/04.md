---
title:  ദൈവം എവിടെ?
date:   30/01/2024
---

`വായിക്കുക: സങ്കീര്‍ത്തനം 42:1-3; 63:1; 69:1-3; 102:1-7. സങ്കീര്‍ത്തനക്കാരനു വലിയ വേദന ഉളവാക്കുന്ന കാര്യം എന്താണ്?`

വ്യക്തിപരവും സാമൂഹികവുമായ കഷ്ടാനുഭവങ്ങള്‍ സങ്കീര്‍ത്തനക്കാരനെ വിഷമിപ്പിക്കുന്നുണ്ട്. അതു മാത്രമല്ല, അധികം അല്ലെങ്കില്‍പോലും, ദൈവം തന്‍റെ ദാസന്‍റെ കഠിനാനുഭവങ്ങളില്‍ വേണ്ടത്ര ശ്രദ്ധിക്കുന്നില്ല എന്ന തോന്നല്‍ കൂടുതല്‍ വിഷമിപ്പിക്കുന്നു. ദൈവത്തിന്‍റെ അസാന്നിധ്യം വരണ്ട ദേശത്തെ കഠിനമായ ദാഹം പോലെയാണ് അനുഭവപ്പെടുന്നത് (സങ്കീ. 42:1-5; 63:1). അത് മരണകരമായ മനോവ്യഥ ആണ് (സങ്കീ. 102:2-4). ദൈവത്തില്‍നിന്നു മാറ്റപ്പെട്ടതുപോലെയും ഏകാന്തപക്ഷികളെപോലെയും സങ്കീര്‍ത്തനക്കാരന്‍ അതിനെ താരതമ്യം ചെയ്യുന്നു. "ഞാന്‍ മരുഭൂമിയിലെ വേഴാമ്പല്‍പോലെ ആകുന്നു; ശൂന്യസ്ഥലത്തെ മൂങ്ങാപോലെ തന്നെ. ഞാന്‍ ഉറക്കമിളച്ചിരിക്കുന്നു; വീടിന്മുകളില്‍ തനിച്ചിരിക്കുന്ന കുരികില്‍ പോലെ ആകുന്നു" (സങ്കീ. 102:6,7).

മരുഭൂമി എന്ന പരമാര്‍ശം ദൈവത്തില്‍നിന്ന് അകലെ ഒറ്റപ്പെടുന്നതിനെ എടുത്തു കാണിക്കുന്നു. "വീടിന്‍ മുകളില്‍ തനിച്ചിരിക്കുന്ന" പക്ഷി, അതിന്‍റെ കൂട്ടിനു വെളിയിലാണ്, അതിന്‍റെ വിശ്രമസ്ഥലത്തിനു പുറത്തും. സങ്കീര്‍ത്തനക്കാരന്‍ "ആഴങ്ങളില്‍നിന്ന്" ദൈവത്തോടു നിലവിളിക്കുന്നു; അതായത് "പെരുവെള്ളങ്ങളാല്‍ ചുറ്റപ്പെട്ടതുപോലെയും ചേറ്റില്‍ താഴുന്നതു പോലെയുമുള്ള അനുഭവം" (സങ്കീ. 69:1-3; 130:1). ഈ സാദൃശ്യങ്ങളൊക്കെ വളരെ പ്രതികൂല സാഹചര്യങ്ങളെയാണ് ചിത്രീകരിക്കുന്നത്,چദൈവത്തിന്‍റെ ഇടപെടല്‍ കൂടാതെ അവയില്‍നിന്നു രക്ഷപെടാന്‍ കഴിയുന്നതുമല്ല.

`സങ്കീര്‍ത്തനം 10:12; 22:1; 27:9; 39:12 എന്നിവ വായിക്കുക. ദൈവ സാന്നിധ്യം ഇല്ലെന്ന തോന്നലിനോടു സങ്കീര്‍ത്തനക്കാരന്‍ എങ്ങനെയാണു പ്രതികരിക്കുന്നത്?`

ദൈവത്തിന്‍റെ നിശ്ശബ്ദതയ്ക്കു മുമ്പില്‍ മിണ്ടാതിരിക്കുവാന്‍ ഒരുക്കമല്ലാത്ത വിധമുള്ള സങ്കീര്‍ത്തനക്കാരന്‍റെ തീരുമാനം എടുത്തു പറയപ്പെടേണ്ടതാണ്. സങ്കീര്‍ത്തനക്കാര്‍ പൊതുവെ പ്രാര്‍ത്ഥനയില്‍ അചഞ്ചലമായി വിശ്വസിക്കുന്നു. കാരണം, പ്രാര്‍ത്ഥന ജീവിക്കുന്നവനും കൃപയുള്ളവനുമായ ദൈവത്തോടാണ്. ദൈവം ഇനിയും അവിടെയുണ്ട്; ഇല്ല എന്നു നമുക്കു തോന്നുമ്പോഴും. മുന്‍കാലങ്ങളില്‍ പ്രാര്‍ത്ഥന കേട്ട അതേ ദൈവം ആണ് ഇപ്പോഴും ഉള്ളത്, അതുകൊണ്ട് ഇപ്പോഴും ദൈവം ഉണ്ടെന്നുള്ളത് ഇപ്പോഴും ദൈവം കേള്‍ക്കുമെന്ന് അവര്‍ക്ക് ആത്മവിശ്വാസം നല്‍കുന്നു.

ദൈവത്തിന്‍റെ നിശ്ശബ്ദതയുടെ സന്ദര്‍ഭങ്ങള്‍, സ്വയം പരിശോധിക്കുവാനും ദൈവത്തെ തുടര്‍ന്നും അന്വേഷിക്കുവാനും ഇടയാക്കുന്നു. പക്ഷേ എപ്പോഴും അത് ഏറ്റുപറച്ചിലിനോടും വിനീതമായ അപേക്ഷകളോടും കൂടിയാണ്. ദൈവം എക്കാലവും മിണ്ടാതിരിക്കില്ല എന്ന് അവര്‍ക്ക് അറിയാം. ദൈവവുമായുള്ള ആശയ സമ്പര്‍ക്കം ജീവിതത്തിന്‍റെ ഏതു സാഹചര്യങ്ങളിലും തുടരെ ഉണ്ടാകണം എന്നാണു സങ്കീര്‍ത്തനങ്ങള്‍ പ്രകടമാക്കുന്നത്.

`ദൈവം നിശ്ശബ്ദനാണെന്നു തോന്നുമ്പോള്‍ നിങ്ങള്‍ എങ്ങനെ പ്രതികരിക്കും? നിങ്ങളുടെ വിശ്വാസത്തെ എന്താണു നിലനിര്‍ത്തുന്നത്?`