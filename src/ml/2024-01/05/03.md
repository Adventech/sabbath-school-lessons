---
title:  മരണത്തിന്‍റെ വാതില്‍ക്കല്‍
date:   29/01/2024
---

`വായിക്കുക: സങ്കീര്‍ത്തനം 41:1-4; 88:3-12; 102:3-5,11,23,24. ഏത് അനുഭവങ്ങളെ ആണ് ഈ വാക്യങ്ങള്‍ വിവരിക്കുന്നത്? ഈ കാര്യങ്ങളോടു നിങ്ങളെ എങ്ങനെ ബന്ധപ്പെടുത്താം?`

ദൈവകുഞ്ഞുങ്ങള്‍ ഈ ലോകത്തിലെ കഷ്ടാനുഭവങ്ങളില്‍നിന്ന് ഒഴിവാക്കപ്പെട്ടിട്ടില്ല എന്നു, രോഗങ്ങളില്‍നിന്നും മരണത്തില്‍നിന്നും രക്ഷക്കായുള്ള ഈ പ്രാര്‍ത്ഥനകള്‍ പ്രകടമാക്കുന്നു. സങ്കീര്‍ത്തനക്കാരുടെ ഭീകരമായ കഷ്ടാനുഭവങ്ങളെ സങ്കീര്‍ത്തനക്കാരന്‍ വെളിവാക്കുന്നു. അവന്‍ ശക്തിയില്ലാത്തവന്‍, പുല്ലുപോലെ ഉണങ്ങി പോകുന്നു, ഭക്ഷിക്കാന്‍ ആകാതിരിക്കുന്നു, മരിച്ചവരോടൊപ്പം എണ്ണപ്പെടുന്നു, കൊല്ലപ്പെട്ടവരെപ്പോലെ ശവക്കുഴിയില്‍ കിടക്കുന്നു, സ്നേഹിതര്‍ക്ക് അസഹ്യമായി കഷ്ടം സഹിച്ചു നൈരാശ്യത്തില്‍ ആകുന്നു. അവന്‍റെ അസ്ഥികള്‍ ത്വക്കിനോടു പറ്റിയിരിക്കുന്നു.

ദൈവം യിസ്രായേലിന്‍റ അനുസരണക്കേടു നിമിത്തം അവര്‍ക്കു കഷ്ടം അനുവദിച്ചെന്നു പല സങ്കീര്‍ത്തനങ്ങളും കണക്കാക്കുന്നു. പാപത്തിനു രോഗം കൊണ്ടുവരുവാന്‍ കഴിയുമെന്നു സങ്കീര്‍ത്തനക്കാരന്‍ തിരിച്ചറിയുന്നു. അതുകൊണ്ട് അവന്‍ രോഗസൗഖ്യത്തിനു മുമ്പു പാപക്ഷമയെ പരാമര്‍ശിക്കുന്നു (സങ്കീ. 41:3,4). എങ്ങനെ ആയാലും സങ്കീര്‍ത്തനം 88, 102 എന്നിവപോലെ ചില സങ്കീര്‍ത്തനങ്ങള്‍ നിര്‍ദോഷികളുടെ കഷ്ടാനുഭവം, മനസ്സിലാക്കാന്‍ എത്ര പ്രയാസം ആയാലും, ഒരു സത്യം ആണെന്നു സമ്മതിക്കുന്നു.

ദൈവം സങ്കീര്‍ത്തനക്കാരനെ മരണത്തിന്‍റെ വക്കോളം കൊണ്ടുവന്നെന്നു സങ്കീര്‍ ത്തനം 88 ആരോപിക്കുന്നു (വാ. 6-8). എന്നാലും എത്ര രൂക്ഷമായ പരാതി പറഞ്ഞാലും വിലാപം നിശ്ചയമായും വ്യക്തമായ വിശ്വാസത്തിന്‍റെ ഒരു ക്രിയ ആണ്. കാരണം, ദൈവം തന്‍റെ പരമാധികാരത്തില്‍ കഷ്ടം അനുവദിച്ചാലും തന്‍റെ കുഞ്ഞിന്‍റെ സൗഖ്യം പുനഃസ്ഥാപിക്കുവാന്‍ ദൈവത്തിനു കഴിയും.

മരണത്തിന്‍റെ വാതില്‍പടിയിലും സങ്കീര്‍ത്തനക്കാരന്‍ ദൈവത്തിന്‍റെ അത്ഭുതങ്ങളെയും ആര്‍ദ്രമായ ദയയെയും വിശ്വസ്തതയെയും നീതിയെയും ഓര്‍മ്മിക്കുന്നു (സങ്കീ. 88:10-12). ദൈവത്താല്‍ താന്‍ കഠിനമായി വേദനിക്കപ്പെടുന്നെങ്കിലും അവന്‍ ദൈവത്തോടു പറ്റിച്ചേരുന്നു. കഷ്ടം അനുഭവിക്കുന്നെങ്കിലും അവന്‍ ദൈവസ്നേഹത്തെ നിഷേധിക്കുന്നില്ല; ദൈവം മാത്രമാണു തന്‍റെ ഏക രക്ഷയെന്ന് അറിയുകയും ചെയ്യുന്നു. കഷ്ടം മാത്രമല്ല, ദൈവത്തിന്‍റെ കൃപയെയും താന്‍ അടുത്തറിയുന്നതായി അഭ്യര്‍ത്ഥനകള്‍ എടുത്തു കാണിക്കുന്നു. അതിന്‍റെ അര്‍ത്ഥം ഇരുവരും പരസ്പരം ഒഴിവാക്കുന്നില്ല എന്നതാണ്.

ചുരുക്കത്തില്‍, ദൈവം കഷ്ടം അനുവദിക്കുന്നതും വിടുതല്‍ നല്‍കുന്നതും ദൈവത്തിന്‍റെ പരമാധികാരത്തിനു സാക്ഷ്യം ആകുന്നു. ദൈവം സകലവും നിയന്ത്രിക്കുന്നു എന്ന അറിവ് പ്രത്യാശ ഉണര്‍ത്തുന്നു. ക്രിസ്തുവിന്‍റെ പീഡാനുഭവത്തിന്‍റെ വെളിച്ചത്തില്‍ നാം സങ്കീര്‍ത്തനം 88 വായിക്കുമ്പോള്‍, ക്രിസ്തുവിന്‍റെ സ്നേഹത്തിന്‍റെ ആഴം നമ്മെ അതിശയിപ്പിക്കും. ക്രിസ്തു അതില്‍ മനുഷ്യവര്‍ഗ്ഗത്തിനുവേണ്ടി മരണത്തിന്‍റെ വാതിലിലൂടെ കടന്നുപോകുവാന്‍ മടിച്ചില്ല.

`ക്രൂശിലെ ക്രിസ്തുവിനെയും പാപം നിമിത്തം താന്‍ സഹിക്കേണ്ടി വന്നതിനെയും സംബന്ധിച്ചു ചിന്തിക്കുക. കഷ്ടങ്ങളുടെയും ശോധനകളുടെയും മധ്യേ വിശ്വാസം സൂക്ഷിക്കുന്നതിന് ഈ അറിവ് എങ്ങനെ സഹായിക്കുന്നു?`