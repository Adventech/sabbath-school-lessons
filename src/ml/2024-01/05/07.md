---
title:  കൂടുതല്‍ പഠനത്തിന്
date:   02/02/2024
---

സങ്കീര്‍ത്തനം 56 E.G. White, “Rejoicing in the Lord” Step to Christ, pp. 115126 വായിക്കുക.

ദൈവജനം എല്ലാ കാലങ്ങളിലും ഓരോ സന്ദര്‍ഭത്തിലും സങ്കീര്‍ത്തനക്കാരനെ പോലെ അതിശയിച്ചിട്ടുണ്ട്. "അന്യദേശത്ത്" ഞങ്ങള്‍ യഹോവയുടെ ഗീതം എങ്ങനെ പാടും എന്നതായിരുന്നു പ്രശ്നം. ദൈവത്തിന്‍റെ സര്‍വ്വാധികാരഭരണത്തിലെ നമ്മുടെ വിശ്വാസം വെല്ലുവിളിക്കപ്പെടുന്നുണ്ട്. ചിലപ്പോള്‍ അതു രൂക്ഷമാണ്. ദൈവം ഇനിയും അംഗീകാരത്തിലുണ്ടോ അല്ലെങ്കില്‍ തിരുവെഴുത്ത് പറയുന്നതുപോലെ ഇനിയും ശക്തനും നല്ലവനും ആകുന്നുവോ എന്നൊക്കെ നമ്മള്‍ ചിന്തിച്ചെന്നു വരാം.

ബൈബിള്‍പരമായ വിശ്വാസം ആത്മവിശ്വാസവും നിശ്ചയവും എന്നപോലെതന്നെ അനിശ്ചിതത്വത്തെയും ഉറപ്പില്ലായ്മയെയും അര്‍ത്ഥമാക്കുന്നുണ്ട്. അനിശ്ചിതത്വവും ഉറപ്പില്ലായ്മയും ചിലപ്പോള്‍, പ്രത്യേകിച്ച്, ദുഷ്ടതയുടെ മുഖത്തും ദൈവത്തെ കാണുന്നില്ല എന്നു തോന്നുമ്പോഴും തികച്ചും അസഹ്യമായി അനുഭവപ്പെടും. പക്ഷേ അനിശ്ചിതത്വം ഒരിക്കലും ദൈവത്തെ കുറിച്ചും സ്നേഹത്തിന്‍റെയും നീതിയുടേതുമായ ദൈവസ്വഭാവത്തെ കുറിച്ചും ദൈവത്തിന്‍റെ വിശ്വാസ്യതയെ കുറിച്ചും ആകരുത്. സങ്കീര്‍ത്തനക്കാര്‍ ഭാവിയെക്കുറിച്ചു ശങ്കിച്ചെന്നു വരാം, എന്നാല്‍ അവര്‍ എപ്പോഴും ദൈവത്തിന്‍റെ പരാജയപ്പെടാത്ത സ്നേഹത്തോടും വിശ്വസ്തതയോടും അഭ്യര്‍ത്ഥന കഴിക്കുന്നു (സങ്കീ. 36:5-10; 89:2,8).

അതുപോലെ, അതേ മാതൃക നമ്മള്‍ പിന്തുടരുകയും വേണം. "ഉയരത്തിലേക്കു നോക്കുവാന്‍, കീഴേ നിങ്ങളുടെ കഷ്ടതകളിലേക്കല്ല, നിങ്ങളുടെ സര്‍വ്വശക്തിയും സമാഹരിക്കുക. അങ്ങനെ ചെയ്താല്‍ നിങ്ങള്‍ ഒരിക്കലും വഴിയില്‍ തളര്‍ന്നു വീഴുകയില്ല. യേശുവിനെ മേഘത്തിനപ്പുറം വളരെ വേഗം നിങ്ങള്‍ കാണും. നിങ്ങളെ സഹായിക്കുവാന്‍ തന്‍റെ കരം നീട്ടപ്പെട്ടിരിക്കും. ലളിതമായ വിശ്വാസത്തില്‍ നിങ്ങളുടെ കരങ്ങളെ യേശുവിനു നല്‍കിക്കൊണ്ടു യേശു നിങ്ങളെ നയിക്കുവാന്‍ അനുവദിക്കുക മാത്രമാണു നിങ്ങള്‍ ചെയ്യേണ്ടത്. നിങ്ങള്‍ വിശ്വാസത്തില്‍ നിറഞ്ഞവര്‍ ആകുമ്പോള്‍ യേശുവിലെ വിശ്വാസത്തിലൂടെ നിങ്ങള്‍ പ്രത്യാശ നിറഞ്ഞവര്‍ ആയിത്തീരും." E.G. White, _Testimonies, Vol. 5_, pp. 578,579.

"ദൈവം മുഖം മറയ്ക്കുന്ന" സമയങ്ങളില്‍ പ്രാര്‍ത്ഥനയുടെ ശക്തിയെ തുച്ഛീകരിക്കരുത്. നേരേ എതിരായി, ഇത്തരം സന്ദര്‍ഭങ്ങള്‍ സ്വയം പരിശോധിക്കുന്നതിനും ദൈവത്തിന്‍റെ മുന്‍കാല രക്ഷാപ്രവൃത്തികളെ ഓര്‍മ്മിക്കുന്നതിനും അനുതാപത്തോടും വിനീതമായ അപേക്ഷകളോടും കൂടി ദൈവത്തെ അന്വേഷിക്കുന്നതിനും സങ്കീര്‍ത്തനക്കാര്‍ക്ക് ഇടയാക്കുന്നു (സങ്കീ. 77:10-12; 89:46-52). "സംശയങ്ങളെയും വിപരീത സ്വാധീനങ്ങളെയും നേരിടുമ്പോള്‍ വിശ്വാസം ശക്തിപ്പെടുന്നു. ഈ ശോധനകളില്‍നിന്നു നേരിടുന്ന അനുഭവം ഏറ്റവും വിലപിടിച്ച രത്നങ്ങളേക്കാള്‍ മൂല്യം ഉള്ളതാണ്." E.G. White, _Testimonies, Vol. 3_, pp. 555.

**ചര്‍ച്ച**:

`തിന്മയെ/ദുഷ്ടതയെ സങ്കീര്‍ത്തനക്കാരന്‍ എന്നപോലെ നിങ്ങള്‍ എപ്രകാരമാണ് നേരിട്ടത്? എങ്ങനെയാണു നിങ്ങള്‍ വിശ്വാസം നിലനിര്‍ത്തുന്നത്?`

`കഷ്ടങ്ങളാല്‍ വിശ്വാസം പരീക്ഷിക്കപ്പെടുമ്പോള്‍ ദൈവത്തിന്‍റെ നന്മയെയും ശക്തിയെയും ചോദ്യം ചെയ്യാതെ ഉത്തരത്തിനായി എവിടേക്കാണു നിങ്ങള്‍ നോക്കുന്നത്?`

`സര്‍വ്വശക്തനായ ദൈവം സൃഷ്ടിച്ചു നിലനിര്‍ത്തുന്ന ഭൂമിയിലെ തിന്മയെ കുറിച്ചുള്ള ചോദ്യത്തിനു നിങ്ങള്‍ എങ്ങനെ ഉത്തരം നല്‍കുന്നു? വന്‍പോരാട്ടം എന്ന ആശയം എങ്ങനെ സഹായിക്കും?`