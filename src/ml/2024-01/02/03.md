---
title:  കഷ്ടകാലങ്ങളിലെ ആശ്രയത്വം
date:   08/01/2024
---

കടുത്ത നിരാശയുടെയും കഷ്ടാനുഭവങ്ങളുടെയും കാലം എല്ലാ ക്രിസ്ത്യാനികള്‍ക്കും അറിയാം; അനുഭവിച്ചിട്ടുണ്ടാകും. ദൈവം എന്തുചെയ്യുന്നു എന്നു പലപ്പോഴും അതിശയിച്ചിട്ടുമുണ്ടാകാം. അല്ലെങ്കില്‍ ദൈവം എന്തുകൊണ്ടാണ് ഇതൊക്കെ അനുവദിക്കുന്നത് എന്നും ചിന്തിച്ചിരിക്കും. അത്തരം അനുഭവങ്ങളിലൂടെ സങ്കീര്‍ത്തന കര്‍ത്താക്കളും കടന്നുപോയിട്ടുണ്ട്. ദിവ്യാത്മാവിന്‍റെ പ്രേരണയാല്‍ അവര്‍ തങ്ങളുടെ അനുഭവങ്ങളെ രേഖപ്പെടുത്തുകയും ചെയ്തു.

`സങ്കീര്‍ത്തനം 44 വായിക്കുക. ഇത് എന്താണ് നമ്മോടു പറയുന്നത്? എല്ലാ കാലത്തെയും വിശ്വാസികള്‍ക്ക് എന്തുകൊണ്ട് ഇതു പ്രസക്തം ആയിരിക്കുന്നു?`

സഭാ ആരാധനകളില്‍ പ്രത്യേക സങ്കീര്‍ത്തനങ്ങള്‍ തിരഞ്ഞെടുക്കുന്നത്, നാം സമൂഹ ആരാധനയില്‍ സ്വീകരിക്കുന്ന പ്രത്യേക മനോഭാവത്തെയും വാക്കുകളെയും ഒക്കെ പലപ്പോഴും പ്രകടമാക്കുന്നുണ്ട്. അത്തരം പരിധി നിയന്ത്രണം, നമുക്കു ജീവിതത്തിന്‍റെ കറുത്ത യാഥാര്‍ത്ഥ്യങ്ങളോടു പൊരുത്തപ്പെടാനുള്ള നമ്മുടെ കഴിവില്ലായ്മയെയോ അസ്വസ്ഥതയെയോ ആണ് അടയാളപ്പെടുത്തുന്നത്. ദൈവം നമ്മോട് അന്യായമായി കഷ്ടകാലങ്ങളില്‍ ഇടപെട്ടു എന്ന് നമുക്കു തോന്നിയാലും, പരസ്യാരാധനകളിലും സ്വകാര്യ പ്രാര്‍ത്ഥനകളില്‍ പോലും അവയെ പ്രകടിപ്പിക്കുന്നത് ഉചിതമാണെന്നു നാം കരുതുന്നില്ല.

ഇങ്ങനെയുള്ള നമ്മുടെ വൈമനസ്യം ആരാധനയുടെ യഥാര്‍ത്ഥ ഉദ്ദേശ്യം നമുക്കു നഷ്ടമാക്കിയേക്കാം. കാഴ്ചപ്പാടുകളെയും നമ്മുടെ അനുഭവങ്ങളെയും ദൈവമുമ്പാകെ സത്യസന്ധമായും പരസ്യമായും വെളിപ്പെടുത്തുന്നതിലെ നമ്മുടെ പരാജയം മൂലം നമ്മുടെ ചിന്തകള്‍ക്കു നമ്മെ നാം തടവുകാരായി വിടുകയാണ്. ദൈവത്തെ സമീപിക്കുന്നതില്‍ നമുക്കുണ്ടാകേണ്ട ആത്മവിശ്വാസത്തെയും ആശ്രയത്വത്തെയും അതു നിഷേധിക്കുന്നു. സങ്കീര്‍ത്തനങ്ങള്‍ പ്രാര്‍ത്ഥന ആക്കുന്നതില്‍ നമുക്ക് ഒരു ഉറപ്പുണ്ട്. അതായത്, നാം പ്രാര്‍ത്ഥിക്കുകയും ആരാധിക്കുകയും ചെയ്യുമ്പോള്‍ നമ്മുടെ അനുഭവങ്ങളെ വിട്ടുകളയുകയോ നിഷേധിക്കുകയോ ചെയ്യുവാന്‍ ആവശ്യമില്ല.

സങ്കീര്‍ത്തനം 44 നല്ല ഒരു ദൃഷ്ടാന്തമാണ്. ആരാധകര്‍ക്ക് അവരുടെ കാരണമില്ലാത്ത കഷ്ടാനുഭവങ്ങളെ സ്വതന്ത്രമായും കൃത്യതയോടും സജീവമായി പ്രകടിപ്പിക്കുവാന്‍ ഈ സങ്കീര്‍ത്തനം സഹായിക്കും. സങ്കീര്‍ത്തനങ്ങള്‍ പ്രാര്‍ത്ഥന ആക്കുമ്പോള്‍ അവരുടെ സംസാര സ്വാതന്ത്ര്യം അവര്‍ക്ക് അനുഭവപ്പെടും. നമുക്കു കണ്ടെത്താന്‍ കഴിയാതിരുന്നതും ധൈര്യപ്പെടാതിരുന്നതുമായ വാക്കുകള്‍ സങ്കീര്‍ത്തനം നമുക്കു തരും; "നീ ഞങ്ങളെ കുറുക്കന്മാരുടെ സ്ഥലത്തുവെച്ച് തകര്‍ത്തുകളവാനും കൂരിരുട്ടുകൊണ്ടു ഞങ്ങളെ മൂടുവാനും തക്കവണ്ണം ഞങ്ങളുടെ ഹൃദയം പിന്തിരിയുകയോ ഞങ്ങളുടെ കാലടികള്‍ നിന്‍റെ വഴി വിട്ടുമാറുകയോ ചെയ്തിട്ടില്ല" (സങ്കീ. 44:18,19).

എന്തായാലും സങ്കീര്‍ത്തനം 44 എങ്ങനെ തുടങ്ങുന്നു എന്നു ശ്രദ്ധിക്കുക. ദൈവം പൂര്‍വ്വകാലങ്ങളില്‍ ദൈവജനത്തിനുവേണ്ടി എങ്ങനെ വന്‍കാര്യങ്ങളെ പ്രവര്‍ത്തിച്ചിരുന്നു എന്നു സങ്കീര്‍ത്തന കര്‍ത്താവ് പറയുന്നു. "എന്‍റെ വില്ലില്‍" അല്ല, എന്നതില്‍ സങ്കീര്‍ത്തനക്കാരന്‍ ദൈവത്തിലെ തന്‍റെ ആശ്രയമാണു വെളിപ്പെടുത്തുന്നത് (സങ്കീ. 44:6).

ഇങ്ങനെയൊക്കെ ആണെങ്കിലും കുഴപ്പങ്ങള്‍ ഇനിയും ദൈവജനത്തിന് അനുഭവപ്പെടുന്നുണ്ട്. നിലവിളിയും വിലാപവും വേദനകളായി നീണ്ടുപോകുന്നു. എന്നാലും ഇതിന്‍റെയെല്ലാം നടുവിലും സങ്കീര്‍ത്തനക്കാരന്‍ വിടുതലിനായി ദൈവത്തോടു നിലവിളിക്കുന്നു: "നിന്‍റെ ദയ നിമിത്തം ഞങ്ങളെ വീണ്ടെടുക്കേണമേ" (സങ്കീ. 44:26). അതായത്, കഷ്ടങ്ങളുടെ നടുവിലും ദൈവത്തിന്‍റെ യാഥാര്‍ത്ഥ്യത്തെയും സ്നേഹത്തെയും സങ്കീര്‍ത്തനക്കാരന്‍ അറിയുന്നു.

`ദൈവത്തിന്‍റെ സാന്നിധ്യം യഥാര്‍ത്ഥമായി അനുഭവപ്പെട്ടിരുന്ന മുന്‍കാലങ്ങളുടെ ഓര്‍മ്മ, ദൈവം അകലെയാണെന്ന ചിന്ത മാറ്റാന്‍ എങ്ങനെ സഹായിക്കും?`