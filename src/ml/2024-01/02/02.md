---
title:  പ്രാര്‍ത്ഥനയില്‍ സങ്കീര്‍ത്തനങ്ങളുടെ ഉപയോഗം പരിപോഷിപ്പിക്കുക
date:   07/01/2024
---

`വായിക്കുക: സങ്കീര്‍ത്തനം 105:5; കൊലൊസ്യര്‍ 3:16; യാക്കോബ് 5:13. വിശ്വാസിയുടെ പ്രാര്‍ത്ഥനാ അനുഭവത്തില്‍ സങ്കീര്‍ത്തനങ്ങളുടെ സ്ഥാനം എന്താണ്?`

ദൈനംദിന ജീവിതത്തില്‍ സങ്കീര്‍ത്തനങ്ങളുടെ വായനാശീലം ആവിഷ്കരിക്കുന്നതിനു ലളിതമായ ഒരു മാര്‍ഗ്ഗമുണ്ട്. ഓരോ സങ്കീര്‍ത്തനം വായിക്കുന്നതിന് ഓരോ ദിവസവും സമയം വേര്‍തിരിക്കുക. ആദ്യദിവസം സങ്കീര്‍ത്തനം 1 വായിച്ചുതുടങ്ങുക; സങ്കീര്‍ത്തന പുസ്തകത്തിലെ ക്രമം അനുസരിച്ച് ഓരോ ദിവസവും വായിക്കുക. നിങ്ങളുടെ ജീവിത സാഹചര്യങ്ങള്‍/അനുഭവങ്ങള്‍ക്ക് ഒത്ത സങ്കീര്‍ത്തനം അതാതുദിവസം വായിക്കുന്നതാണ് മറ്റൊരു രീതി. വിലാപ സങ്കീര്‍ത്തനങ്ങളുണ്ട്, സമൂഹവിലാപ സങ്കീര്‍ത്തനങ്ങളുണ്ട്, സ്തോത്രാ ര്‍പ്പണം, ഗീതങ്ങള്‍, പ്രായശ്ചിത്തം, ജ്ഞാനം (ദൈവത്തിന്‍റെ ജ്ഞാനവും നടത്തിപ്പും അന്വേഷിക്കുന്നതരം), ചരിത്രപരമായവ, കോപവും രോഷവും കലര്‍ന്നവ, തീര്‍ത്ഥാടനപരമായവ എന്നിങ്ങനെയും സങ്കീര്‍ത്തനങ്ങള്‍ ഉണ്ട്. ഈ ക്വാര്‍ട്ടറില്‍ ഇത്തരം സങ്കീര്‍ത്തനങ്ങള പരിശോധിക്കുകയും അവ കാണപ്പെടുന്ന പശ്ചാത്തലത്തില്‍ അവയെ നാം പഠിക്കുകയും ചെയ്യും.

അപ്പോള്‍, എങ്ങനെയാണു നാം സങ്കീര്‍ത്തനങ്ങളെ പഠിക്കേണ്ടത്?

ആദ്യം സങ്കീര്‍ത്തനം വായിക്കുക, ലളിതമായി ചിന്തിക്കുക, തുടര്‍ന്നു പ്രാര്‍ത്ഥിക്കുക. ധ്യാനിച്ചുകൊണ്ടു/തുടരെ ചിന്തിച്ചുകൊണ്ട്, സങ്കീര്‍ത്തനത്തിലെ വിവിധ വസ്തുതകളെ മനസ്സില്‍ ഓര്‍ത്തെടുക്കുക: ദൈവത്തെ സങ്കീര്‍ത്തനക്കാരന്‍ എങ്ങനെ അഭിമുഖീകരിക്കുന്നു എന്നും ആ പ്രാര്‍ത്ഥനയുടെ കാരണങ്ങള്‍ എന്തൊക്കെ എന്നും മനസ്സിലാക്കാന്‍ ശ്രമിക്കുക. നിങ്ങളുടെ സാഹചര്യങ്ങള്‍ സങ്കീര്‍ത്തനക്കാരന്‍റേതിനോട് എങ്ങനെ യോജിച്ചുവരുന്നു എന്നു വിലയിരുത്തുക. സങ്കീര്‍ത്തനം എങ്ങനെ നിങ്ങളുടെ അനുഭവങ്ങളെ പ്രസരിപ്പിക്കുവാന്‍ സഹായിക്കുമെന്നു കണക്കാക്കുക. നിങ്ങള്‍ അവിടെ വായിക്കുന്നതിനെ യുക്തിയോടെ ബന്ധിപ്പിക്കുന്നതിനു നിങ്ങള്‍ക്കു കഴിയുന്നതില്‍ നിങ്ങള്‍ പലപ്പോഴും അതിശയിക്കും.

സങ്കീര്‍ത്തനത്തില്‍ ഏതെങ്കിലും കാര്യം നിങ്ങളെ വെല്ലുവിളിക്കുന്നെങ്കില്‍ അതിനെ കുറിച്ചു ചിന്തിക്കുക. ഉദാഹരണത്തിന്, നിങ്ങള്‍ നേരിടുന്ന ഏതെങ്കിലും കാര്യത്തില്‍ നിങ്ങള്‍ പുലര്‍ത്തുന്ന തെറ്റായ ഒരു പ്രത്യാശയെ സങ്കീര്‍ത്തനം തിരുത്തുന്നെങ്കില്‍ നിങ്ങള്‍ ചിന്തിക്കണം. ക്രിസ്തുവിന്‍റെ വ്യക്തിത്വത്തെയും രക്ഷണ്യ പ്രവര്‍ത്തനത്തിന്‍റെയും ക്രിസ്തു വാഗ്ദാനം ചെയ്യുന്ന ദീര്‍ഘകാല പ്രത്യാശയുടെയും വെളിച്ചത്തില്‍ സങ്കീര്‍ത്തനത്തിന്‍റെ സന്ദേശത്തിന്മേല്‍ നിരന്തരം ധ്യാനിക്കുക. നമ്മള്‍ അറിയുന്നതുപോലെ, ബൈബിളിലെ ഏതു കാര്യത്തെയും ക്രിസ്തുവിന്‍റെയും ക്രൂശിന്‍റെയും വെളിച്ചത്തില്‍ കാണുവാന്‍ ഇത് എല്ലായ്പോഴും നമ്മെ സഹായിക്കുന്നു.

പ്രാര്‍ത്ഥനയ്ക്കു സങ്കീര്‍ത്തനം നല്‍കുന്ന പുതിയ ഉദ്ദേശ്യങ്ങളെയും കണ്ടെത്തുക; നിങ്ങള്‍ക്കും സഭയ്ക്കും ലോകത്തിനും അവയുടെ പ്രാധാന്യത്തെ കുറിച്ചു ചിന്തിക്കുക. ദൈവത്തിന്‍റെ വചനത്തെ നിങ്ങളുടെ മനസ്സിലും ഹൃദയത്തിലും നിക്ഷേപിക്കുന്നതിനു ദൈവത്തോടു പ്രാര്‍ത്ഥിക്കുക. പ്രസ്തുത സങ്കീര്‍ത്തനം മറ്റൊരാളുടെ ജീവിതാനുഭവങ്ങളുമായി യോജിക്കുന്നു എന്നു തോന്നുന്നെങ്കില്‍ ആ വ്യക്തിക്കുവേണ്ടിയും നിങ്ങള്‍ പ്രാര്‍ത്ഥിക്കുക. മനസ്സിലാക്കേണ്ട കാര്യം ഇതാണ്: സങ്കീര്‍ത്തനങ്ങള്‍ നമ്മുടെ ജീവിതങ്ങളിലെ അനേകം പ്രസക്ത കാര്യങ്ങളെ പരാമര്‍ശിക്കുന്നുണ്ട്; അവ നമ്മോടു പറയുന്ന കാര്യങ്ങളെകൊണ്ട്, സങ്കീര്‍ത്തന വായനയിലൂടെയും അവയെ ഉള്‍ക്കൊള്ളുന്നതിലൂടെയും നമുക്കു നമ്മെ പരിപോഷിപ്പിക്കാന്‍ കഴിയും.

`"ക്രിസ്തുവിന്‍റെ വചനം ഐശ്വര്യമായി സകല ജ്ഞാനത്തോടുംകൂടെ നിങ്ങളില്‍ വസിക്കട്ടെ" (കൊലൊ. 3:16). ആ അനുഭവത്തിനു ബൈബിള്‍ വായനയുടെ പ്രാധാന്യം എന്താണ്?`