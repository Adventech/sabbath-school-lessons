---
title:  അങ്ങയുടെ ക്രോധം അവരുടെമേല്‍ പകരേണമേ
date:   07/02/2024
---

`വായിക്കുക: സങ്കീര്‍ത്തനം 58:6-8; 69:22-28; 83:9-17; 94:1-2; 137:7-9. എന്തു സാരാശംങ്ങള്‍/ആദര്‍ശങ്ങളാണ് ഈ സങ്കീര്‍ത്തനങ്ങള്‍ കൈമാറുന്നത്? ഇവയിലെ ന്യായവിധിയുടെ അധികാരി ആരാകുന്നു?`

ദൈവം പ്രതികാരം ചെയ്യുവാന്‍ ചില സങ്കീര്‍ത്തനങ്ങള്‍ ദൈവത്തോടു പ്രാര്‍ത്ഥിക്കുന്നു. സങ്കീര്‍ത്തനക്കാര്‍ക്കോ അവരുടെ ആളുകള്‍ക്കോ, ദോഷം ചെയ്യാന്‍ ഉദ്ദേശിക്കുന്നവര്‍ക്കും ചെയ്തവര്‍ക്കും (വ്യക്തികളോ രാജ്യങ്ങളോ) എതിരായാണു പ്രതികാരം ചെയ്യേണ്ടത്. ശത്രുക്കളെ സ്നേഹിക്കുവാനുള്ള ബൈബിള്‍ തത്വത്തിനു ചേരാത്ത പരുഷമായ ഭാഷ ആണത്. അതുകൊണ്ടുതന്നെ ഈ സങ്കീര്‍ത്തനങ്ങള്‍ക്കു ചഞ്ചലത ഉണ്ടാക്കാന്‍ കഴിയും (മത്താ. 5:44).

എന്നിരുന്നാലും പ്രതികൂല സാഹചര്യങ്ങളിലെ സങ്കീര്‍ത്തനക്കാരുടെ ഇത്തരം രോഷം ഒരു വിധത്തില്‍ നല്ലതാണ്. സങ്കീര്‍ത്തനക്കാര്‍ ശരിതെറ്റുകളെ മറ്റുള്ളവരെക്കാള്‍ ഗൗരവമായി എടുത്തു എന്നാണ് അതിന്‍റെ അര്‍ത്ഥം. ലോകത്തില്‍ തനിക്കെതിരേ മാത്രമല്ല, മറ്റുള്ളവര്‍ക്കും ചെയ്ത ദോഷങ്ങളെ അധികമായും അവര്‍ പരിഗണിക്കുന്നു.

എന്തായാലും സ്വയം പ്രതികാരം ചെയ്യുന്ന കാര്യം സങ്കീര്‍ത്തനക്കാര്‍ ഒരിക്കലും പറയുന്നില്ല. പ്രതികാരത്തെ പൂര്‍ണ്ണമായും അവര്‍ ദൈവത്തില്‍ ഏല്പിക്കുകയാണ്. ഉടമ്പടി ശാപങ്ങള്‍ക്കായാണ് (ആവ. 27:9-16) അവര്‍ ആഹ്വാനം ചെയ്യുന്നത്. ദൈവം വാഗ്ദത്ത പ്രകാരം പ്രവര്‍ത്തിക്കുവാന്‍ അവര്‍ ആവശ്യപ്പെടുന്നു.

ദൈവത്തിന്‍റെ ആസന്നമായ ന്യായവിധിയുടെ പ്രവാചക പ്രഖ്യാപനങ്ങളാണു സങ്കീര്‍ത്തനങ്ങള്‍. അവ കേവലം സങ്കീര്‍ത്തനക്കാരുടെ പ്രാര്‍ത്ഥനകള്‍ മാത്രമല്ല. പ്രവാചക പുസ്തകങ്ങളില്‍ കാണും പ്രകാരമുള്ള ബാബിലോണിന്‍റെ നാശത്തിന്‍റെ ദിവ്യപ്രസ്താവനയാണു സങ്കീര്‍ത്തനം 137. ബാബിലോണ്‍ മറ്റു ദേശങ്ങളോടു ചെയ്ത സര്‍വ്വനാശം ഇപ്പോള്‍ അവരുടെ മേല്‍ വരുന്നു. തിന്മ എക്കാലവും ശിക്ഷിക്കപ്പെടാതെ പോകില്ല എന്ന ദിവ്യമുന്നറിയിപ്പ് സങ്കീര്‍ത്തനങ്ങള്‍ നല്‍കുന്നു.

ദൈവത്തിന്‍റെ പ്രതികാരം നീതിയോടും കൃപയോടും കൂടി അളക്കപ്പെടും. തങ്ങളോടു ദോഷം ചെയ്യുന്നവര്‍ക്കുവേണ്ടി പ്രാര്‍ത്ഥിക്കുവാനും അവരുടെ മാനസാന്തരത്തിനായി പ്രത്യാശിക്കുവാനും ദൈവകുഞ്ഞുങ്ങളെ ദൈവം ക്ഷണിക്കുന്നു (സങ്കീ. 83:18; യിരെ. 29:7).

ശത്രുക്കളോടുള്ള സ്നേഹത്തിന്‍റെ ബൈബിള്‍ നിര്‍ദ്ദേശങ്ങളോടു സങ്കീര്‍ത്തനങ്ങളെ ചേര്‍ത്തു വയ്ക്കുവാന്‍ ശ്രമിക്കുമ്പോഴും അവയില്‍ പ്രകടമായിരിക്കുന്ന അതിവേദനയുടെ അനുഭവങ്ങളെ കുറച്ചു കാണരുത്. ദൈവം തന്‍റെ മക്കളുടെ ദുരിതം അറിയുകയും "തന്‍റെ ഭക്തന്മാരുടെ മരണം യഹോവയ്ക്കു വിലയേറിയതാണ്" (സങ്കീ. 116:15) എന്നു വീണ്ടും ഉറപ്പു തരികയും ചെയ്യുന്നു. സകല തിന്മയ്ക്കും എതിരേ ശബ്ദം ഉയര്‍ത്തുവാനും ദൈവരാജ്യത്തിന്‍റെ പൂര്‍ണ്ണതയോടെയുള്ള ആഗമനത്തെ അന്വേഷിക്കുവാനും ദൈവിക ന്യായവിധി ദൈവജനങ്ങളെ ചുമതലപ്പെടുത്തുന്നു. സങ്കീര്‍ത്തനങ്ങള്‍ കഷ്ടം അനുഭവിക്കുന്നവര്‍ക്ക് ശബ്ദം നല്‍കുന്നു. ദൈവം അവരുടെ കഷ്ടം അറിയുന്നുണ്ടെന്ന് അവര്‍ക്കു ബോധ്യം വരുത്തുന്നു. ഒരിക്കല്‍ അവര്‍ക്കു നീതി ഉറപ്പു വരുത്തുകയും ചെയ്യുന്നു.

`പ്രതികാരചിന്തകളെ എങ്ങനെ ഒഴിവാക്കാനാകും?`