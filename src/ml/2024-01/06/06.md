---
title:  ദൈവത്തിന്‍റെ ന്യായവിധിയും വിശുദ്ധമന്ദിരവും
date:   08/02/2024
---

`വായിക്കുക: സങ്കീര്‍ത്തനം 96:6-10; 99:1-4; 132:7-9, 13-18. ദൈവത്തിന്‍റെ ന്യായവിധി എവിടെയാണ് നടക്കുന്നത്, നമുക്കുള്ള മറുപടിയുടെ സൂചനകള്‍ എന്തൊക്കെ? ദൈവം ദുഷ്ടതയെ എങ്ങനെ കൈകാര്യം ചെയ്യുമെന്നു മനസ്സിലാക്കുവാന്‍ വിശുദ്ധമന്ദിരം എങ്ങനെ സഹായിക്കുന്നു?`

ദൈവത്തിന്‍റെ ന്യായവിധി വിശുദ്ധമന്ദിരവുമായി അടുത്തു ബന്ധപ്പെട്ടിരിക്കുന്നു. വിശുദ്ധ മന്ദിരത്തിന്‍റെ അന്തരീക്ഷത്തിലാണു ദുഷ്ടതയെ സംബന്ധിച്ച സങ്കീര്‍ത്തനക്കാരന്‍റെ കാഴ്ചപ്പാടിനു മാറ്റം സംഭവിച്ചത് (സങ്കീ. 73:17-20). വിശുദ്ധമന്ദിരം ന്യായവിധി സ്ഥാനമായി നിശ്ചയിക്കപ്പെട്ടിരുന്നു. ഉറിമിന്‍റെ ന്യായവിധി അവിടെയാണു നടന്നിരുന്നത് (സംഖ്യാ. 27:21). മഹാപുരോഹിതന്‍റെ മാര്‍പതക്കത്തില്‍ ഉറിം സ്ഥാനം പിടിച്ചിരുന്നു; അവന്‍ ന്യായാധിപനും ആയിരുന്നു (പുറ. 28:15, 28-30). അതേ പ്രകാരം, ലോകത്തെ അതിന്‍റെ പാപവും തിന്മയും നിമിത്തം ന്യായം വിധിക്കുവാന്‍ ഒരുങ്ങിയിരിക്കുന്നവനായി പല സങ്കീര്‍ത്തനങ്ങളും ദൈവത്തെ ചിത്രീകരിക്കുന്നു.

രക്ഷാപദ്ധതി വിശുദ്ധമന്ദിരത്തില്‍ വെളിപ്പെടുത്തപ്പെട്ടിരുന്നു. പുറജാതി മതങ്ങളില്‍ പാപം ഒരു ഭൗതിക കറയായാണു കരുതപ്പെട്ടിരുന്നത്; താന്ത്രിക വിദ്യകളിലൂടെ നീക്കാമെന്നും ധരിച്ചിരുന്നു. അതിനു വിപരീതമായി, ദൈവത്തിന്‍റെ ധാര്‍മ്മിക ന്യായപ്രമാണത്തിന്‍റെ ലംഘനം ആയാണു ബൈബിള്‍ പാപത്തെ അവതരിപ്പിക്കുന്നത്. ദൈവം ന്യായത്തെയും നീതിയെയും ഇഷ്ടപ്പെടുന്നു എന്നതാണ് തന്‍റെ വിശുദ്ധിയുടെ അര്‍ത്ഥം. അതേപോലെ, ദൈവജനം ന്യായത്തെയും നീതിയെയും പിന്തുടരുകയും ദൈവത്തെ വിശുദ്ധിയില്‍ ആരാധിക്കുകയും വേണം. അതിന് അവര്‍ ദൈവത്തിന്‍റെ ന്യായപ്രമാണം ആചരിക്കണം/അനുസരിക്കണം. ന്യായപ്രമാണം ദൈവത്തിന്‍റെ വിശുദ്ധിയുടെ ഒരു പ്രകടനമാണ്.

അപ്രകാരം, വിശുദ്ധമന്ദിരം പാപക്ഷമയുടെയും നീതിയുടെ യഥാസ്ഥാപനത്തിന്‍റെയും സ്ഥാനമാണ്. ദൈവസിംഹാസനത്തിന്‍റെ കൃപാസനവും "നീതിയാഗ"ങ്ങളും അതാണു സൂചിപ്പിക്കുന്നത് (ആവ. 33:19; സങ്കീ. 4:5).

ക്ഷമിക്കുന്ന ദൈവം ആകട്ടെ, അനുതപിക്കാത്തവരുടെ ദുഷ്ട പ്രവൃത്തികള്‍ക്കു പ്രതികാരം ചെയ്യുന്നു (സങ്കീ. 99:8). ദിവ്യന്യായവിധിയുടെ സ്ഥാനം എന്ന നിലയില്‍ വിശുദ്ധമന്ദിരത്തിന്‍റെ പ്രായോഗിക അര്‍ത്ഥങ്ങള്‍ ദൈവത്തിന്‍റെ വിശുദ്ധിയെ സംബന്ധിച്ച അവബോധത്തില്‍ സ്ഥിരമായി കാണപ്പെടുന്നു. ദൈവത്തിന്‍റെ ഉടമ്പടി വ്യവസ്ഥകള്‍ക്ക് ഒത്ത നീതിയായ ജീവിതത്തെ അത് നിഷ്കര്‍ഷിക്കുന്നു.

സീയോനില്‍നിന്നുള്ള ദൈവത്തിന്‍റെ ന്യായവിധി നീതിമാന്മാരുടെ പരിരക്ഷക്കും ദുഷ്ടന്മാരെ കീഴടക്കുന്നതിനും വേണ്ടി ഉള്ളതാണ് (സങ്കീ. 132:13-18). ന്യാഥാധിപതി എന്ന നിലയിലെ ദൈവത്തിന്‍റെ, പ്രത്യേകിച്ച് പാപപരിഹാരദിനത്തിലെ ആഗമനത്തിന്‍റെ ആഘോഷകരമായ പ്രതീക്ഷകളെ വിശുദ്ധ മന്ദിരം എപ്പോഴും നിലനിര്‍ത്തി. അതുപോലെ, ദിവ്യന്യായാധിപന്‍റെ, അതായത് യേശുക്രിസ്തുവിന്‍റെ മന്ദിരത്തില്‍ നിന്നു വേഗത്തിലുള്ള ആഗമനത്തിന്‍റെ നിശ്ചയത്തെ സങ്കീര്‍ത്തനങ്ങള്‍ ശക്തിപ്പെടുത്തുന്നു (സങ്കീ. 96:13; 98:9; വെളി. 11:15-19).

`റോമര്‍ 8:34 അനുസരിച്ച് ക്രിസ്തുവിന്‍റെ സ്വര്‍ഗ്ഗീയ വിശുദ്ധമന്ദിരത്തിലെ സാന്നിധ്യം എങ്ങനെയാണു നമുക്കു സദ്വര്‍ത്തമാനം ആകുന്നത്?`