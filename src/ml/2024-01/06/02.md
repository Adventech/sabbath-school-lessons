---
title:  ഗംഭീരനായ പോരാളി
date:   04/02/2024
---

`വായിക്കുക: സങ്കീര്‍ത്തനം 18:3-18; 76:3-9,12; 144:5-7. ഈ വേദഭാഗങ്ങളില്‍ ദൈവം എങ്ങനെയാണ് ചിത്രീകരിക്കപ്പെട്ടിരിക്കുന്നത്? ദൈവ ജനത്തെ വിടുവിക്കുവാനുള്ള തന്‍റെ സന്നദ്ധതയെ ഈ സാദൃശ്യങ്ങള്‍ എങ്ങനെ കാണിച്ചുതരുന്നു?`

ദൈവജനത്തെ ഭീതിപ്പെടുത്തുന്ന ദുര്‍ശക്തികളുടെ മേലുള്ള ദൈവത്തിന്‍റെ അതിശയിപ്പിക്കുന്ന ശക്തിയെ/അധീശയതയെ ഈ സങ്കീര്‍ത്തനങ്ങള്‍ പ്രശംസിക്കുന്നു. ദൈവത്തെ തന്‍റെ മുഴുമഹിമയില്‍ യുദ്ധവീരനും ന്യായാധിപനുമായി അവ ചിത്രീകരിക്കുന്നു. പോരാളി ആയുള്ള ദൈവത്തിന്‍റെ സാദൃശ്യം സങ്കീര്‍ത്തനങ്ങളില്‍ ധാരാളമുണ്ട്. അത് ദൈവത്തിന്‍റെ സര്‍വ്വധിപത്യത്തെയും തന്‍റെ ജനത്തിന്‍റെ നിലവിളിയോടും കഷ്ടാനുഭവങ്ങളോടുമുള്ള തന്‍റെ പ്രതികരണത്തിന്‍റെ തിടുക്ക സ്വഭാവത്തെയും ഉയര്‍ത്തിക്കാട്ടുന്നു.

'യഹോവ ആകാശത്തില്‍ ഇടിമുഴക്കി, അത്യുന്നതന്‍ തന്‍റെ നാദം കേള്‍പ്പിച്ചു, ആലിപ്പഴവും തീക്കനലും പൊഴിഞ്ഞു. അവിടുന്നു അസ്ത്രം എയ്ത് അവരെ ചിതറിച്ചു; മിന്നല്‍ അയച്ച് അവരെ തോല്പിച്ചു. യഹോവേ, അങ്ങയുടെ ഭര്‍ത്സനത്താലും അവിടുത്തെ മൂക്കിന്‍റെ ശ്വാസത്തിന്‍റെ ഊത്തിനാലും നീര്‍ത്തോടുകള്‍ കാണായ് വന്നു, ഭൂതലത്തിന്‍റെ അടിസ്ഥാനങ്ങള്‍ വെളിപ്പെട്ടു' (സങ്കീ. 18:13-15).

ദൈവത്തിന്‍റെ ശുദ്ധമായ നിശ്ചയദാര്‍ഢ്യവും പ്രവൃത്തികളുടെ വിപുലതയും ദുരിതം അനുഭവിക്കുന്ന ഏവരുടെയും പേര്‍ക്കുള്ള കരുതലും അനുകമ്പയും സംബന്ധിച്ച സകല സംശയങ്ങളെയും ദൂരെ അകറ്റണം. തിന്മയെ ജയിക്കുന്നതിലും ഇതു ബാധകമാണ്. ദൈവം അതു നിവര്‍ത്തിക്കുവാന്‍ നാം കാത്തിരിക്കുക മാത്രം വേണം.

ദൈവത്തിന്‍റെ ജനം, ദാവീദിനെ പോലുള്ളവര്‍ യുദ്ധത്തില്‍ ഏര്‍പ്പെട്ടപ്പോള്‍, മാനുഷിക ഉപാധികളാല്‍ അല്ല വിടുതല്‍ ഉണ്ടായത്. ദൈവജനത്തിന്‍റെ ശത്രുക്കളോടുള്ള ദാവീദിന്‍റെ പല യുദ്ധങ്ങളിലും ദൈവം മാത്രമാണു വിജയം നേടിയതെന്നു ദാവീദ് ദൈവത്തെ പുകഴ്ത്തി. തന്‍റെ പല നേട്ടങ്ങള്‍ക്കും വിജയങ്ങള്‍ക്കും സംഭവത്തിന്‍റെ പുകഴ്ച ദാവീദിന് എളുപ്പം എടുക്കാമായിരുന്നു; എന്നാല്‍ അതായിരുന്നില്ല അവന്‍റെ മനോഗതി. തന്‍റെ ശക്തിയുടെ ഉറവിടം എവിടെ ആയിരുന്നെന്ന് അവന്‍ അറിഞ്ഞിരുന്നു. ദൈവം തന്‍റെ കൈകള്‍ക്കു യുദ്ധാഭ്യാസം വരുത്തുന്നു (സങ്കീ. 18:34) എന്നു ദാവീദ് പറയുമ്പോഴും സങ്കീര്‍ത്തനങ്ങളില്‍ ഒരിടത്തും അവന്‍ തന്‍റെ യുദ്ധസാമര്‍ത്ഥ്യത്തില്‍ ആശ്രയിക്കുന്നില്ല. പകരം, ദൈവം ദാവീദിനുവേണ്ടി യുദ്ധം ചെയ്യുകയും അവനെ വിടുവിക്കുകയും ചെയ്യുന്നു എന്നു ദാവീദ് സാക്ഷ്യപ്പെടുത്തുന്നു (സങ്കീ. 18:47,48).

സങ്കീര്‍ത്തനങ്ങളില്‍ ദാവീദ് സമര്‍ത്ഥനായ പോരാളി ആയിരുന്നെങ്കിലും ഒരു ഗായകന്‍ എന്ന നാമധേയമാണു ദാവീദ് സ്വീകരിക്കുന്നത്; തന്‍റെ ജനത്തിന്‍റെ രക്ഷകനും നിലനിര്‍ത്തുന്നവനും ദൈവം മാത്രമാണെന്ന് അവന്‍ ദൈവത്തെ പുകഴ്ത്തുന്നു (സങ്കീ. 144:10-15). സ്തുതിയും പ്രാര്‍ത്ഥനയും ആയിരുന്നു ദാവീദിന്‍റെ ശക്തികേന്ദ്രം. അവയാകട്ടെ ഏതു യുദ്ധായുധങ്ങളെക്കാളും ശക്തമായിരുന്നു. ദൈവത്തെ മാത്രമാണു നാം വിശ്വസിക്കുകയും ആരാധിക്കുകയും ചെയ്യേണ്ടത്.

`എന്തെല്ലാം വരങ്ങളും കഴിവുകളും നേട്ടങ്ങളും ഉണ്ടായാലും എന്തുകൊണ്ട് നാം അവയുടെ ഉറവിടത്തെ ഓര്‍ക്കണം? അല്ലെങ്കിലുള്ള അപകടം എന്താണ്?`