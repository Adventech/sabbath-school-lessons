---
title:  ഞാന്‍ എഴുന്നേല്‍ക്കും
date:   03/02/2024
---

### പഠനത്തിനുള്ള വേദഭാഗങ്ങള്‍
സങ്കീര്‍ത്തനം 18:3-8; 41:1-3; ആവ. 15:7-11; സങ്കീര്‍ത്തനം 82; 96:6-10; 99:1-4; റോമര്‍ 8:34.

> <p>മനഃപാഠവാക്യം</p>
> "എളിയവരുടെ പീഡയും ദരിദ്രന്മാരുടെ ദീര്‍ഘശ്വാസവും നിമിത്തം ഇപ്പോള്‍ ഞാന്‍ എഴുന്നേല്‍ക്കും; രക്ഷക്കായി കാംക്ഷിക്കുന്നവനെ ഞാന്‍ അതിലാക്കും എന്നു യഹോവ അരുളിച്ചെയ്യുന്നു" (സങ്കീ. 12:5).

നമ്മുടെ ഈ കാലത്തു മാത്രമല്ല, അനീതിയും പ്രതികൂലവും രൂക്ഷമാകുന്നത്. സങ്കീര്‍ത്തനക്കാരും അത്തരം കാലത്താണു ജീവിച്ചിരുന്നത്. അതുകൊണ്ടുതന്നെ അവ മറ്റെന്ത് ആയിരുന്നാലും, ലോകത്തിലെ അതിക്രമങ്ങള്‍ക്കും അടിച്ചമര്‍ത്തലുകള്‍ക്കും എതിരേയുള്ള ദൈവത്തിന്‍റെ പ്രതിഷേധങ്ങളാണു സങ്കീര്‍ത്തനങ്ങള്‍. അതു നമ്മുടെ ഇന്നത്തെ ലോകത്തും സങ്കീര്‍ത്തനക്കാരുടെ ലോകത്തും ഒരുപോലെ ആണ്.

അതെ, ദൈവം ദീര്‍ഘക്ഷമ ഉള്ളവനാണ്. അതുകൊണ്ട് അവിടുന്നു മഹാസഹിഷ്ണതയോടെ തന്‍റെ ക്രോധത്തെ അടക്കി വയ്ക്കുന്നു. ആരും നശിച്ചുപോകാതെ അനുതപിച്ചു തങ്ങളുടെ വഴികളെ വിട്ടുതിരിയുവാന്‍ അവിടുന്ന് ആഗ്രഹിക്കുന്നു

(2 പത്രൊ. 3:9-15). ദൈവത്തിന്‍റെ ഇടപെടലിനുള്ള അനുയോജ്യമായ സമയം മനുഷ്യന്‍റെ പ്രതീക്ഷകള്‍ക്ക് ഒത്തുവരുന്നില്ലെങ്കിലും, ദൈവത്തിന്‍റെ ന്യായവിധിയുടെ ദിവസം വരുന്നു (സങ്കീ. 96:13; 98:9). ആ ദിവസം വരുന്നതുവരെ നാം ദൈവത്തിലും തന്‍റെ വാഗ്ദത്തങ്ങളിലും ഉറച്ചുവിശ്വസിക്കണം. നീതിയിലും ന്യായത്തിലും സ്രഷ്ടാവായ ദൈവത്തിന്‍റെ സിംഹാസനം സ്ഥാപിക്കപ്പെട്ടിരിക്കുന്നു (സങ്കീ. 89:14; 97:2). അതുകൊണ്ട് ദൈവത്തിനു തന്‍റെ ഉന്നതമായ ന്യായതീര്‍പ്പോടെ ലോകത്തിനു സ്ഥിരതയും (ഉറപ്പ്) അഭിവൃദ്ധിയും നല്‍കുവാന്‍ കഴിയും. ദൈവത്തിന്‍റെ ന്യായവിധിയുടെ രണ്ടുഭാഗങ്ങളാണ് അടിച്ചമര്‍ത്തപ്പെട്ടവരുടെ (പീഡിതര്‍) മോചനവും ദുഷ്ടന്മാരുടെ നശീകരണവും (സങ്കീ. 7:6-17).

ഇതാണു നമുക്കു വാഗ്ദത്തം ചെയ്യപ്പെട്ടിരിക്കുന്നത്. ഇതാണു നിശ്ചയമായും ഒരിക്കല്‍ വരാനിരിക്കുന്നത്. പക്ഷേ അതു നമ്മുടെ സമയത്തല്ല, ദൈവം നിശ്ചയിക്കുന്ന സമയത്താണു സംഭവിക്കുക. ഇതാണു സങ്കീര്‍ത്തനക്കാരന്‍ ഊന്നിപറയുന്ന കാര്യം.

_*ഈ ആഴ്ചയിലെ പാഠം പഠിച്ച് ഫെബ്രുവരി 10 ലെ ശബ്ബത്തിനായി ഒരുങ്ങുക_