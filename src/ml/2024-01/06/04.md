---
title:  നിങ്ങള്‍ എത്രത്തോളം അനീതിയായി വിധിക്കും?
date:   06/02/2024
---

ദൈവം യിസ്രായേലില്‍ നീതി നിര്‍വ്വഹിക്കുവാന്‍ യിസ്രായേല്‍ നായകന്മാര്‍ക്ക് അധികാരം കൊടുത്തിരുന്നു (സങ്കീ. 72:1-7, 12-14). ദൈവഹിതം അനുസരിച്ച് വേണമായിരുന്നു യിസ്രായേല്‍ രാജാക്കന്മാര്‍ അവരുടെ അധികാരം ഉപയോഗിക്കുവാന്‍. നേതാക്കന്മാരുടെ പ്രധാന പരിഗണന ദേശത്തു നീതിയും സമാധാനവും നിലനിര്‍ത്തുന്നതും സാമൂഹികമായി ദുര്‍ബ്ബലരായവരെ സംരക്ഷിക്കുന്നതും ആകണമായിരുന്നു. അപ്പോള്‍ മാത്രമേ ദേശവും മുഴുവന്‍ ജനവും അഭിവൃദ്ധിപ്പെടുകയുള്ളൂ. ദൈവത്തോടുള്ള വിശ്വസ്തതകൊണ്ടാണ്, മനുഷ്യശക്തികൊണ്ടല്ല, രാജാവിന്‍റെ സിംഹാസനം ശക്തിപ്പെടേണ്ടത്.

`സങ്കീര്‍ത്തനം 82: വായിക്കുക. നേതാക്കള്‍ നീതിയെ തകിടം മറിക്കുകയും സംരക്ഷിക്കുവാന്‍ ചുമതലപ്പെട്ടവരെ ക്ലേശിപ്പിക്കുകയും ചെയ്യുമ്പോള്‍ എന്തു സംഭവിക്കുന്നു?`

ദൈവം സങ്കീര്‍ത്തനം 82 ല്‍ യിസ്രായേലിലെ വഷളായ ന്യായാധിപന്മാരുടെമേല്‍ ന്യായവിധി പ്രഖ്യാപിക്കുന്നു. പറയപ്പെടുന്ന "ദേവന്മാര്‍" സങ്കീ. 82:1,6) അന്യജാതികളുടെ ദേവന്മാരോ ദൂതന്മാരോ അല്ല. കാരണം ദൈവജനത്തിനു നീതി നടത്തുന്നത് അവരെ ഏല്പിച്ചിരുന്നില്ല. അതുകൊണ്ടു നീതി നടത്തുന്നതിന് അവരെ അവര്‍ ന്യായം വിധിക്കേണ്ടതില്ല. സങ്കീര്‍ത്തനം 82:2-4 ല്‍ പറയപ്പെടുന്ന ആരോപണങ്ങള്‍ മോശയുടെ ന്യായപ്രമാണത്തില്‍ (Torah) പറയപ്പെടുന്നവയാണ്. അതുകൊണ്ട് "ദേവന്മാര്‍" യിസ്രായേല്‍ നേതാക്കന്മാര്‍/ന്യായാധിപന്മാര്‍ ആണെന്നു തിരിച്ചറിയാന്‍ കഴിയുന്നു (ആവ. 1:16-18; 16:18-20; യോഹ. 10:33-35). ദൈവം "മനുഷ്യപുത്രന്മാരെ" അവര്‍ നീതിയോടെ ന്യായം വിധിക്കുന്നുവോ എന്നു ചോദ്യം ചെയ്യുന്നു. അവരുടെ ന്യായവിധിയും പ്രസ്താവിക്കപ്പെട്ടു. കാരണം അവര്‍ നീതികെട്ടവരായി കാണപ്പെട്ടു. നേതാക്കള്‍ അറിവില്ലായ്കയാല്‍ ഇരുട്ടില്‍ തപ്പുന്നു (സങ്കീ. 82:5). കാരണം വെളിച്ചമായ ദൈവിക ന്യായപ്രമാണം അവര്‍ ഉപേക്ഷിച്ചുകളഞ്ഞു (സങ്കീ. 119:105).

ദൈവം ഏകദൈവം ആണെന്നു തിരുവെഴുത്തുകള്‍ അചഞ്ചലമായി ഉയര്‍ത്തിക്കാട്ടുന്നു. ദൈവം തന്‍റെ പ്രതിനിധികളായി മാനുഷിക നേതാക്കളെ നിയോഗിച്ചുകൊണ്ടു ലോകഭരണം അവരുമായി പങ്കിടുന്നു (റോമര്‍ 13:1). എന്തായാലും ഈ മാനുഷിക പ്രതിനിധികള്‍ ചരിത്രത്തിലും ഇപ്പോഴും എത്ര സാധാരണമായി, തങ്ങള്‍ക്കു നല്‍കപ്പെട്ട ചുമതലകളെ വഷളാക്കിയിരിക്കുന്നു.

സങ്കീര്‍ത്തനം 82 ചില നേതാക്കന്മാര്‍ മറ്റുള്ളവര്‍ക്കുമീതേ അവര്‍ "ദേവന്മാര്‍" ആണെന്നു വിശ്വസിച്ചുകൊണ്ടു ദൈവത്തെ വിട്ടുപിന്മാറിയതിനെ പരിഹാസരൂപേണ തുറന്നു കാട്ടുന്നു. ദൈവം യിസ്രായേലിലെ നേതാക്കള്‍ക്ക് അധികാരങ്ങളും അവകാശങ്ങളും നല്‍കി; "അത്യുന്നതന്‍റെ പുത്രന്മാരെന്ന്" അവര്‍ വിളിക്കപ്പെട്ടു. ദൈവത്തെ പ്രതിനിധീകരിക്കുവാന്‍ അവര്‍ അനുവദിക്കപ്പെട്ടിരുന്നു. എങ്കിലും ദൈവം അവരെ ദുഷ്ടത നിമിത്തം തള്ളിക്കളഞ്ഞു. അവര്‍ മറ്റുള്ളവരെ പോലെ മര്‍ത്യര്‍ ആണെന്നും അതേ ധാര്‍മ്മിക നിയമങ്ങള്‍ക്കു വിധേയര്‍ ആണെന്നും ദൈവം അവരെ ഓര്‍മ്മപ്പെടുത്തുന്നു. ആരും ദൈവിക നിയമത്തിന് അതീതരല്ല (സങ്കീ. 82:6-8).

ദൈവം ലോകത്തെ ആകമാനം ന്യായം വിധിക്കും. ദൈവത്തിന്‍റെ ജനവും കണക്കു ബോധിപ്പിക്കേണ്ടതുണ്ട്. മനുഷ്യ നേതാക്കളും സര്‍വ്വജനവും ഒരുപോലെ ദിവ്യന്യായാധിപനെ അനുകരിക്കുകയും ദൈവത്തില്‍ തങ്ങളുടെ അന്തിമ പ്രത്യാശ അര്‍പ്പിക്കുകയും വേണം.

`മറ്റുള്ളവരുടെ മേല്‍ നിങ്ങള്‍ ഏതു തരം അധികാരം വഹിക്കുന്നു? നിങ്ങള്‍ അതിനെ എത്രമാത്രം നീതിയായും ശരിയായും നിര്‍വ്വഹിക്കുന്നു? ജാഗ്രത!`