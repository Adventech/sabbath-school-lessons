---
title:  മനുഷ്യന്‍റെ പാരമ്പര്യങ്ങള്‍ക്കെതിരെ ദൈവത്തിന്‍റെ കല്പനകള്‍
date:   04/08/2024
---

`വായിക്കുക: മര്‍ക്കൊ. 7:1-13. അനുയോജ്യമായ എന്ത് സത്യങ്ങളാണ് ഇവിടെ അവതരിപ്പിച്ചിരിക്കുന്നത്?`

ശബ്ബത്ത് സ്കൂളില്‍ കുട്ടികള്‍ ഈ പാഠം പഠിക്കുകയും വീട്ടില്‍ പോയി അമ്മമാരോട് ഭക്ഷണം കഴിക്കുമ്പോള്‍ കൈ കഴുകേണ്ടതില്ലെന്ന് പറയുകയും ചെയ്യുന്നു. കാരണം യേശു ഇങ്ങനെ പറഞ്ഞു. ഇത്തരത്തില്‍ ഒന്ന് സങ്കല്പിച്ചുനോക്കുക. എങ്ങനെയായിരുന്നാലും ഇത് ആരോഗ്യപരിപാലനത്തെക്കുറിച്ചുള്ള കഥയല്ല.

ആചാരപരമായ വിശുദ്ധിയെപ്പറ്റി യേശുവിന്‍റെ കാലത്ത് പല മനുഷ്യരും കരുതലുള്ളവരായിരുന്നു. പഴയപുതിയ നിയമകാലങ്ങള്‍ക്കിടയില്‍ ആചാരപരമായി വിശുദ്ധിയുള്ളവരായിക്കുവാന്‍ കൈ കഴുകണമെന്ന ആശയം, ആരംഭത്തില്‍ പഴയനിയമ പുരോഹിതന്മാര്‍ക്കുമാത്രം ബാധകമായിരുന്നെങ്കിലും സാധാരണ ജനത്തിലേക്കു വ്യാപിച്ചിരുന്നു (പുറ. 30:17-21). ഈ വീക്ഷണമനുസരിച്ചാണ് മതനേതാക്കള്‍ യേശുവിന്‍റെ അടുക്കല്‍ ശിഷ്യന്മാരെക്കുറിച്ച് പരാതിയുമായി വന്നത്.

യേശുവിനെ സംബന്ധിച്ച് ചോദിച്ച ചോദ്യത്തിന് അവന്‍ നേരിട്ട് ഉത്തരം കൊടുത്തില്ല. പകരം, യേശു ഇരട്ട മുള്‍മുനയുള്ള പ്രതികരണത്തിലൂടെ ശിഷ്യന്മാരെ പ്രതിരോധിക്കുന്നു. ഒന്നാമതായി, വാക്കുകൊണ്ട് മാത്രം ദൈവത്തെ ബഹുമാനിക്കുകയും ഹൃദയം ദൈവത്തില്‍നിന്ന് അകന്നിരിക്കുകയും ചെയ്യുന്ന ഒരു ജനതയെ ശാസിക്കുന്ന യെശയ്യാവിന്‍റെ വാക്കുകള്‍ ഉദ്ധരിക്കുന്നു (യെശ. 29:13). ദിവ്യകല്പനയുടെ സ്ഥാനത്ത് മനുഷ്യരുടെ സമ്പ്രദായങ്ങള്‍ ഇടുന്നതിന്‍റെ ശിക്ഷാവിധിയെ സംബന്ധിച്ച യെശയ്യാവിന്‍റെ ഉദ്ധരണി തുടരുന്നു.

യേശുവിന്‍റെ മറുപടിയുടെ രണ്ടാംഭാഗം യെശയ്യാവിന്‍റെ ഉദ്ധരണിയെ പരസ്പരം വൈരുദ്ധ്യപ്പെടുത്തിക്കാണിക്കുന്നു. ഒരുവന്‍റെ മാതാപിതാക്കളെ ബഹുമാനിക്കുന്നതിനുള്ള ദൈവത്തിന്‍റെ കല്പനയെ ഉദാഹരിക്കുന്നു (പുറ. 20:12). അതായത്, അവരുടെ വാര്‍ദ്ധക്യത്തില്‍ അവരെ സംരക്ഷിക്കുക, ഒരാള്‍ക്ക് ദൈവത്തിന് എന്തെങ്കിലും നല്‍കുവാനും (ഒരു ദാനം, കൊര്‍ബ്ബാന്‍) ഇപ്പോഴും അത് തനിക്കായി ഉപയോഗിക്കുവാനും എന്നാല്‍ ആവശ്യമുള്ള മാതാപിതാക്കള്‍ക്കുവേണ്ടി അത് ഉപയോഗിക്കാതിരിക്കുവാനും കഴിയുന്ന ഒരു മതപാരമ്പര്യവുമായി ഇതിനെ താരതമ്യം ചെയ്യുന്നു. "അപ്പാ, എന്നോട് ക്ഷമിക്കൂ. എനിക്കു നിങ്ങളെ സഹായിക്കണമെന്നുണ്ട്, എന്നാല്‍ ആ പണം ഞാന്‍ പള്ളിയില്‍ കൊടുത്തു" എന്നു പറയുന്ന ഒരു സംഭാഷണം ഒരുവന് ഒന്ന് സങ്കല്പിക്കുവാന്‍ കഴിയും.

ഇത്തരത്തിലുള്ള കപടഭക്തിയെയാണ് യേശു വിട്ടുവീഴ്ചയില്ലാത്ത വിധം ആക്രമിച്ചത്. ദൈവവചനത്തിനു മേലായി അവര്‍ മനുഷ്യന്‍റെ പാരമ്പര്യത്തെ പ്രതിഷ്ഠിച്ചു. അങ്ങനെ ചെയ്തതിലൂടെ അവര്‍ പാപം ചെയ്തു.

അങ്ങനെ പരീശന്മാരുടെ ചോദ്യത്തിന് എന്തായിരുന്നു ഉത്തരം? യേശുവിന്‍റെ പ്രതികരണം സൂചിപ്പിക്കുന്നത്, കൈ ശുദ്ധി വരുത്തണമെന്ന അവരുടെ നിര്‍ബന്ധം ദൈവഹിതത്തിനനുസൃതമായി തനിക്കു ബോധ്യപ്പെടുന്നില്ല എന്നാണ്. പകരം, മനുഷ്യന്‍റെ പാരമ്പര്യത്തിനെതിരെ ന്യായപ്രമാണത്തിലെ കല്പനകളെ വ്യക്തമായി പിന്തുണയ്ക്കുന്നു എന്നതാണ് തന്‍റെ പ്രതികരണം. (കാണുക: മര്‍ക്കൊ. 1:44; 7:10,11; 10:3-8; 12:26, 29-31).

`ദൈവത്തിന്‍റെ കല്പനയുടെ തത്വങ്ങളോടു പോരാടുന്നു ചില "പാരമ്പര്യങ്ങള്‍" നമ്മില്‍ കണ്ടേയ്ക്കാം. അങ്ങനെയാണെങ്കില്‍ അവ എന്തൊക്കെ ആയിരിക്കാം?`