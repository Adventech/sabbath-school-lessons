---
title:  ശിഷ്യത്വത്തിന്‍റെ വില
date:   12/08/2024
---

`മര്‍ക്കൊ. 8:31-38 വായിക്കുക. ക്രിസ്തുവിനെ പിന്‍പറ്റുന്നതിന്‍റെ വിലയെപ്പറ്റി യേശു ഇവിടെ പഠിപ്പിക്കുന്നത് എന്താണ്?`

യേശുവുമായുള്ള ബന്ധത്തില്‍ ശിഷ്യന്മാര്‍ ഒരു നിര്‍ണ്ണായക വഴിത്തിരിവില്‍ എത്തി. ഇപ്പോള്‍ അവര്‍ക്ക് അവന്‍ മശീഹയാണ് എന്ന് അറിയാം. മര്‍ക്കൊസിന്‍റെ വായനക്കാര്‍ക്ക് ഇത് പുസ്തകത്തിന്‍റെ ആരംഭം മുതല്‍ അറിയാം (മര്‍ക്കൊ. 1:1). അങ്ങനെ ചിലപ്പോഴൊക്കെ, ചിട്ടയും ക്രമവുമില്ലാതെ പെരുമാറുന്ന ശിഷ്യന്മാര്‍ക്ക് ഒരു അധിക നേട്ടം ഉണ്ടായിട്ടുണ്ട്.

യേശു ശിഷ്യന്മാരെ ആദ്യമായി വിളിച്ചപ്പോള്‍, അവരെ അവന്‍ മനുഷ്യരെ പിടിക്കുന്നവരാക്കും എന്നു പറഞ്ഞു (മര്‍ക്കൊ. 1:17). വിഷമതകളെപ്പറ്റിയുള്ള സംസാരം ഉണ്ടായില്ല. ഇപ്പോള്‍ അവര്‍ക്ക് അവന്‍ വാസ്തവത്തില്‍ ആരാകുന്നു എന്നത് അറിയാം. അവന്‍റെ ദൗത്യത്തിന്‍റെ ലക്ഷ്യം അവന്‍ അവര്‍ക്കു വെളിപ്പെടുത്തി, അതായത് അവന്‍ അനേക കഷ്ടത്തിലൂടെ കടന്നുപോകുകയും ഉപേക്ഷിക്കപ്പെടുകയും കൊല ചെയ്യപ്പെടുകയും പിന്നീട് മൂന്നുനാള്‍ കഴിഞ്ഞിട്ട് ഉയിര്‍ത്തെഴുന്നേല്‍ക്കുകയും ചെയ്യുന്നത് ആവശ്യമാണ്.

ഇതു ഞെട്ടിപ്പിക്കുന്ന ഒരു വാര്‍ത്തയായിരുന്നു. യേശു മശീഹയാണെന്ന് ഏറ്റുപറഞ്ഞ പത്രൊസ്, യേശു അങ്ങനെ പറഞ്ഞതു കാരണം അവനെ മാറ്റിനിര്‍ത്തിയിട്ട് ശാസിക്കുകയും ചെയ്തു. ഇവയെല്ലാം പരോക്ഷമായ വിധത്തില്‍ പറയപ്പെട്ടിരുന്നു. എന്നാല്‍ ഇപ്പോള്‍ സുവിശേഷ എഴുത്തുകാരന്‍ യേശുവിന്‍റെ വാക്കുകള്‍ രേഖപ്പെടുത്തുന്നു. അതായത് പത്രൊസ് കേട്ടപ്പോള്‍ പത്രൊസിനെ കുത്തിയ വാക്കുകള്‍ ആയിരുന്നിരിക്കണം. അങ്ങനെയുള്ള വാക്കുകള്‍ ദൈവേഷ്ടവുമായി ഒത്തു പോകാത്തതുകാരണം യേശു പത്രൊസിനെ സാത്താന്‍ എന്ന വിളിക്കുകയും അവന്‍റെ വഴിയില്‍നിന്ന് പോകുവാന്‍ ആവശ്യപ്പെടുകയും ചെയ്തു.

"യേശുവിന്‍റെ മുമ്പിലുണ്ടായിരുന്ന വലിയ വിചാരണയില്‍, പത്രൊസിന്‍റെ ഇത്തരത്തിലുള്ള വാക്കുകള്‍ യേശുവിന് ഒരു സഹായവും ആശ്വാസവും ആയിരുന്നില്ല. പാപത്തില്‍ നിപതിച്ച ലോകത്തെ വീണ്ടെടുക്കുവാനുള്ള കൃപയോട് പൊരുത്തപ്പെടുന്നതുമായിരുന്നില്ല. തന്‍റെ വ്യക്തിപരമായ മാതൃകയിലൂടെ യേശു ശിഷ്യന്മാരെ പഠിപ്പിക്കുവാനാഗ്രഹിച്ച ത്യാഗത്തിന്‍റെ പാഠങ്ങളുമായി യോജിക്കുന്നതുമായിരുന്നില്ല അവന്‍റെ വാക്കുകള്‍." EGW, _The Desire of Ages_ p. 415.

കുരിശെടുത്ത് അവനെ അനുഗമിക്കുക എന്ന ക്രിസ്തുവിന്‍റെ അതേ ലക്ഷ്യം തന്നെ ഉണ്ടായിരിക്കുവാനാണ് തന്‍റെ അനുയായികള്‍ വിളിക്കപ്പെട്ടിരിക്കുന്നത്. റോമാക്കാരുടെ ഏറ്റവും ക്രൂരവും അപമാനകരവും ഭയപ്പെടുത്തുന്നതുമായ വധശിക്ഷാരീതിയായിരുന്നു ക്രൂശീകരണം. ക്രൂശ് ഒഴിവാക്കുവാന്‍ എല്ലാവരും ആഗ്രഹിച്ചിരുന്നു. അതുകൊണ്ട്, യേശുവിനോടുള്ള അവരുടെ ഭയഭക്തിയുടെ ഒരു പ്രതീകമെന്നവിധം ക്രൂശ് എടുക്കുവാന്‍ ആരാണ് ആഗ്രഹിക്കുന്നത്? യേശു ശിഷ്യത്വത്തിന്‍റെ വിലയെ സംബന്ധിച്ച് മാത്രമല്ല വിശദീകരിക്കുന്നത്, എന്നാല്‍ അതിന്‍റെ വലിയ വിലയെയും കുറിച്ചാണ്. ക്രിസ്തീയ വിശ്വാസത്തിന്‍റെ വിരോധാഭാസത്തില്‍, ഒരുവന്‍റെ ജീവന്‍ നഷ്ടപ്പെടുന്നത് അത് കണ്ടെത്തുവാനുള്ള വഴിയായി മാറുന്നു. അതിന് വ്യത്യസ്തമായി, ലോകം മുഴുവനും നേടിയിട്ട് നിത്യജീവന്‍ നഷ്ടപ്പെടുത്തുന്നത് അസംബന്ധമാണ്. 1949, ഒക്ടോബര്‍ 28 ലെ തന്‍റെ ആനുകാലിക പ്രസിദ്ധീകരണത്തില്‍ ജിം എലിയോട്ട് വളരെ മനോഹരമാംവിധം ഇങ്ങനെ എഴുതിയിരിക്കുന്നു: "നഷ്ടപ്പെടാത്തത് നേടിയെടുക്കുവാന്‍ സൂക്ഷിക്കുവാന്‍ കഴിയാത്തത് നല്‍കുന്നവന്‍ വിഡ്ഢിയല്ല."

> <p></p>
> "തന്‍റെ ജീവനെ സ്നേഹിക്കുന്നവന്‍ അതിനെ കളയും; ഇഹലോകത്തില്‍ തന്‍റെ ജീവനെ പകെക്കുന്നവന്‍ അതിനെ നിത്യജീവനായി സൂക്ഷിക്കും" (യോഹ. 12:25).

`ഈ വാക്യത്തിന്‍റെ യാഥാര്‍ത്ഥ്യത്തെ നിങ്ങള്‍ എങ്ങനെ അനുഭവമാക്കിയിരിക്കുന്നു?`