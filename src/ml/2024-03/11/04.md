---
title:  ഗെത്ത്ശമേന
date:   10/09/2024
---

`വായിക്കുക: മര്‍ക്കൊ. 14:32-42. ഗെത്ത്ശമേനയില്‍ യേശു പ്രാര്‍ത്ഥിച്ചത് എന്താണ് എങ്ങനെയാണ് അതിന് ഉത്തരം ലഭിച്ചത്?`

അവര്‍ പെസഹ കഴിച്ച കോട്ടകെട്ടിയ യെരൂശലേം നഗരം വിട്ട് യേശുവും ശിഷ്യന്മാരും കെദ്രോന്‍ താഴ്വരയിലൂടെ ഒലിവ്മലയുടെ ചരിവിലെ ഒരു പൂന്തോട്ടത്തിലേക്ക് എത്തി. ഗെത്ത്ശമേന എന്നുപറഞ്ഞാല്‍ എണ്ണയെടുക്കുന്ന ഒരു യന്ത്രം (oil press) എന്നാണ് അര്‍ത്ഥം. അതായത് സമീപത്ത് ഒലിവ് എണ്ണ എടുക്കുന്ന ഒരു യന്ത്രം ഉണ്ടായിരുന്നു. എ.ഡി. 70 ലെ നിരോധന കാലത്ത് റോമാക്കാര്‍ ഒലിവ് മലയിലെ എല്ലാ വൃക്ഷങ്ങളും വെട്ടിക്കളഞ്ഞതുകൊണ്ട് കൃത്യമായ സ്ഥാനം അറിയപ്പെടാതിരുന്നു.

യേശു തോട്ടത്തിലേക്കു പ്രവേശിച്ചപ്പോള്‍, ശിഷ്യന്മാരെ അവിടെ വിട്ടിട്ട് പത്രൊസിനോടും യാക്കോബിനോടും യോഹന്നാനോടും ചേര്‍ന്ന് അകലെ മാറിപ്പോയി. പിന്നീട് ഈ മൂന്നുപേരെയും വിട്ട് വീണ്ടും താന്‍ അകലെ മാറി. വരുവാനിരുന്ന കഷ്ടപ്പാടുകളെ അഭിമുഖീകരിക്കുമ്പോള്‍ യേശു കൂടുതല്‍ കൂടുതല്‍ ഒറ്റപ്പെടുകയും ഏകനാകുകയും ചെയ്യുന്നതായി ഈ സ്ഥലപരമായ അകലം സൂചിപ്പിക്കുന്നു.

കഷ്ടതയുടെ പാനപാത്രം മാറിക്കിട്ടുന്നതിന് യേശു പ്രാര്‍ത്ഥിച്ചു. എന്നാല്‍ അത് ദൈവത്തിന്‍റെ ഇഷ്ടമാണെങ്കില്‍ മാത്രം (മര്‍ക്കൊ. 14:36). അബ്ബാ എന്ന അരാമ്യപദമാണ് യേശു ഇവിടെ ഉപയോഗിച്ചിരിക്കുന്നത്, അതിനെ "പിതാവ്" എന്ന് പരിഭാഷപ്പെടുത്തിയിരിക്കുന്നു. ചിലര്‍ നിര്‍ദ്ദേശിക്കുന്നതുപോലെ ഈ പദം "ഡാഡി" (Daddy) എന്ന് അര്‍ത്ഥമാക്കുന്നില്ല. ഒരു ശിശു തന്‍റെ പിതാവിനെ വിളിക്കുവാന്‍ അബി (abi) എന്ന പദം ഉപയോഗിക്കുന്നതുപോലെയാണ് (See Raymond E. Broun, The Death of the Messiah, Anchor Bible Reference Library (New York: Doubleday, 1994), Vol. 1, pp. 1994), Vol. 1, pp. 172,173). എങ്ങനെയായിരുന്നാലും അബ്ബാ പിതാവേ, എന്ന പദത്തിന്‍റെ ഉപയോഗം അടുത്ത കുടുംബബന്ധം വഹിക്കുന്നു. അത് കുറയുവാന്‍ പാടില്ല എന്നാണ്.

കഷ്ടതയുടെ പാനപാത്രം നീങ്ങിക്കാണുവാനാണ് യേശു പ്രാര്‍ത്ഥിച്ചത്. എന്നാല്‍ ദൈവേഷ്ടത്തിനായി യേശു സ്വയം സമര്‍പ്പിച്ചു (മത്തായി 6:10 ലെ കര്‍ത്തൃപ്രാര്‍ത്ഥനയുമായി ഇതു താരതമ്യപ്പെടുത്തുക). യേശുവിന്‍റെ പ്രാര്‍ത്ഥനയ്ക്കുള്ള ദൈവത്തിന്‍റെ മറുപടി "ഇല്ല" എന്നതാണ് ശേഷിക്കുന്ന കഷ്ടാനുഭവ വിവരണത്തിലൂടെ വ്യക്തമാകുന്നത്. ഈ കഷ്ടതയുടെ പാനപാത്രം അവന്‍ നീക്കുകയില്ല. കാരണം ആ അനുഭവത്തിലൂടെയാണ് ലോകത്തിന് രക്ഷ പ്രദാനം ചെയ്യുന്നത്.

നിങ്ങള്‍ കഷ്ടങ്ങള്‍ നേരിടുമ്പോള്‍, നിങ്ങളെ പിന്‍താങ്ങുന്ന സ്നേഹിതര്‍ ഉണ്ടായിരിക്കുന്നത് പ്രേരണാജനകമാണ്. ശക്തമാക്കുന്ന ഒരുവന്‍ മുഖാന്തരം എല്ലാം ചെയ്യുന്നതിനെപ്പറ്റി ഫിലി. 4:13 ല്‍ പൗലൊസ് സംസാരിക്കുന്നു. "എന്നിരുന്നാലും" എന്ന് അപ്പൊസ്തലന്‍ ആരംഭിക്കുന്ന ഫിലി. 4:14 അനേകരും മറന്നുകളയുന്നു. "എങ്കിലും എന്‍റെ കഷ്ടതയില്‍ നിങ്ങള്‍ കൂട്ടായ്മ കാണിച്ചത് നന്നായി." യേശു ഗെത്ത്ശമേനയില്‍ ആഗ്രഹിച്ചത് ഇതാണ്. തന്‍റെ ശിഷ്യന്മാരില്‍നിന്ന് ആശ്വാസം അന്വേഷിച്ചുകൊണ്ട് യേശു മൂന്നു പ്രാവശ്യം ശിഷ്യന്മാരുടെ അടുക്കല്‍ വന്നു. മൂന്നു പ്രാവശ്യവും അവര്‍ ഉറങ്ങുകയായിരുന്നു. അവസാനം അവനോടൊപ്പം വിചാരണ നേരിടുവാന്‍ പോകുന്നതിന് അവരെ ഉണര്‍ത്തി. അവന്‍ ഒരുക്കമായിരുന്നു; അവരോ അല്ലായിരുന്നു.