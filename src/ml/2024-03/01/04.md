---
title:  ദൂതുവാഹകന്‍
date:   02/07/2024
---

`വായിക്കുക: മര്‍ക്കൊ. 1:1-8. ഈ വാക്യങ്ങളില്‍ കാണപ്പെടുന്ന വ്യക്തികള്‍ ആരൊക്കെയാണ്, അവര്‍ പറയുന്നതും ചെയ്യുന്നതും എന്താണ്?`

ഈ വാക്യങ്ങളില്‍ മൂന്നു പ്രധാന വ്യക്തികള്‍ ഉണ്ട്: മര്‍ക്കൊസ് 1:1 ല്‍ പരാമര്‍ശിക്കപ്പെട്ടിരിക്കുന്ന യേശുക്രിസ്തു, പിതാവായ ദൈവം (മര്‍ക്കൊസ് 1:2 ലെ വാക്കുകളില്‍ സൂചിപ്പിക്കപ്പെട്ടിരിക്കുന്നു), യോഹന്നാന്‍ സ്നാപകന്‍, ഈ വേദഭാഗത്തിലെ അവസാന ഭാഗത്തുള്ള പ്രധാനവിഷയമായ ദൂതുവാഹകനും ഉപദേശിയും.

കഥയില്‍ എന്തു സംഭവിക്കും എന്ന് ചിത്രീകരിക്കുന്നതിന് പഴയനിയമത്തില്‍നിന്ന് മര്‍ക്കൊസ് പ്രദാനം ചെയ്യുന്ന ഒരു ഉദ്ധരണി മര്‍ക്കൊസ് 1:2,3 എന്നീ വാക്യങ്ങളില്‍ ഉള്‍പ്പെടുന്നു. പുറ. 23:20; യെശ. 40:3; മലാഖി 3:1 എന്നീ മൂന്ന് വേദഭാഗങ്ങളില്‍ നിന്നുമുള്ള വാക്യങ്ങളുടെ സംയോജനമാണ് മര്‍ക്കൊസ് ഉദ്ധരിക്കുന്നത്.

`വായിക്കുക: പുറ. 23:20; യെശ. 40:3; മലാഖി 3:1. ഈ മൂന്ന് വേദഭാഗങ്ങളിലും പൊതുവില്‍ ഉള്ളത് എന്താണ്?`

യിസ്രായേലിനെ കനാനിലേക്കു കൊണ്ടുവരുന്നതിനുമുമ്പ് ദൈവം അയയ്ക്കുന്ന ഒരു ദൂതനെയാണ് പുറപ്പാട് 23:20 കാണിക്കുന്നത്. ഒരു പെരുവഴി ദൈവത്തിനു മുമ്പാകെ ഒരുക്കിക്കൊണ്ട് മരുഭൂമിയില്‍ ഒരു ദൈവം പ്രത്യക്ഷപ്പെടുന്നതിനെക്കുറിച്ച് യെശ. 40:3 സംസാരിക്കുന്നു. ദൈവത്തിന്‍റെ വഴി ഒരുക്കുവാന്‍ അവന്‍റെ മുമ്പില്‍ പോകുന്ന ഒരു ദൂതുവാഹകനെക്കുറിച്ച് മലാഖി 3:1 പറയുന്നു. ഈ മൂന്നു വേദഭാഗങ്ങളും ഒരു യാത്രയെപ്പറ്റി പറയുന്നു.

യെശയ്യാ പ്രവചനത്തിലെ വാക്യത്തിന് യോഹന്നാന്‍ സ്നാപകന്‍റെ ശുശ്രൂഷയുമായി പല ബന്ധങ്ങളുണ്ട്. അത് യഹോവയുടെ വഴിയെ കേന്ദ്രീകരിക്കുക കൂടി ചെയ്യുന്നു. മര്‍ക്കൊസിന്‍റെ സുവിശേഷത്തില്‍ കര്‍ത്താവായ യേശു ഒരു യാത്രയിലാണ്. അതിവേഗം നീങ്ങുന്ന ഈ സംഭവവിവരണം ഈ യാത്രയുടെ അര്‍ത്ഥം വര്‍ദ്ധിപ്പിക്കുന്നു. അതായത് ക്രൂശിലേക്കും നമുക്കുവേണ്ടിയുള്ള അവന്‍റെ ത്യാഗപരമായ മരണത്തിലേക്കും നയിക്കുന്ന ഒരു യാത്ര.

എന്നാല്‍ ക്രൂശില്‍ എത്തുന്നതിനുമുമ്പ് ഒട്ടേറെ സംഭവിക്കുവാനുണ്ട്. യാത്ര ആരംഭിക്കുന്നതേയുള്ളൂ, ഇതിനെയെല്ലാം സംബന്ധിച്ച് മര്‍ക്കൊസ് പറയും.

മര്‍ക്കൊസ് 1:2,3 എന്നീ വാക്യങ്ങളില്‍ നിന്നുള്ള പഴയനിയമ ഉദ്ധരണികള്‍ വയ്ക്കുന്നതില്‍, യോഹന്നാന്‍ സ്നാപകന്‍ പാപത്തില്‍നിന്നുള്ള തിരിച്ചുവരവും ദൈവത്തിലേയ്ക്കുള്ള തിരിച്ചുവരവുമായ മാനസാന്തരത്തിനായി വിളിക്കുന്നു (മര്‍ക്കൊ. 1:4). പുരാതന പ്രവാചകനായ ഏലീയാവിനെപ്പോലെ വസ്ത്രം ധരിച്ച് (2 രാജാ. 1:8 മായി താരതമ്യം ചെയ്യുക), തന്നെക്കാള്‍ ശക്തനായവന്‍ തനിക്കു പിന്നാലെ വരുന്നതിനെക്കുറിച്ച് മര്‍ക്കൊ. 1:7,8 എന്നീ വാക്യങ്ങളില്‍ താന്‍ സംസാരിക്കുന്നു. വരുന്ന ഒരുവന്‍റെ ചെരുപ്പിന്‍റെ വാറ് അഴിക്കുവാന്‍ താന്‍ യോഗ്യനല്ല എന്ന അവന്‍റെ പ്രസ്താവന യേശുവിനെക്കുറിച്ച് തനിക്കുണ്ടായിരുന്ന ഉന്നതമായ കാഴ്ചപ്പാടിനെ കാണിക്കുന്നു.