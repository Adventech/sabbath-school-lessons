---
title:  കല്ലിന്മേല്‍ കല്ല് ശേഷിക്കുകയില്ല
date:   02/09/2024
---

`വായിക്കുക: മര്‍ക്കൊ. 13:1-13. ദൈവാലയത്തെക്കുറിച്ചുള്ള യേശുവിന്‍റെ പ്രസ്താവനയിന്മേല്‍ ശിഷ്യന്മാര്‍ എങ്ങനെ പ്രതികരിച്ചു, അവര്‍ക്കുള്ള യേശുവിന്‍റെ മറുപടിയുടെ പ്രാധാന്യം എന്താണ്?`

നാം നേരത്തെ കണ്ടതുപോലെ, ദൈവാലയ സമുച്ചയം വിസ്മയകരമായ ഒരു നിര്‍മ്മിതി തന്നെയായിരുന്നു. സമുച്ചയത്തിന്‍റെ തെക്കുവശത്തുള്ള രാജകീയ പൂമുഖത്തിന് 162 തൂണുകളുണ്ടായിരുന്നു എന്നും അവയില്‍ ഓരോന്നും മൂന്നുപേര്‍ കൈ ചേര്‍ത്തു പിടിച്ചാല്‍ എത്തും വിധമായിരുന്നു എന്നും ജോസഫസ് രേഖപ്പെടുത്തുന്നു _Antiquities_, 15.11.5413-414). ഇതെല്ലാം നശിപ്പിക്കപ്പെടും എന്ന് യേശു പറഞ്ഞു. അത്ഭുതകരമായ ഈ നിര്‍മ്മിതിയെപ്പറ്റിയുള്ള ഇങ്ങനെയൊരു പ്രവചനം കേള്‍വിക്കാരെ സംബന്ധിച്ചിടത്തോളം ലോകത്തിന്‍റെ അവസാനംപോലെ കാണപ്പെടുന്നു.

"ക്രിസ്തുവിന്‍റെ ശ്രദ്ധ ദൈവാലയത്തിന്‍റെ പ്രതാപത്തിലേക്ക് ആകര്‍ഷിക്കപ്പെട്ടപ്പോള്‍, തിരസ്കരിക്കപ്പെട്ട ആ ഒരുവന്‍റെ അവര്‍ണ്ണനീയമായ ചിന്തകള്‍ എന്ത് ആയിരുന്നിരിക്കണം! തനിക്കു മുമ്പിലുണ്ടായിരുന്ന ദൃശ്യം വാസ്തവത്തില്‍ മനോഹരമായിരുന്നു. എന്നാല്‍ ഞാന്‍ ഇവയെല്ലാം കാണുന്നു എന്ന് ദുഃഖത്തോടെ പറഞ്ഞു. കെട്ടിടങ്ങളെല്ലാം വാസ്തവത്തില്‍ അത്ഭുതകരമായിരിക്കുന്നു. ഈ മതിലുകള്‍ പ്രത്യക്ഷത്തില്‍ നശിപ്പിക്കുവാന്‍ കഴിയാത്തതായി നിങ്ങള്‍ ചൂണ്ടിക്കാണിക്കുന്നു; എന്നാല്‍ എന്‍റെ വാക്കുകള്‍ ശ്രദ്ധിക്കുക: ഇടിഞ്ഞു പോകാതെ കല്ലുകല്ലിന്മേല്‍ ശേഷിക്കാത്ത കാലം വരും." EGW, _The Desire of Ages_, p. 627.

യേശു പറഞ്ഞ ഈ പ്രവചനം എപ്പോള്‍ സംഭവിക്കുമെന്ന് അറിയുവാന്‍ ശിഷ്യന്മാര്‍ ആഗ്രഹിച്ചു. അങ്ങനെ മര്‍ക്കൊസ് 13:4 ല്‍ പത്രൊസ്, യാക്കോബ്, അന്ത്രെയൊസ് എന്നിങ്ങനെ മൂന്നു പേരടങ്ങുന്ന ഒരു ചെറിയ കൂട്ടം ആ സമയത്തെപ്പറ്റി ചോദിച്ചു. ഇവയെല്ലാം എപ്പോള്‍ സംഭവിക്കുമെന്നും അവ സംഭവിക്കാറാകുമ്പോള്‍ എന്തായിരിക്കും അടയാളമെന്നും അറിയുവാന്‍ അവര്‍ ആഗ്രഹിച്ചു.

മര്‍ക്കൊസ് 13:5-13 വരെ ശ്രദ്ധേയമായിരിക്കുന്നത് യേശു തന്‍റെ അധികസമയവും ചിലവിട്ടത് യെരൂശലേമിന്‍റെ വീഴ്ചയെ ചിത്രീകരിക്കുന്നതിനുവേണ്ടിയായിരുന്നില്ല. എന്നാല്‍ ആദ്യകാല ക്രിസ്തീയ സഭ സ്ഥാപിക്കുന്നതിലുള്ള അവരുടെ ശുശ്രൂഷയില്‍ അവര്‍ക്കു പ്രതീക്ഷിക്കുവാന്‍ കഴിയുന്നതിനെക്കുറിച്ച് മുന്നറിയിപ്പു കൊടുക്കുന്നതിലായിരുന്നു. ഇത് അത്ര എളുപ്പമാകുവാന്‍ പോകുന്നില്ല എന്ന വിധമായിരുന്നു അത്.

വാസ്തവത്തില്‍, അവര്‍ പീഡിപ്പിക്കപ്പെടും വിചാരണ ചെയ്യപ്പെടും ചിലര്‍ കൊല ചെയ്യപ്പെടും. എന്നാല്‍ ഇതൊക്കെയായിരുന്നാലും സമയം വന്നിട്ടില്ല എന്ന് യേശു സൂചിപ്പിച്ചു. അക്രമാസക്ത സംഭവങ്ങളാല്‍ അവര്‍ വഞ്ചിക്കപ്പെടുവാന്‍ പാടില്ലായിരുന്നു. അതിലുമുപരി, അവരെ കുടുംബങ്ങളും സ്നേഹിതരും കൈവെടിഞ്ഞാല്‍ പോലും തക്കസമയത്ത് സംസാരിക്കുവാനുള്ള വാക്കുകള്‍ അവര്‍ക്ക് പരിശുദ്ധാത്മാവ് കൊടുക്കും.

യേശുവിന്‍റെ പ്രവചനത്തില്‍ ആമുഖമായി നമുക്ക് എടുക്കുവാനുള്ളത് ദൈവത്തിന്‍റെ ജനം ഒച്ചപ്പാടോ വിചാരണയോ ഭയക്കുവാനുള്ളവരല്ല എന്നതാണ്. കഷ്ടങ്ങളിലൂടെ ദൈവത്തിന്‍റെ ആത്മാവ് അവരെ നടത്തുവാന്‍ പോകുന്നതുകൊണ്ട് അവര്‍ ജാഗ്രതയുള്ളവരായിരിക്കണം.

`യേശുവിനെ പിന്‍പറ്റുന്നതിലൂടെ നിങ്ങള്‍ക്കു വരാമാകുന്ന ശോധനകളിലുള്ള നിങ്ങളുടെ സ്വന്തം അനുഭവം എന്താണ്? നിങ്ങള്‍ക്ക് അങ്ങനെ ഒന്ന് ഉണ്ടായിട്ടില്ലെങ്കില്‍, നിങ്ങള്‍ യഥാര്‍ത്ഥത്തില്‍ യേശുവിനെ അനുഗമിക്കുകയാണോ ചെയ്യുന്നത് എന്നു ചോദിക്കേണ്ടിയിരിക്കുന്നുണ്ടോ?`