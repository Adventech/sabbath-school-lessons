---
title:  വഴിപാടിലെ ചെറിയ നാണയങ്ങള്‍
date:   01/09/2024
---

`വായിക്കുക: മര്‍ക്കൊ. 12:41-44. വിധവ കൊടുത്തത് എത്രയാണ്, ഇതിനെ സംബന്ധിച്ച് യേശുവിന് പറയുവാനുള്ളത് എന്താണ്?`

യെരൂശലേം ദൈവാലയം മനോഹരവും വിസ്മയകരവുമായ ഒരു കെട്ടിടമായിരുന്നു. പട്ടണത്തില്‍ ദൈവാലയമിരുന്ന മല മുന്നിട്ടുനിന്നിരുന്നു. അതിന്‍റെ നിര്‍മ്മാണത്തിനുപയോഗിച്ച കല്ലുകള്‍ ഇന്നുവരെയും ഒരു അത്ഭുതം തന്നെയാണ്. അവയില്‍ ചിലത് നൂറുകണക്കിനു ടണ്‍ ഭാരമുള്ളവയുമായിരുന്നു. ആലയത്തിന്‍റെയും ആലയമിരുന്ന മലയുടെയും നവീകരണവും വികസനവും ഏതാണ്ട് ബി.സി. 20 ല്‍ മഹാനായ ഹെരോദാവ് ആയിരുന്നു നിര്‍വ്വഹിച്ചത്. എന്നാല്‍ കെട്ടിടത്തിന്‍റെ നിര്‍മ്മാണവും അലങ്കരണവും എ.ഡി. 60 വരെ തുടര്‍ന്നു.

ദൈവാലയത്തിനു സമീപമുള്ള സ്ത്രീകളുടെ പ്രാകാരത്തില്‍ സ്ഥിതിചെയ്തിരുന്ന 13 പട്ടികകളില്‍ നിക്ഷേപിക്കുന്നതിന് അനേകരും വലിയ തുക വഴിപാടായി കൊണ്ടുവന്നിരുന്നു. രണ്ട് വെള്ളിക്കാശുമായി ഒരു വിധവ സമീപിക്കുന്നത് യേശു കണ്ടപ്പോള്‍ താന്‍ ഇരുന്നത് ഇവിടെയായിരുന്നു. വേലക്കാരന്‍റെ ഒരു ദിവസത്തെ സാധാരണ വേതനമായിരുന്ന ദിനാറിയസിന്‍റെ (denarius) 1/32 ഭാഗത്തിന് തുല്യമായിരുന്നു ഇത്. അങ്ങനെ ആ സ്ത്രീയുടെ വഴിപാട് വളരെ ചെറുതായിരുന്നു.

എങ്ങനെയായിരുന്നാലും അവളുടെ വഴിപാട് യേശുവിനെ സ്വാധീനിച്ചു. ധനവാന്മാരായ അനേക വ്യക്തികളും വലിയ തുകകള്‍ ഇട്ടു. എന്നാല്‍ അവര്‍ അവരുടെ വഴിപാടുകള്‍ നിക്ഷേപിച്ചപ്പോള്‍ അതിന്മേല്‍ യേശു അഭിപ്രായം പറഞ്ഞില്ല. എന്നാല്‍ ഈ വിധവയുടെ വഴിപാട് യേശുവിന്‍റെ സ്തുതിക്കു കാരണമായി. മറ്റെല്ലാവരെക്കാളും അവള്‍ അധികം കൊടുത്തു എന്ന് അവന്‍ പ്രസ്താവിച്ചു. അതെങ്ങനെ സാധ്യമായി. അവരുടെ സമൃദ്ധിയില്‍നിന്നും അവര്‍ കൊടുത്തപ്പോള്‍ അവള്‍ അവളുടെ ദാരിദ്ര്യത്തില്‍നിന്നും കൊടുത്തു. അവര്‍ക്ക് ധാരാളം ശേഷിച്ചിരുന്നു; അവള്‍ക്കു ജീവിക്കുവാന്‍ ഉണ്ടായിരുന്ന സകലതും അവള്‍ കൊടുത്തു. അതിന്‍റെ പണസംബന്ധമായ വില ചെറുതായിരുന്നെങ്കിലും ഈ വസ്തുത അവളുടെ ദാനത്തെ അതിരു കവിഞ്ഞതാക്കിത്തീര്‍ത്തു.

നമ്മുടെ ഉപാധികള്‍ കൈകാര്യം ചെയ്യുന്നതിനെക്കുറിച്ചുള്ള ഒരു ആഴമേറിയ പാഠം ഇതിലടങ്ങിയിരിക്കുന്നു. ദൈവത്തിന്‍റെ വേലയ്ക്കായി കൊടുക്കുന്നത് വിലയുള്ളതാക്കിത്തീര്‍ക്കല്‍ നേതാക്കളുടെ പ്രവൃത്തികളെ ആശ്രയിച്ചല്ല. ദൈവാലയത്തിലെ മതനേതാക്കള്‍ ദുഷിച്ചവരായിരുന്നു. എന്നാല്‍ വഴിപാടുകള്‍ പിടിച്ചുവയ്ക്കുന്നതിനെ യേശു പ്രമാണീകരിച്ചില്ല. എപ്പോഴെങ്കിലും ദുഷിച്ച മതനേതാക്കള്‍ ഉണ്ടായിരുന്നെങ്കില്‍ (കയ്യഫാവ്, അന്നാസ്) അവര്‍ ഈ സമയത്ത് ഏറ്റവും മോശമായവരുടെ ഇടയിലായിരുന്നു. യേശു ഇത് അറിയുകയും ചെയ്തു. ഉപാധികള്‍ ദൈവത്തിന്‍റെ ഇഷ്ടമനുസരിച്ച് ഉപയോഗിക്കണമെന്നുള്ള പരിപാവനമായ ഒരു ഉത്തരവാദിത്തം നേതാക്കള്‍ക്കുണ്ടായിരുന്നു എന്നുള്ളത് വാസ്തവമാണ്. അവര്‍ അത് ചെയ്യാതിരുന്നാലും ഈ സ്ത്രീ അനുഗ്രഹിക്കപ്പെട്ടതുപോലെ, ദൈവത്തിന്‍റെ വേലയ്ക്കായി കൊടുക്കുന്നവര്‍ അപ്പോഴും അനുഗ്രഹിക്കപ്പെട്ടിരുന്നു.

മറുവശത്ത്, നേതാക്കള്‍ പ്രസാദകരമല്ലാത്തത് എന്തെങ്കിലും ചെയ്യുമ്പോള്‍, ദശാംശവും വഴിപാടുകളും പിടിച്ചുവയ്ക്കുകയെന്നാല്‍, കൊടുക്കുക എന്നത് ദൈവത്തോടുള്ള നന്ദിയര്‍പ്പിക്കല്‍ ആകുന്നതിനുപകരം, അവരുടെ പ്രവര്‍ത്തനങ്ങളുമായി ബന്ധിക്കപ്പെട്ടിരിക്കുന്നു എന്നവിധമാണ് അര്‍ത്ഥമാക്കുന്നത്. അത് എത്രതന്നെ പ്രലോഭിപ്പിക്കുന്നതായിരുന്നാലും അത് തെറ്റുതന്നെയാണ്.

`ദൈവവേലയ്ക്കായി കൊടുക്കുന്നതില്‍ വിശ്വസ്തരായിരിക്കുന്നതിന്‍റെ പ്രാധാന്യത്തെക്കുറിച്ച് ഈ കഥ നമ്മെ എന്തു പഠിപ്പിക്കണം?`