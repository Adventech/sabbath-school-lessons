---
title:  ഭൗമിക കര്‍ത്തവ്യങ്ങളും സ്വര്‍ഗ്ഗീയ ഫലങ്ങളും
date:   28/08/2024
---

`വായിക്കുക: മര്‍ക്കൊ. 12:13-27. ഇവിടെ എന്താണ് സംഭവിക്കുന്നത്, എന്തു സത്യമാണ് യേശു പഠിപ്പിക്കുന്നത്?`

മതനേതാക്കള്‍ യേശുവിനെ ഒന്നുകില്‍ റോമന്‍ ഗവര്‍ണറിനോ ജനത്തിനോ വിധിക്കുവാന്‍ ഉപയോഗിക്കാവുന്ന ഒരു കാര്യത്തില്‍ പിടിക്കുവാന്‍ ശ്രമിച്ചു. ഈ വിവാദത്തില്‍ അത് കരം കൊടുക്കുന്ന കാര്യത്തിലായിരുന്നു. ഈ സമയത്തും സ്ഥലത്തും കരം കൊടുക്കുവാന്‍ കൂട്ടാക്കാത്തത് റോമാ ഗവണ്മെന്‍റിനെതിരെയുള്ള ഒരു മത്സരമായി എടുക്കുവാന്‍ കഴിയുന്നതും ഒരു ഗൗരവമുള്ള കുറ്റവുമായിരുന്നു.

കൈസര്‍ക്കുള്ളത് കൈസര്‍ക്കും ദൈവത്തിനുള്ളത് ദൈവത്തിനും കൊടുക്കണമെന്ന യേശുവിന്‍റെ മറുപടി അവരുടെ കെണിയില്‍നിന്നും അവനെ പുറത്താക്കി, മാത്രവുമല്ല വിശ്വാസികള്‍ക്ക് ഗവണ്മെന്‍റിനോടുള്ള ഗഹനമായ നിര്‍ദ്ദേശം കൊടുക്കുന്നതുമായിരുന്നു.

"അവര്‍ റോമാധികാരത്തിന്‍റെ സംരക്ഷണയിന്‍കീഴില്‍ ജീവിച്ചിരുന്നതുകൊണ്ട്, ഇത് അവരുടെ ഉന്നതമായ ഒരു ചുമതലയ്ക്കെതിരേ വരാത്തിടത്തോളം ആ അധികാരം അവകാശപ്പെടുന്ന കൈത്താങ്ങല്‍ അവര്‍ കൊടുക്കേണ്ടതാണ്. എന്നാല്‍ സമാധാനപരമായി ദേശത്തിലെ നിയമങ്ങള്‍ക്കു കീഴ്പ്പെട്ട് കഴിയുമ്പോള്‍, അവര്‍ അവരുടെ പ്രഥമ ഭക്ത്യാദരവ് എല്ലാ സമയത്തും ദൈവത്തിനു കൊടുക്കേണ്ടിയിരിക്കുന്നു." EGW, The Desire of ages, p. 602.

അതിനു പിന്നാലെ ഉണ്ടായത് മരിച്ചവരുടെ പുനരുത്ഥാനത്തെക്കുറിച്ചുള്ള ചോദ്യമായിരുന്നു. തിരുവെഴുത്തുകളായിട്ട് മോശെയുടെ ആദ്യത്തെ അഞ്ചു പുസ്തകങ്ങള്‍ മാത്രം സ്വീകരിച്ചിരുന്ന ഒരു പൗരോഹിത്യഗണത്തില്‍ പെട്ടവരായിരുന്നു സദൂക്യര്‍. അവര്‍ മരിച്ചവരുടെ പുനരുത്ഥാനത്തില്‍ വിശ്വസിക്കുന്നവരായിരുന്നില്ല. യേശുവിന്‍റെ മുമ്പില്‍ അവര്‍ അവതരിപ്പിച്ച രംഗം മിക്കവാറും ഊഹിക്കാവുന്നതാണ്. അതിന് ഏഴ് സഹോദരന്മാരും ഒരു സ്ത്രീയും ഉള്‍പ്പെട്ടിരുന്നു. മോശെയുടെ ന്യായപ്രമാണമനുസരിച്ച്, കുടുംബത്തില്‍ വസ്തുവകകള്‍ നിലനിര്‍ത്തുന്നതിന്, ഒരുവന്‍ പുത്രന്മാരില്ലാതെ മരിച്ചാല്‍, അവന്‍റെ സഹോദരന്‍ ആ വിധവയെ വിവാഹം കഴിക്കണം, ആ ബന്ധത്തില്‍ ഉണ്ടാകുന്ന പുത്രന്‍ നിയമപരമായി മരിച്ച മനുഷ്യന്‍റേതായിരിക്കും (ആവ. 25:5-10).

പുനരുത്ഥാന ഉപദേശത്തെ അപകീര്‍ത്തിപ്പെടുത്തുന്നതിന്, പുനരുത്ഥാനത്തില്‍ ഈ സ്ത്രീ ആരുടെ ഭാര്യയായിരിക്കും എന്ന ഒരു ധാര്‍മ്മിക പ്രതിസന്ധിയിലേക്കു സദൂക്യര്‍ വിരല്‍ ചൂണ്ടുന്നു. തിരുവെഴുത്തുകളും ദൈവശക്തിയും പരാമര്‍ശിച്ചുകൊണ്ട് അവരുടെ വാദത്തെ യേശു രണ്ട് പടിയായി എതിര്‍ത്തു. ഒന്നാമതായി പുനരുത്ഥാനത്തിലുള്ള ദൈവശക്തിയെ പരാമര്‍ശിച്ചുകൊണ്ട് സ്വര്‍ഗ്ഗത്തില്‍ വിവാഹമില്ല എന്നു സൂചിപ്പിക്കുന്നു. അബ്രഹാമിന്‍റെയും യിസ്ഹാക്കിന്‍റെയും യാക്കോബിന്‍റെയും ദൈവമാണ് താന്‍ എന്നുള്ള പുറ. 3:1-22 വരെയുള്ള ഭാഗം കാണിച്ചുകൊണ്ട് അവന്‍ എതിര്‍ത്തു നില്‍ക്കുന്നു. അവര്‍ ഉയിര്‍ക്കും ദൈവം ഇപ്പോള്‍ മരിച്ചുകഴിഞ്ഞ അബ്രഹാമിന്‍റെയും യിസ്ഹാക്കിന്‍റെയും യാക്കോബിന്‍റെയും ദൈവമാണെങ്കില്‍ അവര്‍ക്ക് മരിച്ച അവസ്ഥയില്‍ കഴിയുവാന്‍ കഴിയുകയില്ല.

`"നിങ്ങള്‍ക്കു ദൈവശക്തിയെ അറിയാമോ" എന്ന് ആരെങ്കിലും നിങ്ങളോട് ചോദിച്ചാല്‍ നിങ്ങള്‍ എന്തു മറുപടി കൊടുക്കും, എന്തുകൊണ്ട്?`