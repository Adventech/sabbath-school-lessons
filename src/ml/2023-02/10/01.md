---
title:  സാത്താന്‍റെ ഒടുക്കത്തെ ചതികള്‍
date:   27/05/2023
---

### ഈ ആഴ്ചയിലെ പഠനത്തിന്
വെളി. 12:9; 16:13,14; 1 തെസ്സ. 4:16,17; യെഹെ. 8:16; യെഹെ. 20:1-20; വെളി. 18:4,5.

> <p>മനഃപാഠവാക്യം</p>
> "സത്യത്താല്‍ അവരെ വിശുദ്ധീകരിക്കേണമേ; നിന്‍റെ വചനം സത്യം ആകുന്നു" (യോഹന്നാന്‍ 17:7).

ചിക്കാഗോയില്‍ സെപ്റ്റംബര്‍ മാസത്തിലെ ഒരു മനോഹര പ്രഭാതമായിരുന്നു. മിഷിഗണ്‍ തടാകമുകളില്‍ സൂര്യന്‍ ഉദിച്ചുയരുകയും കെന്നഡി, ഐസന്‍ ഹോവര്‍ എക്സ്പ്രസ് റോഡുകളില്‍ ദിവസേന യാത്ര ചെയ്തു ജോലി സ്ഥലങ്ങളില്‍ പോകുന്നവരുടെ വാഹനക്കുരുക്കും കുട്ടികളുടെ സ്കൂളുകളിലേക്കുള്ള യാത്രയും എല്ലാമുള്ള വേളയില്‍ ചിക്കാഗോ നിവാസികളെ ഭയത്തിലാഴ്ത്തിയ ഒരു തണുത്തുറഞ്ഞ സംഭവം ഉണ്ടായി. വളരെ ദാരുണവും അപ്രതീക്ഷിതവുമായി മനുഷ്യര്‍ രോഗികളാകുന്നു. ടിലെനോള്‍ ഗുളികകള്‍ കഴിക്കുന്ന പലരും മണിക്കൂറുകള്‍ക്കുള്ളില്‍ മരിച്ചുവീഴുന്നു. പരിശോധനയില്‍ കണ്ടെത്തിയതു പൊട്ടാസ്യം സയനൈഡ് എന്ന മാരകവിഷം ആ ഗുളികകളുടെ പുറത്തു ചേര്‍ന്നിട്ടുണ്ടെന്നായിരുന്നു. കുഴപ്പക്കാരനായ ഒരു വ്യക്തി ഈ മരുന്നിനോടു കളിക്കുകയാണുണ്ടായത്. ഇന്നുവരെയും ഇത് ആരാണു കരുതിക്കൂട്ടി ചെയ്തത് എന്ന് അറിവായി വന്നിട്ടില്ല.

നാം കണ്ടുകൊണ്ടിരിക്കുന്നതനുസരിച്ച് വെളിപ്പാട് പറയുന്നത് "ഭൂവാസികളായവര്‍" ബാബിലോണിന്‍റെ "ക്രോധമദ്യം" കുടിച്ചു വിഷം ബാധിച്ചവരായി മാറും എന്നാണ്. ചതിയില്‍ അകപ്പെടുത്തുന്ന പഠിപ്പിക്കലുകളും തെറ്റായ ഉപദേശങ്ങളുംകൊണ്ട് അന്ത്യത്തില്‍ എല്ലാവരും നാശത്തിന് അടിമകളാകും. പക്ഷേ ഈ വിഷബാധക്ക് ഒരു മറുമരുന്ന് ഇല്ലാതെ ഇരിക്കുന്നില്ല. ഈ ആത്മിക വിഷബാധയ്ക്കെതിരെ ഒരു സുരക്ഷിതവലയം തീര്‍ത്തിരിക്കുന്നു. അതാണ് മൂന്നു ദൂതന്മാരുടെ ദൂതുകള്‍. 

ഈ ആഴ്ചയുടെ പഠനത്തില്‍ ബാബിലോണിന്‍റെ ചതി മാത്രമല്ല, അതില്‍നിന്നു നമ്മെ വീണ്ടെടുക്കുന്നതിനുള്ള യേശുവിന്‍റെ സുരക്ഷാപദ്ധതിയെയും നമ്മള്‍ മനസ്സിലാക്കുകയാണ്. അല്ലായെങ്കില്‍ സര്‍വ്വനാശമായിരിക്കും ഫലം.

_ഈ ആഴ്ചയിലെ പാഠം പഠിച്ച് ജൂണ്‍ 3 ശബ്ബത്തിനുവേണ്ടി നമുക്ക് ഒരുങ്ങാം..._