---
title:  വിശ്വസ്തതയ്ക്കുള്ള വിളി
date:   31/05/2023
---

"വീണുപോയി... മഹതിയാം ബാബിലോണ്‍ വീണുപോയി" എന്നു വെളി. 14 ലെ രണ്ടാം ദൂതന്‍ വിളിച്ചു പറയുന്നു. വെളി. 17 ല്‍ കടുഞ്ചുവപ്പുള്ളൊരു മൃഗത്തിന്മേല്‍ സഞ്ചരിക്കുന്നതും കടുഞ്ചുവപ്പും ധൂമ്രവസ്ത്രവും ധരിച്ചുള്ളതുമായ സ്ത്രീ ആത്മിക ബാബിലോണ്‍ ആണെന്നും തിരിച്ചറിഞ്ഞുകഴിഞ്ഞു. അവള്‍ ക്രോധമദ്യം നിറഞ്ഞ പാനപാത്രം എല്ലായിടത്തും വിതരണം ചെയ്തു ഭൂവാസികളെ മത്തരാക്കുന്നു. സഭയും രാഷ്ട്രവും യോജിച്ചു നില്ക്കുന്നു. തെറ്റായതെല്ലാം ശക്തിയാര്‍ജ്ജിക്കുന്നു. ഭൂതാത്മാക്കള്‍ വഞ്ചനയുടെ അതിശയങ്ങള്‍ പ്രവര്‍ത്തിക്കുന്നു. ലോകം അതിന്‍റെ അന്ത്യപോരാട്ടത്തിലേക്കു കടന്നെത്തുന്നു.

അതേസമയം, ദൈവജനം അധിക്ഷേപിക്കപ്പെടുകയും അപഹാസ്യപാത്രങ്ങളാകയും പീഡിപ്പിക്കപ്പെടുകയും ഉപദ്രവിക്കപ്പെടുകയും ഒക്കെ ആണെങ്കിലും പരിശുദ്ധാത്മശക്തിയില്‍ കൂടെ ക്രിസ്തുവില്‍ ചേര്‍ന്നുനിന്ന് അവരുടെ സമര്‍പ്പണത്തില്‍ അവര്‍ ഉറെച്ചു നില്ക്കുന്നു. എല്ലാവിധ പാതാളശക്തികളും തിന്മയുടെ സകലവിധ ബലപ്രയോഗങ്ങളുമൊന്നും അവര്‍ക്കു ക്രിസ്തുവിനോടുള്ള വിശ്വസ്തയിന്മേല്‍ വിള്ളല്‍ വീഴ്ത്താനാകുന്നില്ല. യേശുവില്‍ അവര്‍ സുരക്ഷിതരാണ്. ദൈവം തന്നെയാണ് അവര്‍ക്ക് "സങ്കേതവും ബലവും... കഷ്ടങ്ങളില്‍ അവന്‍ ഏറ്റവും അടുത്ത തുണയും" ആയിരിക്കുന്നത് (സങ്കീ. 46:1).

കാലാന്ത്യജനത്തെ ദൈവം തന്‍റെ വചനത്തിന്മേലും വിശ്വസ്തതയിലേക്കു വിളിക്കുന്നു. "സത്യത്താല്‍ അവരെ വിശുദ്ധീകരിക്കേണമേ; നിന്‍റെ വചനം സത്യം ആകുന്നു" എന്നു യേശു അവര്‍ക്കുവേണ്ടി പ്രാര്‍ത്ഥിച്ചിരിക്കുന്നു (യോഹ. 17:17). ഭൂലോകചരിത്രത്തിന്‍റെ ഈ ഘോരഘട്ടത്തില്‍ നമുക്ക് ഒരു വടക്കുഭാഗ നക്ഷത്രമായി തിളങ്ങി നില്ക്കുന്നതു ദൈവവചനസത്യം മാത്രം. മാനുഷികപാരമ്പര്യങ്ങളും അഭിപ്രായങ്ങളുമൊന്നും ഫലപ്രദമല്ല. ദൈവവചനസത്യം നമ്മെ നയിച്ചുകൊണ്ടിരിക്കും.

നൂറിലധികം പേര്‍ കൂടിയിരുന്ന ബാപ്റ്റിസ്റ്റ് സഭാ ശുശ്രൂഷകരുടെ സമ്മേളനയോഗത്തില്‍ അവരുടെ സഭാനേതാവും സഭാനടപടിക്രമം തയ്യാറാക്കിയവനുമായ ഡോ. എഡ്വാര്‍ഡ് റ്റി. ഹിസ്കോക്സ് സഭക്കുള്ളില്‍ ഞായറാഴ്ച ആചാരം കടന്നുവന്നതെങ്ങനെയെന്നു 1893 ല്‍ വിവരിച്ചപ്പോള്‍ അവരെല്ലാം അമ്പരപ്പിലായിപ്പോയി. "പുറജാതിമതത്തിന്‍റെ വകയായിരുന്ന സൂര്യദേവന്‍ ക്രിസ്തീയവല്‍ക്കരിക്കപ്പെടുകയും പാപ്പാത്വ ദുരാചാരങ്ങള്‍ വഴി വിശുദ്ധീകരിക്കപ്പെട്ടു പ്രൊട്ടസ്റ്റന്‍റു സഭയ്ക്ക് ഒരു പൂര്‍വ്വിക സമ്പത്തായി ഏല്പിക്കപ്പെടുകയുമാണുണ്ടായത്. ഇത് എത്രഖേദകരമാണ്?"

`യെഹെ. 20:1-20 വായിക്കുക. വിശ്വസ്തത പാലിക്കുന്നതിനുള്ള ദൈവവിളിയില്‍ ഈ ദൂതുപ്രകാരം ശബ്ബത്തിന്‍റെ പ്രാധാന്യം എന്താണ്?`

മിസ്രയീമ്യ വിഗ്രഹങ്ങളെ ഉപേക്ഷിച്ചുകളഞ്ഞിട്ടു വിജാതീയ ദേവതകളെ പൂജിക്കാതെ സൃഷ്ടികര്‍ത്താവിനെ നമസ്കരിക്കേണ്ടതിനു ജനത്തെ വിളിക്കുന്നു. മൂന്നു ദൂതന്മാരുടെ ദൂതുകളിലും ബാബിലോണ്‍ വീണുപോയതുകൊണ്ട് സൃഷ്ടിതാവിനെ നമസ്കരിക്കേണ്ടതിനു വിളിക്കുന്നു. നാം കണ്ടുകഴിഞ്ഞതുപോലെ ഇതിലെല്ലാം ശബ്ബത്തിന്‍റെ പങ്ക് വലുതാണ്.

`യെഹെ. 20:1-20 ല്‍ നിന്നു നമുക്കുള്ള പാഠം എന്താണ്? 1 കൊരി. 10:11 കാണുക.`