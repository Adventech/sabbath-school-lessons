---
title:  ദൈവത്തെ ഭയപ്പെടുന്നതും അനുസരിക്കുന്നതും
date:   17/04/2023
---

ദൈവത്തെ ഭയപ്പെടുന്നതില്‍ നമ്മെ പഠിപ്പിക്കുന്നത് എന്തെല്ലാം?

`ആവ. 6:2; സങ്കീ. 119:73,74; സഭാപ്ര. 12:13,14 വായിക്കുക. ദൈവത്തെ ഭയപ്പെടുന്നതിന്‍റെ ഫലം ഈ വാക്യങ്ങള്‍ എങ്ങനെയൊക്കെ വെളിപ്പെടുത്തുന്നു?`

ദൈവത്തെ ഭയപ്പെടുന്നതും ദൈവകല്പന പ്രമാണിക്കുന്നതും യോജിച്ചിരിക്കുന്നത് ഈ വാക്യങ്ങളില്‍ കാണാം. ദൈവത്തെ ഭയപ്പെടുന്നത് അനുസരിപ്പാന്‍ നമ്മെ പ്രേരിപ്പിക്കുന്ന ഒരു വിനയ വണക്ക മനോഭാവമാണ്. കൃപയാല്‍ രക്ഷ നേടിയവര്‍ വിനീതരായി ദൈവകല്പന കാക്കണമെന്നതു സ്വര്‍ഗ്ഗത്തിന്‍റെ ഗൗരവതര അഭ്യര്‍ത്ഥനയാണ് (എഫെ. 2:8-10). ദൈവകല്പന അനുസരിക്കുന്നതില്‍നിന്നും കൃപ നമ്മെ മാറ്റിവിടുന്നില്ല. കല്പനാലംഘനത്തിന്‍റെ ശിക്ഷാവിധിയില്‍നിന്നു സുവിശേഷം നമ്മെ സ്വതന്ത്രരാക്കുന്നുവെങ്കിലും അത് അനുസരിപ്പാനുള്ള ഉത്തരവാദിത്വം നമ്മുടെ മേലുണ്ട്. കഴിഞ്ഞകാല പാപങ്ങളില്‍ നിന്നു കൃപ നമ്മെ വിടുവിക്കുന്നതു കൂടാതെ ഇന്നു ദൈവികമായി ജീവിക്കുന്നതിനും അനുസരണശീലം ദൈവത്തോടു കാണിക്കുന്നതിനും കൂടെ ഇപ്പോള്‍ നമ്മെ ശക്തരാക്കുന്നു. "സകലജാതികളുടെയും ഇടയില്‍ വിശ്വാസത്തിന് അനുസരണം വരുത്തേണ്ടതിനു കൃപയും അപ്പൊസ്തലത്വവും" ഞങ്ങള്‍ പ്രാപിച്ചു എന്ന് അപ്പൊസ്തലനായ പൗലൊസ് പ്രസ്താവിക്കുന്നു (റോമര്‍ 1:6).

കൃപയാലുള്ള രക്ഷകൊണ്ടു കല്പനകള്‍ ആവശ്യമില്ലാതായെന്നും അനുസരിക്കേണ്ടതിനുള്ള ആവശ്യം വരുന്നില്ലായെന്നുമുള്ള ചില വിചിത്ര ആശയം ചിലര്‍ക്കുണ്ട്. അനുസരിക്കുക എന്ന വാക്കുപോലും വെറും നീതിന്യായസിദ്ധാന്തം മാത്രമെന്ന് അവര്‍ വിശ്വസിക്കുന്നു. "എനിക്കു വേണ്ടതു യേശു മാത്രം" എന്നവര്‍ പ്രസ്താവിക്കുന്നു. ഇവിടെ ഏത് യേശു എന്നൊരു ചോദ്യമുണ്ട്. തിരുവെഴുത്തിലെ യേശുവോ നാം സ്വയം തയ്യാറാക്കുന്ന യേശുവോ? തിരുവെഴുത്തിലെ യേശു തന്‍റെ നിയമത്തെ നിസ്സാരമാക്കുവാന്‍ അനുവദിക്കയില്ല. അത് അവന്‍റെ സ്വഭാവത്തിന്‍റെ തനിപ്പകര്‍പ്പാണ്. തിരുവെഴുത്തിലെ യേശു തിരുവചന ഉപദേശങ്ങള്‍ ലഘുവായിത്തള്ളുവാന്‍ അനുവദിക്കുകയില്ല. അവന്‍ ആരെന്നും ഈ ലോകത്തിനായുള്ള അവന്‍റെ പദ്ധതി എന്തെന്നും അതു വെളിപ്പെടുത്തുകയാണ്. തിരുവെഴുത്തിലെ ക്രിസ്തു തന്‍റെ ഉപദേശത്തെ നിസ്സാരവല്‍ക്കരിച്ചു ഭക്തിയുടെ വേഷം കെട്ടിയ മണ്ടത്തരങ്ങള്‍ പഠിപ്പിക്കയില്ല. സകല ഉപദേശ സത്യങ്ങളുടെയും മൂര്‍ത്തീഭാവമാണ് ക്രിസ്തു. സത്യം മനുഷ്യത്വം ധരിച്ചവനാണു യേശു. ജീവിച്ചു തെളിയിച്ച ഉപദേശമാണ് അവന്‍. യേശു നല്കുന്നതെല്ലാം പൂര്‍ണ്ണതയില്‍ സ്വീകരിക്കുകയെന്നു വെളിപ്പാട് അന്ത്യമായി മനുഷ്യരോട് അഭ്യര്‍ത്ഥിക്കുന്നു. വിശ്വാസത്തില്‍കൂടെ അവന്‍റെ വീണ്ടെടുപ്പിന്‍ ശക്തി പ്രാപിച്ചു ദൈവിക അനുസരണയോടെ ജീവിക്കേണ്ടതിനു "ദൈവത്തെ ഭയപ്പെടുക" എന്നു കര്‍ത്താവു നമ്മോട് ആവശ്യപ്പെടുന്നു.

`"ദേഹിയെ കൊല്ലുവാന്‍ കഴിയാതെ ദേഹത്തെ കൊല്ലുന്നവരെ ഭയപ്പെടേണ്ട; ദേഹത്തെയും ദേഹിയെയും നരകത്തില്‍ നശിപ്പിപ്പാന്‍ കഴിയുന്നവനെത്തന്നേ ഭയപ്പെടുവിന്‍" (മത്തായി 10:28) എന്നതു "ദൈവത്തെ ഭയപ്പെടുക" എന്ന ഭാഗം കൂടുതല്‍ ഗ്രഹിപ്പാന്‍ നിങ്ങളെ സഹായിക്കുന്നത് എപ്രകാരം?`