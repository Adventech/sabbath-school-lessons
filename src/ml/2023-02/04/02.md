---
title:  ദൈവത്തെ ഭയപ്പെടുക
date:   16/04/2023
---

യേശുവിന്‍റെ മടങ്ങിവരവിന് നാം ഒരുങ്ങി നില്ക്കേണ്ടതിനും യേശുവിനോടു ചേര്‍ന്നു നിന്നുകൊണ്ട് ലോകാന്ത്യ മുന്നറിയിപ്പു ഭുലോകമെങ്ങും എത്തിക്കേണ്ടതിനും വേണ്ടിയാണു വെളിപ്പാടു പുസ്തകം നമ്മുടെ തലമുറയ്ക്കു തുറന്നു തന്നിരിക്കുന്നത്. ദൈവപദ്ധതി തുറന്നു തരികയും സാത്താന്‍റെ പദ്ധതി വെളിപ്പെടുത്തുകയുമാണ് വെളിപ്പാടിന്‍റെ ഉദ്ദേശ്യം. ദൈവത്തിന്‍റെ ഗൗരവതരവും നിത്യവും ലോകവ്യാപകവുമായ ദൂതുകള്‍ മനുഷ്യവംശത്തിനാകമാനം നല്കുകയും അതോടൊപ്പം കാലാന്ത്യ അഭ്യര്‍ത്ഥന ലോകമെങ്ങും കൊടുക്കുകയുമാണു വെളിപ്പാടു ചെയ്യുന്നത്.

`അപ്പൊസ്തലനായ യോഹന്നാന്‍റെ നിര്‍ബ്ബന്ധമേറിയ കാലാന്ത്യ അഭ്യര്‍ത്ഥന വെളി. 14:7 ല്‍ വായിക്കുക. ഉല്പത്തി 22:12; സങ്കീ. 89:7; സദൃശ. 2:5; സഭാപ്ര. 12:13,14; എഫെ. 5:21 എന്നിവ കാണുക. നമുക്കു തരുന്ന പ്രത്യേക നിര്‍ദ്ദേശങ്ങള്‍ എന്തൊക്കെയാണ്?`

ഭയപ്പെടുക എന്നതിനു വെളിപ്പാട് 14:7 ന്‍റെ ഗ്രീക്കു ഭാഷയില്‍ ഉപയോഗിച്ചിരിക്കുന്ന വാക്ക് ڇജവീയലീڈ എന്നാണ്. ദൈവത്തെ പേടിക്കുക എന്ന അര്‍ത്ഥമല്ല അതു തരുന്നത്. പകരം ബഹുമാനിക്കുക, അതിശയിക്കുക, ഭയഭക്തി കാണിക്കുക എന്നൊക്കെയാണ്. പരിപൂര്‍ണ്ണ വിധേയത്വം കാട്ടുക, ദൈവേഷ്ടത്തിന് ഉപാധിയില്ലാതെ കീഴ്പ്പെടുക എന്നൊക്കെ അത് അര്‍ത്ഥമാക്കുന്നു. സ്വയകേന്ദ്രീകൃതമനസ്സിനു പകരം ദൈവകേന്ദ്രീകൃത മനസ്സ് ഉണ്ടായിരിക്കുന്ന മനോഭാവം വേണമെന്ന് അതു പറയുന്നു. ലൂസിഫര്‍ മനസ്സില്‍ നിരൂപിച്ചതിനു വിപരീതമാണത്. യെശയ്യാവ് 14:13,14 പ്രകാരം "ഞാന്‍ സ്വര്‍ഗ്ഗത്തില്‍ കയറും; എന്‍റെ സിംഹാസനം ദൈവത്തിന്‍റെ നക്ഷത്രങ്ങള്‍ക്കുമീതെ വെക്കും; ഉത്തരദിക്കിന്‍റെ അതിര്‍ത്തിയില്‍ സമാഗമന പര്‍വ്വതത്തിന്മേല്‍ ഞാന്‍ ഇരുന്നരുളും; ഞാന്‍ മേഘോന്നതങ്ങള്‍ക്കു മീതെ കയറും; ഞാന്‍ അത്യുന്നതനോടു സമനാകും" എന്നു ലൂസിഫര്‍ മനസ്സില്‍ നിരൂപിച്ചു.

അതിനു പകരം ക്രിസ്തുവിന്‍റെ മനസ്സാണു വേണ്ടത്. "അവന്‍ ദൈവരൂപത്തില്‍ ഇരിക്കെ ദൈവത്തോടുള്ള സമത്വം മുറുകെ പിടിച്ചുകൊള്ളേണമെന്നു വിചാരിക്കാതെ ദാസരൂപം എടുത്തു... തന്നെത്താന്‍ താഴ്ത്തി മരണത്തോളം ക്രൂശിലെ മരണത്തോളം തന്നേ അനുസരണയുള്ളവനായിത്തീര്‍ന്നു (ഫിലിപ്പിയര്‍ 2:6-8).

വന്‍പോരാട്ടത്തിന്‍റെ സാരാശം ദൈവത്തിനു കീഴ്പ്പെടുക എന്നതില്‍ കേന്ദ്രീകരിച്ചിരിക്കുന്നു. ലൂസിഫര്‍ സ്വയം കേന്ദ്രീകൃതനായിരുന്നു. തന്‍റെ സ്വന്ത ഇഷ്ടത്തിനു മാത്രം കീഴ്പ്പെടുന്നതും മറ്റാരുടെയും അധികാരം അംഗീകരിക്കാതെയുമായിരുന്നു അവന്‍. സിംഹാസനത്തില്‍ ഇരിക്കുന്നവനെ കൂസലില്ലാതെ അതിനു മുകളില്‍ സ്വന്തസിംഹാസനം സ്ഥാപിക്കുന്നതിനവന്‍ ശ്രമിച്ചു. ദൈവത്തെ ഭയപ്പെടുക എന്നതു നമ്മുടെ സകലചിന്തയിലും ദൈവത്തിന് ഒന്നാംസ്ഥാനം കൊടുക്കുക എന്നതാണ്. നമ്മിലെ സകല അഹംഭാവവും സ്വയകേന്ദ്രീകൃതവുമെല്ലാം ഉപേക്ഷിക്കേണ്ടതുണ്ട്. മൂന്നു ദൂതന്മാരില്‍ ഒന്നാമത്തവന്‍റെ വായില്‍നിന്നു വരുന്നതാണിത്. ആയതിനാല്‍ അത് ഏറ്റവും പ്രധാനപ്പെട്ടതാണ്. നാം അതിന് അമിത പ്രാധാന്യം കല്പിക്കണം. 

`ദൈവത്തെ ഭയപ്പെടുന്നതില്‍ നിങ്ങളുടെ സ്വന്ത അനുഭവം എന്താണ്? ദൈവത്തെ ഭയപ്പെടുന്നതു നല്ലതാണെന്നു നിങ്ങള്‍ മറ്റൊരാള്‍ക്ക് എങ്ങനെ വിശദീകരിക്കും?`