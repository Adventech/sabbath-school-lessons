---
title:  വെളിപ്പാടിലെ വിജയികള്‍
date:   20/04/2023
---

"ദൈവകല്പനയും യേശുവിങ്കലുള്ള വിശ്വാസവും കാത്തുകൊള്ളുന്നവര്‍" (വെളി. 14:12). കാലാന്ത്യ ദൈവജനത്തിന്‍റെ വിശ്വസ്തതയുടെ വിവരണമാണിത്. അന്നാണെങ്കിലും ഇന്നാണെങ്കിലും ഒരു വ്യക്തി ദൈവകല്പന പ്രമാണിക്കുന്നതു യേശുവിന്‍റെ വിശ്വാസത്തില്‍ കൂടെ മാത്രം. യേശുവില്‍ ഉള്ള വിശ്വാസം എന്നു വാക്യം പറയുന്നില്ല. കാരണം യേശുവിന്‍റെ വിശ്വാസം എന്നത് അതിപ്രധാനമാണ്. സാത്താന്‍ കൊണ്ടുവന്ന അതിഭീകര പരീക്ഷകളുടെമേല്‍ യേശു വിജയം നേടിയ വിശ്വാസത്തിന്‍റെ ശ്രേഷ്ഠതയാണത്. ഓരോ വിശ്വാസിക്കും നല്കപ്പെട്ടിരിക്കുന്ന ദാനമാണ് വിശ്വാസം. പരിശുദ്ധാത്മാവു നമ്മുടെ ഹൃദയങ്ങളില്‍ തരുന്ന വിശ്വാസത്തെ നാം ബലപ്പെടുത്തുമ്പോള്‍ അതു വളര്‍ച്ച പ്രാപിക്കും. നമ്മുടെ സ്വയശക്തി കൊണ്ടല്ല നാം വിജയിക്കുന്നത്. നമ്മില്‍ പ്രവര്‍ത്തിക്കുന്നവനായ ജീവിക്കുന്ന ക്രിസ്തു മൂലം മാത്രം. നാം ആരെന്നതിന്മേലല്ല കര്‍ത്താവ് ആരാണ് എന്നതില്‍ മാത്രം നാം വിജയിക്കും. കര്‍ത്താവു വിജയിച്ചതില്‍ കൂടെ നാമും വിജയിക്കും. അവന്‍ വിജയം വരിച്ചതില്‍ കൂടെ നാമും വിജയികളാകും. അവന്‍ പരീക്ഷകളെ നേരിട്ട് അവയുടെമേല്‍ വിജയിച്ചതുപോലെ നാമും അവന്‍ മൂലം വിജയിക്കും.

`എബ്രായര്‍ 4:14-16; 7:25 വായിക്കുക. "ദൈവത്തെ ഭയപ്പെട്ടു" "അവന്നു മഹത്വം കൊടുക്കുക" എന്നതിനോടു വിജയിച്ചു ജീവിക്കുന്നത് എപ്രകാരം ബന്ധപ്പെട്ടിരിക്കുന്നു?`

സ്വര്‍ഗ്ഗീയ ദൈവപുത്രനായ യേശു പിശാചിന്‍റെ വശീകരണ ഉപായങ്ങളെ അതിജീവിച്ചു. ദൈവിക വാഗ്ദാനങ്ങളില്‍ വിശ്വാസം അര്‍പ്പിച്ചുകൊണ്ട് തന്‍റെ ഇഷ്ടം പിതാവിന്‍റെ ഇഷ്ടത്തിനു കീഴ്പ്പെടുത്തിയും ദൈവശക്തിയില്‍ ആശ്രയിച്ചും യേശു പരീക്ഷകളെ നേരിട്ടു. അവനില്‍ ആശ്രയം വെച്ചും അവനെ നോക്കിയും അവനില്‍ വിശ്വസിച്ചുംകൊണ്ടു നമുക്കും വിജയിക്കുന്നതിനാകും. യേശുവാണു നമ്മുടെ എല്ലാമെല്ലാം. മൂന്നു ദൂതന്മാരുടെ ദൂതുകള്‍ യേശുവിനെക്കുറിച്ചുള്ളതാണ്. വെളിപ്പാടിലെ ദൂതു വിജയത്തിന്‍റേതാണ്. പരാജയത്തിന്‍റേതല്ല. അവന്‍റെ ശക്തിയിലും കൃപയിലും ആശ്രയം വെച്ചു വിജയിക്കുന്ന ഒരു ജനതയെപ്പറ്റി അതു പ്രസ്താവിക്കുന്നു.

പോരാടി "ജയിച്ചവര്‍" എന്നു 11 തവണ വെളിപ്പാടില്‍ പറഞ്ഞിരിക്കുന്നു. ഒന്നാം നൂറ്റാണ്ടു മുതല്‍ നമ്മുടെ കാലംവരെയും ഉള്ള ക്രിസ്തീയ സഭാഘട്ടത്തെക്കുറിക്കുന്ന ഏഴു സഭകള്‍ക്കുള്ള ദൂതില്‍ വിശ്വസ്തരായ വിശ്വാസികളെ ജയിച്ചവര്‍ എന്നു യോഹന്നാന്‍ വിളിക്കുന്നു. കാലാന്ത്യത്തില്‍ "ജയിക്കുന്നവന്" ഇത് അവകാശമായി ലഭിക്കും. "ഞാന്‍ അവനു ദൈവവും അവന്‍ എനിക്ക് മകനുമായിരിക്കും"  (വെളി. 21:7). ഇതു വെറും നിയമസിദ്ധാന്തമല്ല. കര്‍ത്താവിന്‍റെ സമ്പൂര്‍ണ്ണ ജീവിതത്തിലും തികവുള്ള നീതിയും ആശ്രയം വെച്ചുള്ള വിജയവും അവന്‍ തരുന്ന നിത്യജീവന്‍റെ വാഗ്ദാനവുമാണ്. വിശ്വാസം പ്രവൃത്തിയിലാകുന്നതാണത്. വിശ്വാസിയുടെ ജീവിതത്തില്‍ രൂപാന്തരം പ്രാപിച്ചു മാറ്റം വരുത്തുന്ന അതിശയകൃപ തന്നെയാണത്.

`ജയിക്കേണ്ടതാണെന്നു നിങ്ങള്‍ കരുതുന്ന ഏതെങ്കിലും നിങ്ങളുടെ ജീവിതത്തിലുണ്ടോ? നമ്മുടെ ആഗ്രഹത്തെ പ്രവൃത്തിയിലാക്കുന്നതെങ്ങനെ? വെളിപ്പാടില്‍ കാണുന്ന "ജയിക്കുന്ന"വരെപ്പോലെ ആകേണ്ടതിനുള്ള പ്രായോഗിക പടികള്‍ എന്തെല്ലാം?`