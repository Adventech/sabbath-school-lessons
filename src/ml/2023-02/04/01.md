---
title:  "ദൈവത്തെ ഭയപ്പെട്ട് അവന്നു മഹത്വം കൊടുപ്പിന്‍"
date:   15/04/2023
---

### ഈ ആഴ്ചയിലെ പഠനത്തിന്
വെളി. 14; ഉല്പത്തി 22:12; സഭാപ്ര. 12:13,14; കൊലൊ. 3:1,2; എബ്രായര്‍ 12:1,2; 1 കൊരി. 3:16,17.

> <p>മനഃപാഠവാക്യം</p>
> "ദൈവകല്പനയും യേശുവിങ്കലുള്ള വിശ്വാസവും കാത്തുകൊള്ളുന്ന വിശുദ്ധന്മാരുടെ സഹിഷ്ണുതകൊണ്ട് ഇവിടെ ആവശ്യം" (വെളി. 14:12).

സോറെന്‍ കീര്‍ക്ക് ഗാര്‍ഡ് എന്ന ഡാനിഷ് എഴുത്തുകാരന്‍ കാലാന്ത്യത്തെപ്പറ്റി ഒരു ഉപമ പറഞ്ഞിട്ടുണ്ട്. അത് ഏകദേശം ഇങ്ങനെയാണ്:

ഒരു വലിയ തിയേറ്ററിന്‍റെ പിന്‍ഭാഗത്ത് തീപിടുത്തമുണ്ടായി. അവിടെ നടന്നുകൊണ്ടിരുന്ന പരിപാടിയിലെ ഒരു കോമാളി മുന്നോട്ടുവന്നു കാഴ്ചക്കാര്‍ക്കു മുന്നറിയിപ്പു കൊടുത്തു: "ഓടിപ്പോകുവിന്‍; ഇവിടെ തീപിടുത്തം ഉണ്ടായിരിക്കുന്നു" ഇതു കളിയുടെ വെറുമൊരു ഭാഗമാണെന്നു കാഴ്ചക്കാര്‍ ചിന്തിച്ചു. എല്ലാവരും കയ്യടിച്ചു. അയാള്‍ വീണ്ടും മുന്നറിയിപ്പു കൊടുത്തു: "ഓടി പുറത്തു കടപ്പിന്‍, പുറത്തു കടപ്പിന്‍." ശക്തമായി അയാള്‍ മുന്നറിയിപ്പു കൊടുക്കുംതോറും കാഴ്ചക്കാര്‍ കയ്യടി കൂട്ടിക്കൊണ്ടിരുന്നു. കീര്‍ക്കു ഗാര്‍ഡിനെ സംബന്ധിച്ചിടത്തോളം അങ്ങനെയാണു ലോകാന്ത്യം. ലോകം തമാശയാണെന്നു ചിന്തിക്കുന്നവര്‍ക്ക് എല്ലാം ഫലിതം തന്നേ.

ലോകാന്ത്യവും അതിലേക്കു നയിക്കുന്ന സംഭവങ്ങളും തമാശയൊന്നുമല്ല. ജലപ്രളയശേഷം ഇന്നെയോളം ലോകം ഗൗരവമേറിയ ആപത്സന്ധികള്‍ നേരിട്ടുവരുന്നു. ജലപ്രളയകഥ ഒരു അടയാളമായി എടുത്തുപറഞ്ഞുകൊണ്ട് പത്രൊസ് ലോകാന്ത്യത്തെപ്പറ്റി പറയുന്നത് "ആകാശം കൊടുമ്മുഴക്കത്തോടെ ഒഴിഞ്ഞുപോകും; മൂലപദാര്‍ത്ഥങ്ങള്‍ കത്തിയഴികയും ഭൂമിയും അതിലുള്ള പണികളും വെന്തുപോകയും ചെയ്യും" (2 പത്രൊസ് 3:10). വരുവാനുള്ളതിനെപ്പറ്റി ഇപ്രകാരം മുന്നറിയിപ്പു കിട്ടിയിരിക്കയാല്‍ നാം ഇപ്പോള്‍ത്തന്നെ അതിനുള്ള ഒരുക്കങ്ങള്‍ ചെയ്യേണ്ടതാണ്.

_ഈ ആഴ്ചയിലെ പാഠം പഠിച്ച് ഏപ്രില്‍ 22 ശബ്ബത്തിനുവേണ്ടി നമുക്ക് ഒരുങ്ങാം..._