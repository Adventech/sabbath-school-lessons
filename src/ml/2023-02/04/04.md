---
title:  ദൈവ കേന്ദ്രീകൃത ജീവിതം
date:   18/04/2023
---

ഉപഭോക്ത താല്പര്യസംരക്ഷണ കാലഘട്ടത്തില്‍ ഭൗതികമൂല്യമെല്ലാം സ്വയത്തില്‍ കേന്ദ്രീകരിച്ചിരിക്കുമ്പോള്‍ സ്വയ കേന്ദ്രീകൃത അടിമത്വത്തില്‍നിന്നു വിടുവിക്കപ്പെട്ടു ദൈവ കേന്ദ്രീകൃതമായി നമ്മുടെ ജീവിതത്തെ മാറ്റുവാന്‍ സ്വര്‍ഗ്ഗീയ അഭ്യര്‍ത്ഥന നമ്മിലേക്കു വരുന്നു. ചിലരുടെ ജീവിതം പണത്തില്‍ കേന്ദ്രീകരിച്ചിരിക്കുന്നു. മറ്റു ചിലര്‍ക്ക് അധികാരമോ ആഹ്ലാദമോ ഒക്കെ ആണ്. ചിലര്‍ക്കു കളികള്‍, സംഗീതം, വിനോദം എന്നിവ. ജീവിതകേന്ദ്രമായി ദൈവത്തെ ബഹുമാനിക്കുക, ഭയപ്പെടുക, ആദരിക്കുക എന്നതാണ് വെളിപ്പാടിലെ ദൂതിന്‍റെ കാഹളനാദവിളി.

`മത്തായി 6:33; കൊലൊ. 3:1,2; എബ്രായര്‍ 12:1,2 വായിക്കുക. നമ്മുടെ യഥാര്‍ത്ഥ ജീവിതകേന്ദ്രമായി ദൈവത്തെ കൈക്കൊള്ളേണ്ടതിന് ഈ വാക്യങ്ങള്‍ എന്തു പറയുന്നു?`

ഈ ഭൂമിയിലെ അന്ത്യപോരാട്ടം മനസ്സു പിടിച്ചടക്കുന്നതിനുള്ള ഒരു യുദ്ധമാണ്. അതു യഥാര്‍ത്ഥമായി ദൈവേഷ്ടത്തിനുള്ള സമര്‍പ്പണം, ദൈവേഷ്ടബന്ധം, ദൈവത്തിനു കീഴ്പ്പെടല്‍ എന്നിവയെല്ലാമാണ്.

നന്മയും തിന്മയും തമ്മിലുള്ള പോരാട്ടമെന്നതു നമ്മുടെ ചിന്തകളെ സ്വാധീനിച്ചു കീഴ്പ്പെടുത്തുന്നതിനുള്ള യുദ്ധമാണ്. അപ്പൊസ്തലനായ പൗലൊസ് തരുന്ന ഉപദേശം "ക്രിസ്തുവിലുള്ള മനസ്സ് തന്നെ നിങ്ങളിലും ഉണ്ടായിരിക്കട്ടെ" എന്നാണ് (ഫിലി. 2:5). നമ്മുടെ ശരീര കേന്ദ്രമാണു മനസ്സ്. നമ്മുടെ പ്രവൃത്തികള്‍ ഉത്ഭവിക്കുന്നത് അവിടെ നിന്നാണ്. "ഉണ്ടായിരിക്കട്ടെ" എന്നതിന്‍റെ അര്‍ത്ഥം അനുവദിക്കുക അല്ലെങ്കില്‍ തിരഞ്ഞെടുക്കുക എന്നാണ്. മനസ്സിന്‍റെ ഇച്ഛാശക്തി അപ്രകാരമായിരിക്കണമെന്ന് അതു പറയുന്നു. ക്രിസ്തുവിന്‍റെ മനസ്സ് ഉണ്ടായിരിക്കുന്നതിനുള്ള തിരഞ്ഞെടുപ്പു നമ്മുടെ മനസ്സുകളെ ക്രിസ്തു നിയന്ത്രിക്കുന്നതിനും നിത്യമായ വസ്തുതകളാല്‍ അതു നിറയപ്പെട്ടിരിക്കുന്നതിനുമുള്ള തിരഞ്ഞെടുപ്പ് എന്നാണ്. നമ്മുടെ ചിന്താശകലം എവിടെ നിന്നാണെന്നതു നമ്മുടെ പ്രവൃത്തികള്‍ വെളിപ്പെടുത്തുന്നു. ദൈവത്തെ ഭയപ്പെടുക എന്നാല്‍ നമ്മുടെ ജീവിതത്തില്‍ ഒന്നാമന്‍ ദൈവം തന്നെ എന്നതാണ്.

ചിന്തകളെ നിയന്ത്രിക്കണമെന്നു ബോദ്ധ്യമുള്ളപ്പോള്‍ അത് എന്ത് എളുപ്പമാണെന്ന് ആലോചിച്ചു നോക്കുക. ശരിയായതില്‍ത്തന്നെ ചിന്ത നില്ക്കണമെന്നുണ്ടെങ്കില്‍ "ഭൂമിയിലുള്ളതല്ല, ഉയരത്തിലുള്ളതുതന്നെ" ചിന്തിക്കണമെന്നുണ്ടെങ്കില്‍ മനഃപൂര്‍വ്വം അതിനുവേണ്ടി പരിശ്രമിക്കേണ്ടതുണ്ട്. കൊലൊസ്യര്‍ 3:2. പാപത്തില്‍ വീണു തകര്‍ന്ന മനസ്സാണു നമുക്കുള്ളത് എന്നതിനാല്‍ സ്വാഭാവികമായി അതു ഹീനമായ ഭൗതിക കാര്യങ്ങളിലേക്കു മാത്രമേ തിരിയുകയുള്ളൂ. സ്വതന്ത്രതീരുമാനമെന്ന സ്വര്‍ഗ്ഗീയ ദാനം ഉപയോഗപ്പെടുത്തി ഉയരത്തിലുള്ളതില്‍ ചിന്ത കേന്ദ്രീകരിക്കുന്നതിനു കരുതിക്കൂട്ടി സസൂക്ഷ്മം തിരഞ്ഞെടുപ്പു നടത്തണം.

`"ഒടുവില്‍ സഹോദരന്മാരേ, സത്യമായത് ഒക്കെയും ഘനമായത് ഒക്കെയും നീതിയായത് ഒക്കെയും നിര്‍മ്മലമായത് ഒക്കെയും രമ്യമായത് ഒക്കെയും സല്ക്കീര്‍ത്തിയായത് ഒക്കെയും സല്‍ഗുണമോ പുകഴ്ചയോ അത് ഒക്കെയും ചിന്തിച്ചുകൊള്‍വിന്‍" (ഫിലി. 4:8). ഇതു ചെയ്വാന്‍ എപ്രകാരം പഠിക്കുന്നതിനാകും?`