---
title:  കൃപയുടെ ഒരു കഥ
date:   11/04/2023
---

മൂന്നു ദൂതന്മാരുടെ ദൂതുകള്‍ കൃപയുടെ ഒരു കഥയാണ്. രക്ഷകന്‍റെ അതിരില്ലാത്ത സ്നേഹത്തിന്‍ കഥയാണത്. നമ്മില്‍ ഒരു വ്യക്തിയും നശിക്കാതിരിക്കേണ്ടതിന് താന്‍ സ്വയം നരകം അനുഭവിച്ചുകൊള്ളാമെന്നുള്ള യേശുവിന്‍റെ സ്നേഹ കഥയാണത്. അതിരില്ലാത്തതും ആഴം അളക്കാനാവാത്തതും ഗ്രഹിക്കുന്നത് അസാദ്ധ്യമായതും അനശ്വരവും അന്ത്യമില്ലാത്തതും ആദ്യന്തവിഹീനവുമായ സ്നേഹത്തിന്‍റെ കഥയാണത്.

ദൈവത്തെ അതിശയിപ്പിക്കുന്നതിനാകയില്ല. മനുഷ്യചിന്തകളായി ഓരോ കാറ്റിലും ആടി ഉലയുന്ന മനോവ്യാപാരങ്ങള്‍ക്കപ്പുറമാണ് ദൈവം. നാം കണ്ടുകഴിഞ്ഞതുപോലെ പാപത്തിന്‍റെ അധികാരത്തില്‍നിന്ന് നമ്മെ രക്ഷിപ്പാനുള്ള ദൈവപദ്ധതിയെന്നതു പാപത്തിന്‍റെ ഹീനമായ തലനീട്ടപ്പെട്ടതിനുശേഷം മെനഞ്ഞെടുത്തതല്ല. പാപത്തിന്‍റെ ഭയാനക നാടകരംഗം അരങ്ങേറിയശേഷമല്ല ദൈവം കടന്നുവന്നത്.

`വെളി. 13:8; 1 പത്രൊസ് 1:18-20 വാക്യങ്ങള്‍ വായിക്കുക. രക്ഷാപദ്ധതിയെപ്പറ്റി ഇവ എന്തു പഠിപ്പിക്കുന്നു?`

വെളി. 14:6 ലെ "നിത്യസുവിശേഷം" എന്നതു ഭൂതകാലം, വര്‍ത്തമാനകാലം, ഭാവികാലം എന്നിവ എല്ലാം ഉള്‍ക്കൊള്ളുന്നു. ധാര്‍മ്മിക തിരഞ്ഞെടുപ്പുകള്‍ നടത്താന്‍ കഴിയുന്നവരായി മനുഷ്യന്‍ സൃഷ്ടിക്കപ്പെട്ടപ്പോള്‍ അവന്‍ അനീതിക്കായി അലയുമെന്നു ദൈവം കണ്ടിരുന്നു, സൃഷ്ടികള്‍ക്കു തിരഞ്ഞെടുപ്പിന്‍റെ സ്വാതന്ത്ര്യം ഉണ്ടായപ്പോള്‍ അവര്‍ തങ്ങളുടെ സ്നേഹപ്രകൃതത്തിനെതിരേ മത്സരിപ്പാനുള്ള കഴിവും നേടിയിരുന്നു. ഈ യാഥാര്‍ത്ഥ്യം ഒഴിവാക്കണമെങ്കില്‍ യന്ത്രജീവികളായി അവ സൃഷ്ടിക്കപ്പെടണമെന്നും ഏതോ ചില ബാഹ്യാകാശ ദൈവികശക്തികൊണ്ട് അവ നിയന്ത്രിക്കപ്പെടണമെന്നും അങ്ങനെ അവരെ കൈകാര്യം ചെയ്യണമെന്നും വേണമായിരുന്നു. ബലപ്രയോഗം കൊണ്ട് അനുസരിപ്പിക്കുന്നതു ദൈവപ്രകൃതിക്കു വിരുദ്ധമാണ്. തിരഞ്ഞെടുപ്പാണു സ്നേഹം ആഗ്രഹിക്കുന്നത്. സൃഷ്ടികള്‍ക്കു തിരഞ്ഞെടുപ്പിന്‍റെ സ്വാതന്ത്ര്യം ലഭിക്കുമ്പോള്‍ തെറ്റായ തിരഞ്ഞെടുപ്പുകളും അവര്‍ നടത്താനിടയുണ്ട്. അതുകൊണ്ട് നമ്മുടെ ആദിമ മാതാപിതാക്കള്‍ ഏദെനില്‍ മത്സരിക്കുന്നതിനു മുമ്പുതന്നെ രക്ഷാപദ്ധതി ദൈവമനസ്സില്‍ രൂപം കൊണ്ടു.

"നമുക്കായുള്ള വീണ്ടെടുപ്പിന്‍പദ്ധതി ഒരു പില്ക്കാല ചിന്തയില്‍ നിന്നു വന്നതല്ല. ആദാമിന്‍റെ വീഴ്ചയ്ക്കുശേഷം മെനഞ്ഞെടുത്ത ഒരു പദ്ധതിയുമല്ലായത്. പൂര്‍വ്വകാലങ്ങളില്‍ മറഞ്ഞിരുന്നിട്ട് ഇപ്പോള്‍ വെളിപ്പെട്ടുവന്നതും നിത്യദൈവത്തിന്‍റെ നിയോഗപ്രകാരം" ഇപ്പോഴുണ്ടായ വെളിപ്പാടിന്‍റെ മര്‍മ്മം തന്നെയാണത്. റോമര്‍ 16:24. നിത്യയുഗങ്ങളായി ദൈവസിംഹാസനത്തിന്‍റെ അടിസ്ഥാനതത്വങ്ങളുടെ വെളിപ്പെടുത്തലാണത്" ഉഅ, ജ. 22. 

"നിത്യസുവിശേഷം" കഴിഞ്ഞു പോയ യുഗങ്ങളെയും ഇന്നത്തെ കാലഘട്ടത്തെയും കുറിച്ചുമാത്രമല്ല പറയുന്നത്. പ്രത്യാശ നിറഞ്ഞ ഭാവിയുടെ അടിസ്ഥാനവും കൂടെ അതു പറയുന്നു. നമ്മോടൊത്ത് എന്നേക്കും ആയിരിക്കുന്നതിനായി വേദനപ്പെടുന്ന നിത്യനായ കര്‍ത്താവിനെപ്പറ്റി പറയുന്നതാണത്.

`എഫെ. 1:4 വായിക്കുക. "ലോകസ്ഥാപനത്തിനു മുമ്പെ" നിങ്ങളെ ക്രിസ്തുവില്‍ "തിരഞ്ഞെടുക്കുകയും സ്നേഹത്തില്‍ നമ്മെ മുന്‍നിയമിക്കുകയും ചെയ്തു എന്നതിന്‍റെ അര്‍ത്ഥം എന്താണ്? ഈ സത്യം അത്രയികം പ്രോത്സാഹജനകമായിരിക്കുന്നത് എന്തുകൊണ്ട്?`