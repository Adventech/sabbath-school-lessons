---
title:  ഒരു ദൗത്യ പ്രസ്ഥാനം
date:   13/04/2023
---

ബോധഗ്രാഹ്യമായ അഗാധതിരുവെഴുത്തു പഠനത്തില്‍ കൂടെ ആദ്യകാല അഡ്വെന്‍റിസ്റ്റുകളില്‍ ഈ ദൂതുകളുടെ പ്രാധാന്യം വളര്‍ന്നുകൊണ്ടിരുന്നു. ഈ തലമുറക്കാവശ്യമായ "സകലജാതിയും ഗോത്രവും ഭാഷയും വംശവും" ആയവരോട് അറിയിച്ച് അവരെ ക്രിസ്തുവിന്‍റെ മടങ്ങിവരവിന് ഒരുക്കേണ്ടതിനുള്ള ഒരു ദൂതു തങ്ങള്‍ക്കു ദൈവത്താല്‍ ഏല്പിച്ചുകിട്ടിയിരിക്കുന്നുവെന്ന് അവര്‍ മനസ്സിലാക്കി. അതു വളരെ അടിയന്തിരവും കാലാന്ത്യദൂതുമാണ്. അഡ്വെന്‍റിസ്റ്റു ദൗത്യം ആരംഭിച്ചതു മുതല്‍ അവരിലെ ദൈവിക വികാരകേന്ദ്രമെന്നതു മൂന്നു ദൂതന്മാരുടെ ദൂതുകള്‍ മാത്രമായിരുന്നു.

1874 ല്‍ അന്നത്തെ ജനറല്‍ കോണ്‍ഫറന്‍സ് നമ്മുടെ ആദ്യവിദേശ മിഷനറിയെ യൂറോപ്പിലേക്ക് അയച്ചു. "നമ്മുടെ കൂട്ടത്തില്‍ അത്യധികം കാര്യശേഷിയുള്ള മനുഷ്യന്‍" എന്ന് എലന്‍ ജി. വൈറ്റ് ജോണ്‍ ആന്‍ഡ്രൂസിനെക്കുറിച്ചു പറഞ്ഞു. ഏഴോളം ഭാഷകള്‍ അദ്ദേഹം സംസാരിക്കുമായിരുന്നു. പുതിയനിയമം മുഴുവന്‍ ഓര്‍മ്മയില്‍ നിന്ന് ആവര്‍ത്തിക്കുന്നതിനും പഴയനിയമത്തില്‍ അനേകം ഭാഗങ്ങളും അദ്ദേഹത്തിനു കാണാപ്പാഠമായിരുന്നു. ഒരു പണ്ഡിത പ്രതിഭയും ആശയബഹുലതയേറിയ എഴുത്തുകാരനും പ്രഗത്ഭവാഗ്മിയും പ്രശസ്തമതശാസ്ത്ര വിദഗ്ദ്ധനും ഒക്കെ ആയിരുന്നു അദ്ദേഹം.

വിശ്വാസികള്‍ വളരെ വിരളമായിരുന്ന ഒരു പ്രദേശത്ത് ഇങ്ങനെയുള്ള ഒരു മനുഷ്യനെ അയച്ചത് എന്തുകൊണ്ട്? ഒന്നും തന്നെ അറിഞ്ഞുകൂടാതിരുന്ന ഒരു മിഷന്‍ പ്രദേശത്ത് ഇങ്ങനെയുള്ള അതിശ്രേഷ്ഠമനുഷ്യന്‍ അയക്കപ്പെട്ടത് എന്തുകൊണ്ട്? എന്തുകൊണ്ട് അവന്‍ പോകുന്നതിന് ഇഷ്ടപ്പെട്ടു? ചില വര്‍ഷങ്ങള്‍ മുമ്പു മാത്രമാണ് അദ്ദേഹത്തിന്‍റെ ഭാര്യ മരണപ്പെട്ടത്. കുടുംബ ബന്ധുക്കളെയും സുഹൃത്തുക്കളെയും അമേരിക്കയില്‍ വിട്ടിട്ട് രണ്ടു മക്കളോടൊപ്പം മുന്‍പരിചമില്ലാത്ത ദേശത്തേക്കു യാത്ര തിരിച്ചു. ക്രിസ്തു നിമിത്തം മാത്രമായിരുന്നു എല്ലാം ഉപേക്ഷിച്ചത്.

ഇതിന് ഒരു കാരണം മാത്രമേ ഉണ്ടായിരുന്നുള്ളൂ. യേശു എത്രയും വേഗം വരുന്നുണ്ടെന്ന് അവന്‍ വിശ്വസിച്ചു. കാലാന്ത്യദൂതു ലോകമെങ്ങും എത്തേണ്ടതുണ്ട്.

ദൈവം തരുന്ന കാലാന്ത്യദൂതു ഘോഷിക്കേണ്ടതിന് അതിശ്രേഷ്ഠരും പ്രതിഭയേറിയവരുമായവര്‍ ലോകമെങ്ങും സഞ്ചരിച്ചു ദൂതറിയിച്ചിരുന്നതായി നമ്മുടെ സഭാചരിത്രത്തിലുടനീളം കാണാം. അക്കൂട്ടത്തില്‍ അദ്ധ്യാപകശ്രേഷ്ഠര്‍, വൈദ്യശാസ്ത്രവിദഗ്ദ്ധര്‍, പാസ്റ്റര്‍മാര്‍, കര്‍ഷകര്‍, മെക്കാനിക്കുമാര്‍, മരപ്പണിക്കാര്‍, വിവിധ തരം കച്ചവടക്കാര്‍ തുടങ്ങിയവരൊക്കെ ഉണ്ടായിരുന്നു. ചുരുക്കം ചിലര്‍ മാത്രം സഭാജോലിക്കാര്‍ ആയിരുന്നെങ്കിലും ഭൂരിപക്ഷവും അപ്രകാരം അല്ലായിരുന്നു. യേശു വേഗം വരുന്നു എന്നു വിശ്വസിച്ചിരുന്ന സാമാന്യ വിശ്വാസികള്‍ വരെ അക്കൂട്ടത്തിലുണ്ട്.

`വെളി. 14:6; അപ്പൊ. 1:8; മത്തായി 24:14 എന്നിവ നോക്കുക. ഈ വാക്യങ്ങളില്‍ കാണുന്ന സമാനത എന്താണ്?`

`ഭൂമിശാസ്ത്രപരിധിയെല്ലാം കവിഞ്ഞു കാലാന്ത്യദൂതുഘോഷണം പറന്നുപോകുന്നു. ഭൂമിയുടെ അതിവിദൂര പ്രദേശമെല്ലാം അതു കടന്നെത്തുന്നു. വിവിധസംസ്കാരങ്ങളിലേക്കും ഭാഷകളിലേക്കും പ്രവേശിക്കുന്നു. ക്രമേണ അതു ഭൂലോകമെങ്ങും എത്തിച്ചേരും. ഐക്യരാഷ്ട്ര സംഘടന അംഗീകരിച്ചിട്ടുള്ള 235 രാജ്യങ്ങളില്‍ 210 എണ്ണത്തിലും അത് എത്തിക്കഴിഞ്ഞു. അന്ത്യകൃപാദൂതുകള്‍ എല്ലായിടവും എത്തുന്നതിന് നിങ്ങള്‍ക്ക് എന്തു പങ്ക് വഹിക്കാനാകും?`