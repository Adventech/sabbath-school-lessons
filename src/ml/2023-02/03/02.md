---
title:  കൃപയാല്‍ നിറയപ്പെട്ട പ്രത്യാശാ പുസ്തകം
date:   09/04/2023
---

വെളിപ്പാടിനെക്കുറിച്ചു ചിന്തിക്കുന്നവരില്‍ പലരും ദൈവകൃപയെപ്പറ്റി ചിന്തിക്കുന്നില്ല. ലോകത്തോടുള്ള അന്ത്യദൂതിനെ സംബന്ധിച്ചു ചിന്തിക്കുന്നതു ഭയപ്പെടുത്തുന്ന മൃഗങ്ങള്‍, ഗൂഢാര്‍ത്ഥ അടയാളങ്ങള്‍, അപൂര്‍വ്വരൂപങ്ങള്‍ എന്നിവയിലൊക്കെയാണ്. ഇപ്രകാരം വെളിപ്പാടിനെക്കുറിച്ചു മനുഷ്യര്‍ ഭയപ്പെടുന്നതു ദൗര്‍ഭാഗ്യകരമാണ്. പക്ഷേ, ഈ പുസ്തകം കൃപയില്‍ പൂര്‍ണ്ണവും പ്രത്യാശാ നിര്‍ഭരവുമാണ്. ഭയാനക മൃഗങ്ങളുടെയും പീഡന മുന്നറിയിപ്പുകളുടെയും വരാനിരിക്കുന്ന കഷ്ടകാലത്തിന്‍റെയും മദ്ധ്യേ തന്‍റെ രക്ഷയില്‍ ആനന്ദിക്കുന്നതിനുള്ള കാരണങ്ങളും ദൈവം അതില്‍ തരുന്നുണ്ട്.

`വെളി. 1:1-3; 14:6 ഇവ വായിക്കുക. ഈ വാക്യങ്ങള്‍ വെളിപ്പാടു പുസ്തകത്തെ മാത്രമല്ല, നിത്യസുവിശേഷത്തെക്കുറിച്ചും എന്താണു പറയുന്നത്?`

വെളിപ്പാടു മുഴുവന്‍ യേശുവിനെക്കുറിച്ചാണ്. തന്‍റെ ജനത്തിന്നായുള്ള ദൈവത്തിന്‍റെ ദൂതാണ് അത്. ലോകാന്ത്യത്തില്‍ അത് അവന്‍റെ സഭയ്ക്കുള്ളതാണ്. നമ്മുടെ കാലാന്ത്യ പ്രത്യാശയെ സംബന്ധിക്കുന്ന കൃപാസമ്പന്ന ദൂതാണത്. ഈ പുസ്തകത്തിലുടനീളം ക്രിസ്തുവിനെ അറുക്കപ്പെട്ട കുഞ്ഞാടായും അതു വായിച്ചു ഗ്രഹിച്ചു ആ സത്യം അനുസരിച്ചു പ്രവര്‍ത്തിക്കുന്നവര്‍ക്ക് അനുഗ്രഹവും അതില്‍ വാഗ്ദത്തം ചെയ്യപ്പെട്ടിരിക്കുന്നു.

വെളിപ്പാട് 1:5,6 പ്രകാരം യേശുവിനെ "നമ്മെ സ്നേഹിക്കുന്നവനും നമ്മുടെ പാപം പോക്കി നമ്മെ തന്‍റെ രക്തത്താല്‍ വിടുവിച്ചു തന്‍റെ പിതാവായ ദൈവത്തിനു നമ്മെ രാജ്യവും പുരോഹിതന്മാരും ആക്കിത്തീര്‍ത്തവന്‍" എന്നു പറഞ്ഞിരിക്കുന്നു. ക്രിസ്തുവില്‍ നമുക്കു പാപക്ഷമ കിട്ടിയിരിക്കുന്നു. പഴയകാല പാപക്ഷമ കൃപമൂലം ലഭ്യമാകുന്നു. പാപശിക്ഷയിലും അതിന്‍റെ ശക്തിയിലും നിന്നു ക്രിസ്തു നമ്മെ വീണ്ടെടുത്തു. ഒരു ദിവസം നമ്മള്‍ പാപസന്നിധിയില്‍നിന്നു വീണ്ടെടുക്കപ്പെടും. ബൈബിളിലെ അവസാന പുസ്തകമായ വെളിപ്പാടിലെ ദൂത് ഇതാണ്.

ഇതു വളരെ ഗൗരവമേറിയ ദൂതും കൂടെയാണ്. "നിത്യസുവിശേഷ"വുമായി ആകാശമദ്ധ്യേ അതിവേഗം പറക്കുന്ന ദൂതനോട് അതു താരതമ്യപ്പെട്ടിരിക്കുന്നു.

സുവിശേഷം എന്താണ്? ക്രിസ്തുവിങ്കലുള്ള വിശ്വാസത്തില്‍ ലഭ്യമാകുന്ന രക്ഷ? നമുക്കുവേണ്ടിയുള്ള ക്രിസ്തുവിന്‍റെ പ്രായശ്ചിത്തമരണം? നമുക്കു ചെയ്യാവുന്നതില്‍നിന്നുള്ളതല്ല, നമുക്കുവേണ്ടി ക്രിസ്തു ചെയ്തുകഴിഞ്ഞതില്‍ മാത്രം വാഗ്ദത്തം ചെയ്യപ്പെട്ട നിത്യജീവന്‍? ഇതെല്ലാമാണു മൂന്നു ദൂതന്മാരുടെ ദൂതുകളിലെ ആരംഭം. കൃത്യമായും ഇതുതന്നേ!

`തകര്‍ന്നടിഞ്ഞു കഷ്ടപ്പെടുന്ന ജീവികളായ നമുക്കു വാഗ്ദത്തവും പ്രത്യാശയും തരുന്നതും കൃപയാല്‍ പൂരിതവുമായ ദൂതുകളാണ് അവ എന്നതില്‍ അതിശയിപ്പാനില്ല. വെളിപ്പാടില്‍ കാണുന്ന മൃഗങ്ങളിലും മുന്നറിയിപ്പിലും ശ്രദ്ധ കേന്ദ്രീകരിക്കാതെ വെളിപ്പാടിലെ അതിപ്രധാന ദൂതില്‍ ശ്രദ്ധിച്ചു സന്തുലിതാവസ്ഥ പാലിക്കുന്നതിനു നമുക്കെങ്ങനെ പഠിക്കാം? നമുക്കുവേണ്ടി ക്രിസ്തു വഹിച്ച സ്വയത്യാഗമരണം ആണത്?`