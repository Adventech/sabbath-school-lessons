---
title:  വിശ്വാസത്യാഗം സംഭവിക്കും
date:   12/06/2023
---

`2 തെസ്സ. 2:3,4, 9-12 വായിക്കുക. കാലാന്ത്യ നാളുകളെപ്പറ്റി പൗലൊസ് മുന്‍കൂട്ടി എന്തു പറയുന്നു? മൃഗം, എതിര്‍ക്രിസ്തു തുടങ്ങിയ ശക്തികളെക്കുറിച്ചുള്ള തിരിച്ചറിയല്‍ അടയാളങ്ങള്‍ എന്തെല്ലാം?`

ദൈവവചനസത്യത്തില്‍നിന്നു പിന്മാറിപ്പോകുന്ന ഒരു വിശ്വാസത്യാഗം ക്രിസ്തീയ സഭയ്ക്കു സംഭവിക്കുമെന്ന് അപ്പൊസ്തലനായ പൗലൊസ് മുന്നറിയിപ്പു തരുന്നു. സഭയില്‍ കാണപ്പെടുന്ന വിശ്വാസത്യാഗത്തിന്‍റെ വിത്തുകള്‍ കണ്ട് പ്രയാസപ്പെടുന്ന അവന്‍ ക്രിസ്തുവിന്‍റെ മടങ്ങിവരവിനുമുമ്പു തന്നേ കാലാന്ത്യത്തില്‍ അവ എല്ലാടവും വളര്‍ന്നുപന്തലിക്കുമെന്ന് പറയുന്നു. ദൈവവചനത്തിനെതിരെ മറ്റൊരു വിരുദ്ധ ഉപദേശം ഉണ്ടായിവരുമെന്ന് അവന്‍ അന്നു തന്നേ പറഞ്ഞിരുന്നു.

ഈ വിശ്വാസരാഹിത്യത്തിനും വിരുദ്ധോപദേശത്തിനും പിന്നിലുള്ള ശക്തി സാത്താന്‍ തന്നെയാണ്. "അവന്‍ ദൈവാലയത്തില്‍ ഇരുന്നുകൊണ്ട് ദൈവം എന്നു നടിച്ചു. ദൈവം എന്നോ പൂജാവിഷയം എന്നോ പേരുള്ള സകലത്തിനും മീതെ തന്നെത്താന്‍ ഉയര്‍ത്തുന്ന എതിരാളി അത്രേ" (2 തെസ്സ. 2:4). പക്ഷേ പിശാചെന്ന ആ മഹാവഞ്ചകന്‍ തന്‍റെ ഇംഗിതം സാദ്ധ്യമാക്കുന്നത് മനുഷ്യരില്‍ക്കൂടെ പ്രവര്‍ത്തിച്ചുകൊണ്ടാണ്. ദാനീയേല്‍, വെളിപ്പാടു പ്രവചനങ്ങളില്‍ പറയപ്പെടുന്ന ചെറിയ കൊമ്പ് (ദാനീ. 7), മൃഗം (വെളി. 13,14), നാശയോഗ്യന്‍ (2 തെസ്സ. 2) എന്നിവയെല്ലാം ഒരു സത്വത്തെ ആണ് സൂചിപ്പിക്കുന്നത്.

ടഉഅ ബൈബിള്‍ കമന്‍ററി ഇപ്രകാരം പ്രസ്താവിക്കുന്നു: "അക്രൈസ്തവ റോമായെ തുടര്‍ന്ന് അധികാരത്തില്‍ വരുന്ന ദൂഷണ സ്വഭാവമേറിയ ശക്തിയെ ദാനീയേല്‍ പ്രവചനത്തോടു തുലനം ചെയ്യുമ്പോള്‍... പുള്ളിപ്പുലിക്കു സദൃശമായ മൃഗമെന്നു യോഹന്നാന്‍ സൂചിപ്പിക്കുന്നതും... മൂന്നു വിവരണങ്ങള്‍ തമ്മില്‍ അതിനു പല സമാനതകള്‍ ഉള്ളതു കാണാം. (ചെറിയകൊമ്പ്, മൃഗമെന്ന ശക്തി, നാശയോഗ്യന്‍ അല്ലെങ്കില്‍ അധര്‍മ്മമൂര്‍ത്തി എന്നിവ). ദാനീയേല്‍, പൗലൊസ്, യോഹന്നാന്‍ ഇവരെല്ലാം സംസാരിക്കുന്നത് ഒരു ശക്തിയെക്കുറിച്ചുതന്നെയാണ്... പാപ്പാത്വം" ്ീഹ. 7, ു. 271. 

സുവിശേഷത്തിന്‍റെ സ്ഥാനത്തു പാരമ്പര്യങ്ങള്‍ കൂട്ടിക്കലര്‍ത്തി തിരുവചനസത്യത്തില്‍ നിന്നകന്ന് ദൈവവചനത്തോടു സന്ധി ചെയ്തു മുന്നേറുന്ന ഒരു മതവ്യവസ്ഥയെ ബൈബിള്‍ പ്രവചനം വിവരിക്കുന്നു എന്ന് ഓര്‍ത്തിരിക്കേണ്ടത് അതിപ്രധാനമാണ്. മാറ്റമില്ലാത്ത സ്നേഹം നിറഞ്ഞ ദൈവം യേശുവിന്‍റെ വീണ്ടും വരവിനുമുമ്പ് ഒരു ജനസമൂഹത്തെ തനിക്കായി ഒരുക്കേണ്ടതിനാണ് ഈ വചനങ്ങള്‍ നല്കിയിരിക്കുന്നത്. തിരുവചനത്തില്‍നിന്ന് പിന്മാറി വിശ്വാസത്യാഗിയായിപ്പോയ മതസമൂഹത്തെ ശാസിക്കുകയാണ് ഈ പ്രവചനം ചെയ്യുന്നത്. ആ മതസമൂഹങ്ങളില്‍ നില്ക്കുന്ന ജനത്തെയെല്ലാം അല്ല ശാസിക്കുന്നത്. വെളി. 18:4 കാണുക. ലക്ഷോപലക്ഷം ജനത്തെ വഞ്ചനയിലാഴ്ത്തിയ മതവ്യവസ്ഥയെക്കുറിച്ചുള്ളതാണ് ഈ ദൂതുകള്‍. ഇവര്‍ വഞ്ചിക്കപ്പെട്ടുപോയെങ്കിലും ക്രിസ്തു അവരെ അത്യധികം സ്നേഹിക്കുന്നു. അതുകൊണ്ട് നമ്മളും അപ്രകാരം മാത്രമേ അവരോടു പെരുമാറാന്‍ പാടുള്ളൂ.

`"മനുഷ്യര്‍ നിങ്ങള്‍ക്കു ചെയ്യേണം എന്നു നിങ്ങള്‍ ഇച്ഛിക്കുന്നത് ഒക്കെയും നിങ്ങള്‍ അവര്‍ക്കും ചെയ്വിന്‍; ന്യായപ്രമാണവും പ്രവാചകന്മാരും ഇതുതന്നേ" മത്തായി 7:12; വെളി. 13 ലെയും 14 ലെയും മൃഗമെന്ന ശക്തികളോടു പെരുമാറുന്നതില്‍ ഈ തത്വം നാം പ്രയോഗിക്കുന്നത് എപ്രകാരമാണ്?`