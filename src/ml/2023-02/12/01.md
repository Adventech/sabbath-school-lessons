---
title:  ദൈവത്തിന്‍റെ മുദ്രയും മൃഗത്തിന്‍റെ അടയാളവും - രണ്ടാംഭാഗം
date:   10/06/2023
---

### ഈ ആഴ്ചയിലെ പഠനത്തിന്
വെളി. 12:6,14; ദാനീ. 7:25; 2 തെസ്സ. 2:3,4; ആവ. 6:8; 11:18; പുറ. 20:8-11.

> <p>മനഃപാഠവാക്യം</p>
> "അടിമയാക്കിക്കൊണ്ടു പോകുന്നവന്‍ അടിമയായിപ്പോകും; വാള്‍കൊണ്ടു കൊല്ലുന്നവന്‍ വാളാല്‍ മരിക്കേണ്ടിവരും. ഇവിടെ വിശുദ്ധന്മാരുടെ സഹിഷ്ണുതയും വിശ്വാസവും കൊണ്ട് ആവശ്യം" (വെളി. 13:10)

തിരുവെഴുത്തില്‍ നിന്നുള്ള അറിവനുസരിച്ച് ജീവിക്കുവാന്‍ പ്രതിജ്ഞാബദ്ധരായ ഒരുകൂട്ടം മനുഷ്യരായിരുന്നു വാല്‍ഡന്‍സികള്‍. വടക്കന്‍ ഇറ്റലിയുടെ ഉയര്‍ന്ന ആല്‍പ്സ് പര്‍വ്വതനിരകളുടെ താഴ്വര പ്രദേശമായിരുന്നു അവരുടെ വാസസ്ഥലം. പതിനഞ്ചാം നൂറ്റാണ്ടായിരുന്നു ആ കാലഘട്ടം. ക്രിസ്തുവിനോടുള്ള അവരുടെ അചഞ്ചല വിശ്വസ്തത നിമിത്തം അവര്‍ ക്രൂരമായി പീഡിപ്പിക്കപ്പെട്ടു. എ.ഡി. 1488 ല്‍ ലോയ്സി താഴ്വരയില്‍ ജീവിച്ചിരുന്ന അവരെ റോമന്‍ സഭ മൃഗീയമായി കൊലപ്പെടുത്തി. അവരുടെ വിശ്വാസത്തിന്‍റെ പേരില്‍ മാത്രമായിരുന്നു അത്.

പതിനേഴാം നൂറ്റാണ്ടില്‍ പീഡനത്തിന്‍റെ മറ്റൊരു തിരമാല ഇളകിയടിച്ചു തുടങ്ങി. സാവോയി നാടുവാഴി എണ്ണായിരം പേരുള്ള ഒരു സൈന്യവ്യൂഹത്തെ അവിടേക്ക് അയച്ചു. ഈ പട്ടാളക്കാരെയെല്ലാം സാമാന്യ ജനങ്ങളുടെ വീടുകളില്‍ത്തന്നെ താമസിപ്പിക്കണമെന്ന് അയാള്‍ കല്പിച്ചു. ഈ അപേക്ഷ ജനം അനുസരിച്ചു. തങ്ങളുടെ ഇരകളെ വേഗം പട്ടാളക്കാര്‍ കണ്ടെത്തേണ്ടതിനുള്ള ഒരു കൗശലതന്ത്രമായിരുന്നു അത്. 1655 ഏപ്രില്‍ 24 ന് രാവിലെ 4 മണിക്കു കൂട്ടക്കൊലയ്ക്കുള്ള മുന്നടയാളം കൊടുത്തു. നാലായിരത്തിലധികം പേര്‍ അന്നേരം കൊല്ലപ്പെട്ടു.

നിര്‍ഭാഗ്യവശാല്‍ ചരിത്രം പലപ്പോഴും ആവര്‍ത്തിക്കപ്പെട്ടിട്ടുണ്ട്. യുഗങ്ങളോളം നീണ്ടുനിന്നുകൊണ്ടിരിക്കുന്ന മതപീഡനമെന്ന ഭക്തികെട്ട ചങ്ങലയുടെ അവസാനകണ്ണിയാണ് "മൃഗത്തിന്‍റെ മുദ്ര" എന്ന പ്രവചനഭാഗം. മുന്‍കാല പീഡനം പോലെ ചില തെറ്റായ വശ്വാസപ്രമാണങ്ങളും നമസ്കാരക്രമങ്ങളും ഉള്‍ക്കൊള്ളേണ്ടതിന് അതു സകലരെയും പ്രേരിപ്പിക്കും. എല്ലാകാലത്തിലുമെന്നപോലെ ഇതിനോടു സന്ധി ചെയ്തു കീഴടങ്ങാതിരിക്കുന്ന ഒരു ജനം അന്നും ദൈവത്തിനുണ്ട്.

_ഈ ആഴ്ചയിലെ പാഠം പഠിച്ച് ജൂണ്‍ 17 ശബ്ബത്തിനുവേണ്ടി നമുക്ക് ഒരുങ്ങാം..._