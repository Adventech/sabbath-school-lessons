---
title:  ദൈവത്തിന്‍റെ മുദ്രയും മൃഗത്തിന്‍റെ അടയാളവും - ഒന്നാം ഭാഗം
date:   03/06/2023
---

### ഈ ആഴ്ചയിലെ പഠനത്തിന്
വെളി. 14:12; എഫെ. 2:8-10; മത്തായി 27:45-50; വെളി. 13:15-17; 14:4; ലൂക്കൊസ് 5:18-26.

> <p>മനഃപാഠവാക്യം</p>
> "മറ്റൊരു ദൂതന്‍ ജീവനുള്ള ദൈവത്തിന്‍റെ മുദ്രയുമായി കിഴക്കുനിന്നു കയറുന്നതും കണ്ടു. അവന്‍ ഭൂമിക്കും സമുദ്രത്തിനും കേടുവരുത്തുവാന്‍ അധികാരം ലഭിച്ച നാലു ദൂതന്മാരോട്: നമ്മുടെ ദൈവത്തിന്‍റെ ദാസന്മാരുടെ നെറ്റിയില്‍ ഞങ്ങള്‍ മുദ്രയിട്ടു കഴിയുവോളം ഭൂമിക്കും സമുദ്രത്തിനും വൃക്ഷങ്ങള്‍ക്കും കേടുവരുത്തരുത് എന്ന് ഉറക്കെ വിളിച്ചു പറഞ്ഞു" (വെളി. 7:2,3).

മൃഗത്തിന്‍റെ മുദ്രയുമായുള്ള ബന്ധത്തില്‍ കാലാന്ത്യ സംഭവങ്ങള്‍ നാം പഠിക്കുമ്പോള്‍ കാണപ്പെടുന്ന ഒരു നിര്‍ണ്ണായക വിഷയം ദൈവത്തിന്‍റെ പ്രവര്‍ത്തനരീതിയും ആത്മാക്കളുടെ ശത്രുവിന്‍റെ പ്രവര്‍ത്തനശൈലിയും തമ്മിലുള്ള വ്യത്യാസമാണ്.

ക്രിസ്തുവും സാത്താനും തമ്മിലുള്ള പോരാട്ട പശ്ചാത്തലം പഠിക്കുമ്പോള്‍ മനസ്സിലാകുന്ന കേന്ദ്രആശയം വിധേയത്വം, അധികാരം, നമസ്കാരം എന്നിവയാണ്. വെളിപ്പാട്  13 ലെ മൃഗമെന്ന ശക്തിയും ദാനീയേല്‍ 7 ലെ ചെറിയ കൊമ്പ് എന്ന ശക്തിയും 2 തെസ്സലൊനീക്യര്‍ 2 ലെ "നാശയോഗ്യനും അധര്‍മ്മ മൂര്‍ത്തിയുമായവന്‍" എന്ന ശക്തിയും എല്ലാം ദൈവത്തിന്‍റെ അധികാരത്തിന്മേല്‍ തങ്ങളുടെ ശക്തി ഉയര്‍ത്തിക്കാട്ടി മനുഷ്യരുടെ വിശ്വസ്തത നേടിയെടുത്തു. ദൈവം എന്നോ പൂജാവിഷയമെന്നോ പേരുള്ള സകലത്തിന്മേലും തങ്ങളുടെ സ്വന്ത നമസ്കാരശൈലി നിലവില്‍ വരുത്തണം എന്നുള്ള താല്പര്യക്കാരാണ്. നമസ്കരിപ്പിക്കുന്നതിന് ബലപ്രയോഗം നടത്തുകയോ, നിര്‍ബ്ബന്ധിപ്പിച്ചു നമസ്കരിപ്പിക്കുകയോ ചിലപ്പോള്‍ കോഴ കൊടുത്തു നമസ്കരിപ്പിക്കയോ മറ്റവസരങ്ങളില്‍ പാരിതോഷികങ്ങള്‍ നല്കി നമസ്കരിപ്പിക്കയോ ഒക്കെ ചെയ്യും. ഇതെല്ലാം നമസ്കരിപ്പിക്കുന്നതിനു പ്രയോഗിക്കുന്ന നിര്‍ബ്ബന്ധങ്ങളാണ്.

ഇതില്‍ നിന്നെല്ലാം വിപരീതമാണ് ദൈവരാജ്യത്തില്‍ നിലനില്ക്കുന്ന സ്നേഹം. അവിടെ താല്പര്യപ്പെടുത്തുന്ന ശക്തിയെന്നതു സ്നേഹമാണ്. മൃഗത്തെ നമസ്കരിക്കുന്നതിന് പകരം ദൈവമക്കള്‍ ദൈവത്തെ നമസ്കരിക്കുന്നതില്‍ ഏറ്റവും വലിയ ആനന്ദവും പ്രമോദവും അനുഭവിക്കും. അവര്‍ക്കുവേണ്ടി ദൈവം എപ്രകാരം തന്നെത്താന്‍ ഏല്പിച്ചുകൊടുത്തു എന്ന് അവര്‍ അറിഞ്ഞിരിക്കയാല്‍ അവരും അപ്രകാരം ദൈവമുമ്പാകെ തങ്ങളെ സമര്‍പ്പിച്ചേല്പിക്കും. കാലാന്ത്യത്തില്‍ മൃഗത്തിന്‍റെ മുദ്ര ഏല്ക്കുന്നതില്‍നിന്ന് നമ്മെ അകറ്റി നിര്‍ത്തുന്ന ഒരു വസ്തുത മാത്രമേയുള്ളൂ. ഒരു ശക്തിക്കും നമ്മെ വ്യതിചലിപ്പിക്കാനാകാത്തതായി നമ്മില്‍ കുടികൊണ്ടിരിക്കുന്ന യേശുവിനോടുള്ള സ്നേഹമാണത്. ഇത് ഈ പഠനത്തില്‍ നാം കൂടുതല്‍ ആഴത്തില്‍ പഠിക്കുകയാണ്.

_ഈ ആഴ്ചയിലെ പാഠം പഠിച്ച് ജൂണ്‍ 10 ശബ്ബത്തിനുവേണ്ടി നമുക്ക് ഒരുങ്ങാം..._