---
title:  യേശു യോഗ്യന്‍
date:   27/04/2023
---

വെളി. 5:1-3 ല്‍ നാം വീണ്ടും ഒരു സിംഹാസനം കാണുന്നു. അകവും പുറവും എഴുത്തുള്ളതായ ഒരു ചുരുളും കാണാം. അതു സ്വര്‍ഗ്ഗീയ മുദ്രയാല്‍ മുദ്രയിടപ്പെട്ടിരിക്കയാണ്. ആ മുദ്ര പൊട്ടിപ്പാന്‍ യോഗ്യനായി സ്വര്‍ഗ്ഗത്തിലും ഭൂമിയിലും ആരെയും കാണാനില്ല. സ്വര്‍ഗ്ഗീയവാസികള്‍ വിറകൊള്ളുന്നു. പ്രശ്നം വളരെ ഗുരുതരമാണ്. ഭൂമിയുടെ അന്ത്യന്യായവിധിയില്‍ മനുഷ്യനെ പ്രതിനിധീകരിപ്പാന്‍ ദൂതഗണങ്ങളില്‍ ആര്‍ക്കും യോഗ്യതയില്ല. മുദ്ര പൊട്ടിപ്പാന്‍ യോഗ്യനായി ആരെയും കാണാഞ്ഞിട്ടു യോഹന്നാന്‍ കരയുന്നു. അപ്പോള്‍ മൂപ്പന്മാരില്‍ ഒരുവന്‍, ഭൂമിയില്‍ നിന്നു വീണ്ടെടുക്കപ്പെട്ടവരില്‍ ഒരുവന്‍ തന്നേ യോഹന്നാനെ ധൈര്യപ്പെടുത്തുന്നു. ദൈവകുഞ്ഞാടായ യേശു മുദ്ര പൊട്ടിക്കേണ്ടതിനു യോഗ്യത നേടിയിരിക്കുന്നു.

പാപപ്രശ്നത്തിനുള്ള അന്തിമപരിഹാരം യോഹന്നാന്‍ വെളിപ്പാടു 5:5 ല്‍ കാണുന്നു. ദൈവസിംഹാസനമുമ്പാകെ നടക്കുന്ന അന്ത്യന്യായവിധി നേരിടുന്നതിനുള്ള ഏകവഴി വയോധികനായ അപ്പൊസ്തലന്‍ കാണുകയാണ്. "അപ്പോള്‍ മൂപ്പന്മാരില്‍ ഒരുത്തന്‍ എന്നോടു കരയേണ്ടാ; യെഹൂദാഗോത്രത്തിലെ സിംഹവും ദാവീദിന്‍റെ വേരുമായവന്‍ പുസ്തകവും അതിന്‍റെ ഏഴു മുദ്രയും തുറപ്പാന്‍ തക്കവണ്ണം ജയം പ്രാപിച്ചിരിക്കുന്നു എന്നു പറഞ്ഞു... ഒരു കുഞ്ഞാട് അറുക്കപ്പെട്ടതുപോലെ നില്ക്കുന്നതു കണ്ടു" (വെളി. 5:5,6; 5:8-12 വായിക്കുക). ന്യായവിധിമുദ്ര പൊട്ടിക്കേണ്ടതിനും നമ്മെ വീണ്ടെടുക്കുന്നതിനും യേശു യോഗ്യനെന്ന് അറിയിപ്പുണ്ടായപ്പോള്‍ അതിനോടുള്ള സ്വര്‍ഗ്ഗീയ സംഘത്തിന്‍റെ പ്രതികരണം എങ്ങനെ ആയിരുന്നു? മനുഷ്യവംശത്തിന്‍റെ വീണ്ടെടുപ്പിനായി സ്വയം യാഗമായി അര്‍പ്പിക്കപ്പെട്ട ദൈവകുഞ്ഞാടായ യേശു ന്യായവിധി ചുരുള്‍ എടുക്കുകയും അതിലെ മുദ്ര പൊട്ടിക്കുകയും ചെയ്യുന്നു. ആവര്‍ത്തിച്ചുള്ള പുകഴ്ത്തലില്‍ സ്വര്‍ഗ്ഗം മുഴുവന്‍ ശബ്ദമുഖരിതമാകുന്നു. സാത്താന്‍റെ പരീക്ഷകളിന്മേലുള്ള യേശുവിന്‍റെ വിജയം, കാല്‍വറി ക്രൂശിലെ മരണം, അവന്‍റെ ഉയിര്‍പ്പ്, തുടര്‍ന്നുള്ള മഹാപുരോഹിത ശുശ്രൂഷ എന്നിവ അവന്‍റെ കൃപയോടു പ്രതികരിക്കുന്നവര്‍ക്കെല്ലാം രക്ഷ ദാനമായി നല്കുന്നതിനാണ്. ന്യായവിധി ദൈവമക്കള്‍ക്കെല്ലാം അവിശ്വസനീയമാം വിധം നല്ല വാര്‍ത്ത തന്നെയാണ്. പാപത്തിന്‍റെ ഭരണം അവസാനിച്ചു പോകുന്നതും ദൈവമക്കളുടെ മോചനവും അതു പ്രസ്താവിക്കുന്നു. പ്രോത്സാഹജനകമായി ഇതിലും മെച്ചപ്പെട്ട എന്തെങ്കിലുമുണ്ടോ? ന്യായവിധിയില്‍ യേശു നമുക്കായി നില്ക്കുന്നുണ്ട്. അവന്‍റെ നീതി നിറഞ്ഞ സമ്പൂര്‍ണ്ണജീവിതം നമ്മെ വലയം ചെയ്യുന്നു. അവന്‍റെ നീതി നമ്മില്‍ പ്രവര്‍ത്തിച്ചു നമ്മെ പുതുതാക്കുന്നു. നമുക്കു മാപ്പുതന്നു നമ്മെ രൂപാന്തരപ്പെടുത്തി ദൈവിക ജീവിതത്തിനു ശക്തരാക്കുന്ന അവന്‍റെ കൃപ നമുക്കായുണ്ട്.

നാം ഭയപ്പെടേണ്ടതില്ല. തിന്മയെ നേരിട്ടു വിജയിച്ച യേശു ന്യായവിധിയില്‍ നമുക്കുണ്ട്. ദൈവജനത്തിന് അനുകൂലമായി ന്യായവിധി വന്നു കഴിഞ്ഞുപോകുന്നു (ദാനീ. 7:21,22). നാം എത്ര ദോഷികളെന്നു കണ്ടെത്താനല്ല, പകരം ദൈവം എത്ര നല്ലവനെന്നു വെളിപ്പെടുത്തേണ്ടതിന്നാണു ന്യായവിധി.

`നമ്മുടെ പകരക്കാരനായി ന്യായവിധിയില്‍ ഉള്ളതിനാല്‍ അതുതന്നെ ധ്യാനവിഷയമാക്കുക. അതു നമ്മുടെ ഏകപ്രത്യാശ ആയിരിക്കുന്നതെങ്ങനെ?`