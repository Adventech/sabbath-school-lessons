---
title:  ന്യായവിധി നാഴികയുടെ പ്രാധാന്യം
date:   23/04/2023
---

നന്മയും തിന്മയും തമ്മില്‍ യുഗങ്ങളായി നടന്നുവന്നുകൊണ്ടിരിക്കുന്ന വന്‍പോരാട്ടത്തിന്‍റെ അന്ത്യത്തിലേക്കു ബൈബിളിലെ അവസാന പുസ്തകമായ വെളിപ്പാടു ശ്രദ്ധ കേന്ദ്രീകരിച്ചിരിക്കുന്നു. മത്സരദൂതനായ ലൂസിഫര്‍ ദൈവത്തിന്‍റെ നീതി, നന്മ, ന്യായം, ബുദ്ധിശക്തി എന്നിവയെ വെല്ലുവിളിച്ചു. സകല ലോകങ്ങളെയും നിയന്ത്രിച്ചു നടത്തുന്നതില്‍ ദൈവം പക്ഷഭേദവും അനീതിയും കാണിക്കുകയാണെന്ന് അവന്‍ ആരോപിച്ചു. ദൈവസ്വഭാവത്തെപ്പറ്റിയുള്ള പോരാട്ടകേന്ദ്രമാണു വെളിപ്പാടിലെ അന്ത്യന്യായവിധി രംഗം.

വെളി. 14:7 വായിക്കുക: "ദൈവത്തെ ഭയപ്പെട്ട് അവന് മഹത്വം കൊടുപ്പിന്‍, അവന്‍റെ ന്യായവിധിയുടെ നാഴിക വന്നിരിക്കുന്നു. ആകാശവും ഭൂമിയും സമുദ്രവും നീരുറവുകളും ഉണ്ടാക്കിയവനെ നമസ്കരിപ്പിന്‍" (വെളി. 14:7).

നിത്യസുവിശേഷം എന്നു പറഞ്ഞശേഷം ഉടന്‍തന്നെ ദൈവത്തിന്‍റെ ന്യായവിധിയെപ്പറ്റി ഒന്നാംദൂതന്‍ വിളിച്ചുപറയുന്നതിന്‍റെ പ്രാധാന്യം എന്താണ്? ദൈവത്തിന്‍റെ ന്യായവിധിക്കു നിത്യസുവിശേഷവുമായി എന്തു ബന്ധമാണുള്ളത്? ഒന്നാം ദൂതന്‍റെ ദൂതിലെ നിത്യസുവിശേഷവും ന്യായവിധിയും തമ്മില്‍ വേര്‍പിരിയാതെ ബന്ധപ്പെട്ടിരിക്കുന്നു. "നിത്യസുവിശേഷം" കൂടാതെയാണെങ്കില്‍ ന്യായവിധിയില്‍ നമുക്കു പ്രത്യാശയ്ക്കു വകയില്ല. ന്യായവിധിയില്‍ നമ്മുടെ ഏകപ്രത്യാശ "നിത്യസുവിശേഷ"മാണ്. സുവിശേഷത്തില്‍ ഉള്‍പ്പെട്ടിരിക്കുന്ന പ്രധാന ഭാഗം ന്യായവിധിയെ അറിയിക്കുന്നതാണ്.

ഓരോ മനുഷ്യനെയും വീണ്ടെടുക്കുന്നതിനു ദൈവം തനിക്കു കഴിയുന്നതെല്ലാം ചെയ്തു കഴിഞ്ഞതായി വീഴ്ച ഭവിക്കാത്ത സകല ലോകവാസികളും ന്യായവിധിരംഗത്തില്‍ കൂടെ കണ്ടെത്തുന്നു. ദൈവനീതിയും കൃപയും ഈ ന്യായവിധി വെളിപ്പെടുത്തുന്നു. ദൈവസ്നേഹത്തെയും ദൈവകല്പനകളെയും കുറിച്ച് അത് ചിലതൊക്കെ പറയുന്നുണ്ട്. രക്ഷിപ്പാനുള്ള തന്‍റെ കൃപയെയും വീണ്ടെടുപ്പിന്‍റെ ശക്തിയെയും അത് എടുത്തുപറയുന്നു. പാപപ്രശ്നത്തിനു ദൈവത്തിന്‍റേതായ അന്തിമ പരിഹാര മാര്‍ഗ്ഗമാണു ന്യായവിധി. നന്മയും തിന്മയും തമ്മില്‍ അഖിലാണ്ഡത്തില്‍ നടമാടുന്ന വന്‍പോരാട്ടത്തില്‍ സാത്താന്‍റെ ആരോപണങ്ങള്‍ക്കു മറുപടി ദൈവം ക്രൂശില്‍വെച്ച് കൊടുത്തുകഴിഞ്ഞു. എന്നാല്‍ ന്യായവിധിയില്‍ ദൈവം നമ്മെ ക്രൂശിങ്കലേക്ക് ആദ്യം നടത്തിക്കൊണ്ട് നമ്മെ വീണ്ടെടുക്കുന്നതിന് തനിക്ക് സാദ്ധ്യമായതെല്ലാം അവന്‍ ചെയ്തുകഴിഞ്ഞതു വെളിപ്പെടുത്തുന്നു.

സ്വര്‍ഗ്ഗത്തിന്‍റെ അനന്തവും സൂക്ഷ്മവും കൃത്യവും വിസ്തൃതവുമായ സകല രേഖകളും ന്യായവിധിയില്‍ തുറക്കപ്പെടുന്നു. ദാനീ. 7:10 കാണുക. നാം ദൈവത്തിന് അത്യന്തം വിലപ്പെട്ടവരാകയാല്‍ സൗജന്യമായി നമ്മുടെ രക്ഷയ്ക്കുവേണ്ടി ക്രൂശിങ്കലേക്കു പരിശുദ്ധാത്മ പ്രേരണയില്‍ നടത്തപ്പെട്ട നമ്മുടെ തിരഞ്ഞെടുപ്പ് എന്തായിരുന്നുവെന്ന് കാണേണ്ടതിന് പാപത്തില്‍ വീഴാത്ത സകലലോകങ്ങളിലെയും നിവാസികള്‍ ശാന്തരായി കാണുകയാണ്.

`സങ്കീ. 51:1-4 വായിക്കുക. പ്രത്യേകിച്ചു 4-ാം വാക്യം ശ്രദ്ധിക്കുക. ന്യായവിധിയുടെ അര്‍ത്ഥവും ഉദ്ദേശ്യവും ഈ വാക്യങ്ങള്‍ എപ്രകാരം വെളിപ്പെടുത്തുന്നു?`