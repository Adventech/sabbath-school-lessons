---
title:  ഉജ്ജ്വലരംഗം
date:   25/04/2023
---

ഭൂമിയുടെ കാലാന്ത്യസംഭവങ്ങള്‍ വിവരിക്കുന്ന സഹചാരികളായ ദീര്‍ഘപ്രതിപാദങ്ങളാണു വെളിപ്പാടും ദാനീയേലും എന്ന പ്രവചന പുസ്തകങ്ങള്‍. ദൈവത്തിന്‍റെ ന്യായവിധി നാഴിക വന്നുകഴിഞ്ഞുവെന്നു വെളിപ്പാടു പറയുന്നു. എപ്പോള്‍ ന്യായവിധി തുടങ്ങിയെന്നു ദാനീയേല്‍ വെളിപ്പെടുത്തുന്നു.

ദൈവം തന്നെ ലോകചരിത്രം പ്രവാചകനു വിവരിച്ചുകൊടുക്കുന്നത് ദാനീയേല്‍ 7 ല്‍ നമുക്കു കാണാം. രാഷ്ട്രങ്ങള്‍ ഉയര്‍ന്നുവരികയും വീണു തകരുകയും ചെയ്യും. പീഡനശക്തികള്‍ ദൈവജനത്തെ കഷ്ടപ്പെടുത്തും. ബാബിലോണ്‍, മേദ്യ-പേര്‍ഷ്യാ, ഗ്രീസ്, റോം, റോമാസാമ്രാജ്യത്തിന്‍റെ വിഘടനം തുടര്‍ന്നുള്ള സഭയുടെ 1260 വര്‍ഷ പീഡനകാലം എല്ലാം പ്രവചനവാക്യങ്ങളില്‍ വിവരിക്കുന്നു. ദാനീയേല്‍ 7:25; വെളി. 12:14 എന്നിവ കാണുക. എല്ലാം നേരെയാക്കുന്ന അത്ഭുത ബാഹ്യാകാശ സംഭവം ദാനീയേലിന്‍റെ മനസ്സില്‍ ദൈവം കാണിച്ചുകൊടുത്തു. രാഷ്ട്രങ്ങളുടെ ആവിര്‍ഭാവവും വീഴ്ചയും ദൈവജനപീഡനവും എല്ലാം കഴിഞ്ഞു പ്രവാചകന്‍റെ മനസ്സ് സകലലോകങ്ങളുടെയും സിംഹാസനമുറിയിലേക്കു തിരിച്ചുവിട്ടു. തെറ്റായതിനെയെല്ലാം ശരിയാക്കുന്നതും നീതിമാന്മാരുടെ നിത്യരാജ്യസ്ഥാപനവുമെല്ലാം നിര്‍ണ്ണയിക്കുന്ന ന്യായാസന കേന്ദ്രമാണത്.

ഈലോകമത്സരങ്ങളിലും തകര്‍ച്ചകളിലുമെല്ലാം നിന്നു ദൈവം പ്രവാചകനെ സ്വര്‍ഗ്ഗീയ മഹത്വമന്ദിരത്തിലേക്കു കൂട്ടിക്കൊണ്ടുപോയി. അതിരില്ലാത്ത ബാഹ്യാകാശ അഖിലാണ്ഡങ്ങളുടെയെല്ലാം പരമോന്നത കോടതിയാണത്. സര്‍വ്വത്തിന്‍റെയും യഥാര്‍ത്ഥ ഭരണാധികാരിയായി ക്രിസ്തു അവിടെവെച്ചാണു തന്‍റെ പിതാവില്‍നിന്നു തനിക്ക് അവകാശമായ രാജ്യം സ്വീകരിക്കുന്നത്.

`ദാനീയേല്‍ 7:9,10,13 വായിക്കുക. എന്താണ് അവന്‍ കണ്ടത്? ന്യായവിധിയുടെ അന്ത്യഫലം എന്താണ്? ദാനീയേല്‍ 7:14,26,27.`

സ്വര്‍ഗ്ഗീയ കോടതി മുറിയിലാണു മനുഷ്യവംശത്തിന്‍റെ വിധി നിര്‍ണ്ണയിക്കപ്പെടുന്നത്. സത്യം വിജയിച്ചുനില്ക്കും. ശരിയായതു നിലനില്ക്കും. നീതി ആരംഭിക്കപ്പെടുന്നു. തിരുവെഴുത്ത് ആകമാനം നോക്കുമ്പോള്‍ കാണുന്ന ഏറ്റവും അതിശയിപ്പിക്കുന്നതും പകിട്ടേറിയതുമായ അത്ഭുതരംഗമാണത്. ദൈവത്തിന്‍റെ വിശ്വസ്തജനത്തിന് അതു സന്തോഷകരമായി അവസാനിക്കുന്നു. അവര്‍ ക്രിസ്തുവിന്‍റെ നീതിയിന്‍ വസ്ത്രം ധരിച്ചുനില്ക്കുന്നു. സകല ബാഹ്യാകാശ അഖിലാണ്ഡങ്ങളുടെയും സാന്നിദ്ധ്യത്തില്‍ യേശു സ്വര്‍ഗ്ഗീയ പിതാവിനെ സമീപിക്കുന്നു. സ്വര്‍ഗ്ഗീയ ജീവികള്‍ സിംഹാസനത്തിനു ചുറ്റും വലയം ചെയ്തിരിക്കുന്നു. വീഴ്ച ഭവിക്കാത്ത സകലലോകജീവികളും ന്യായവിധിരംഗം വിസ്മയത്തോടെ വീക്ഷിക്കുന്നു. സഹസ്രാബ്ദങ്ങള്‍ നീണ്ടുനിന്ന പോരാട്ടം ഇവിടെ അവസാനിക്കുന്നു. സിംഹാസനത്തിനുവേണ്ടിയുള്ള വടംവലി സകലലോകങ്ങളുടെയും സാന്നിദ്ധ്യത്തില്‍ സമ്പൂര്‍ണ്ണമായി തീരുമാനിക്കപ്പെടുന്നു.

`ദാനീയേല്‍ പ്രവചിച്ചിരുന്നതുപോലെ സാമ്രാജ്യങ്ങള്‍ വരികയും പോകയും ചെയ്തു എന്നതു പൂര്‍ണ്ണമായും ശരിയാണ്. അങ്ങനെയെങ്കില്‍ ഒരിക്കലും തകര്‍ന്നു പോകാത്ത നിത്യരാജ്യം വരുമെന്നതില്‍ എന്തെങ്കിലും സംശയമുണ്ടോ?`