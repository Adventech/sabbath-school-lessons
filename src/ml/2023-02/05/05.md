---
title:  സ്വര്‍ഗ്ഗത്തിന്‍റെ അവ്യക്ത ദര്‍ശനം
date:   26/04/2023
---

വെളിപ്പാട് 4 ല്‍ ഒന്നാം വാക്യത്തില്‍ യോഹന്നാന്‍ ഒരു തുറന്ന വാതില്‍ കാണുകയും "ഇവിടെ കയറിവരിക; മേലാല്‍ സംഭവിപ്പാനുള്ളതു ഞാന്‍ നിനക്കു കാണിച്ചുതരാം" എന്നുള്ള ഒരു ക്ഷണം അവനു കിട്ടുകയും ചെയ്തു. നന്മയും തിന്മയും തമ്മിലുള്ള വന്‍പോരാട്ടത്തിന്‍റെ നിത്യരംഗങ്ങള്‍ കാണുന്നതിനു ക്രിസ്തുയോഹന്നാനെ സ്വര്‍ഗ്ഗത്തിന്‍റെ വിശുദ്ധമന്ദിരത്തിലേക്കു ക്ഷണിക്കുന്നു. യോഹന്നാനോടൊപ്പം നമുക്കും അതുകണ്ടു രക്ഷയുടെ നിത്യപദ്ധതി വീക്ഷിക്കാം. സ്വര്‍ഗ്ഗത്തിന്‍റെ ബാഹ്യാകാശകോടതിമുറിയില്‍ തീരുമാനിക്കപ്പെടുന്ന വിവാദവിഷയങ്ങളില്‍ നമുക്കും സാക്ഷികളാകാം. നന്മയും തിന്മയും തമ്മിലുള്ള വന്‍പോരാട്ടത്തിന്‍റെ അടിസ്ഥാനഘടകങ്ങള്‍ നമ്മുടെ കണ്‍മുമ്പില്‍ നടമാടുന്നതു നമുക്കും കാണാം. 

`വെളി. 4:2-4 വായിക്കുക. ദാനീ. 7 ല്‍ ന്യായവിധി രംഗത്തെക്കുറിച്ചു പറയുന്നതിനോടുള്ള എന്തെല്ലാം സമാനതകള്‍ ഇവിടെ കാണുന്നു?`

ഇത് ഒരു സിംഹാസന മുറി രംഗമാണെന്നതു വ്യക്തമാണ്. സ്വര്‍ഗ്ഗീയ സൈന്യത്താല്‍ ചുറ്റപ്പെട്ട സിംഹാസനമുറിയില്‍ സ്വര്‍ഗ്ഗീയപിതാവ് ഇരിക്കുന്നു. ദൈവികന്യായവിധിയുടെ അടയാളങ്ങളായ മിന്നലും നാദവും ഇടിമുഴക്കവും സിംഹാസനത്തില്‍നിന്നു പുറപ്പെടുന്നു. വെളി. 4:4 ല്‍ 24 മൂപ്പന്മാര്‍ സിംഹാസനത്തിനുചുറ്റും ഇരിക്കുന്നതും നമുക്കു ദര്‍ശിക്കാം. ഈ 24 മൂപ്പന്മാര്‍ ആരാണ്? പുരാതന യിസ്രായേലിലെ ലേവ്യ പൗരോഹിത്യത്തില്‍ 24 കൂറുകള്‍ ഉണ്ടായിരുന്നു. മുഴുവന്‍ ജനത്തെയും ഇവരാണു ദൈവമുമ്പാകെ പ്രതിനിധീകരിക്കുന്നത്. പുതിയനിയമ ദൈവജനം "തിരഞ്ഞെടുക്കപ്പെട്ടവരും രാജകീയ പുരോഹിത വര്‍ഗ്ഗവും" ആണെന്നു 1 പത്രൊസ് 2:9 പറയുന്നു. ഈ 24 മൂപ്പന്മാര്‍ ഭൂലോകമെങ്ങും നിന്നു രക്ഷിക്കപ്പെട്ടുവരുന്ന ജനസമൂഹത്തെ പ്രതിനിധീകരിക്കയോ അല്ലെങ്കില്‍ ക്രിസ്തു ഉയിര്‍ത്തെഴുന്നേറ്റപ്പോള്‍ കൂടെ ഉയിര്‍ത്തവരും അവനോടൊപ്പം സ്വര്‍ഗ്ഗത്തിലേക്കു കരേറിയവരുമോ ആയിരിക്കാം (മത്തായി 27:52; എഫെ. 4:7,8).

ഏതുവിധമായാലും അതു നല്ല വാര്‍ത്ത തന്നേ. ഭൂമിയില്‍ നിന്നു വീണ്ടെടുക്കപ്പെട്ടവരില്‍ ചിലര്‍ സിംഹാസനത്തിനു ചുറ്റിലുമുണ്ട്. നമ്മള്‍ നേരിടുന്നതുപോലുള്ള പരീക്ഷകള്‍ നേരിട്ടവര്‍ തന്നെയാണ് അവരും. ക്രിസ്തുവിന്‍റെ കൃപയിലും പരിശുദ്ധാത്മശക്തിയിലും അവര്‍ ജയം നേടി. അവരെചുറ്റി മറെച്ചു പാപങ്ങളെ ദൂരീകരിക്കുന്ന ക്രിസ്തുവിന്‍റെ നീതിയില്‍ വസ്ത്രമായ വെള്ള നിലയങ്കി അവര്‍ ധരിച്ചിരിക്കുന്നു. അവര്‍ തിന്മയുടെ മേല്‍ ജയം പ്രാപിച്ചവരെന്നു കാണിക്കുന്ന പൊന്‍കിരീടങ്ങള്‍ അവര്‍ ധരിച്ചിരിക്കുന്നു. വിശ്വാസവീരന്മാരായ രാജകീയവംശത്തിന്‍റെ നിരയില്‍ത്തന്നെയാണ് അവരും. അവിടെ ഒരു സിംഹാസനം ഇരിക്കുന്നതും അതില്‍ ദൈവം ഉപവിഷ്ടനായിരിക്കുന്നതും നാം കാണുന്നു. സിംഹാസനത്തിനുചുറ്റും സ്വര്‍ഗ്ഗീയ സൈന്യം നിരന്നുനില്ക്കുന്നു. ഉടനെ മുഴുസ്വര്‍ഗ്ഗവും സ്തുതിഗാനാലാപനം നടത്തുന്നു. സംഗീത സ്വരത്തിന്‍റെ ആരോഹണാവസ്ഥയുടെ സ്തുതിമുഴക്കം സ്വര്‍ഗ്ഗമെങ്ങും മാറ്റൊലിക്കൊള്ളുന്നു. "കര്‍ത്താവേ നീ സര്‍വ്വവും സൃഷ്ടിച്ചവനും എല്ലാം നിന്‍റെ ഇഷ്ടം ഹേതുവാല്‍ ഉണ്ടായതും സൃഷ്ടിക്കപ്പെട്ടതും ആകയാല്‍ മഹത്വവും ബഹുമാനവും ശക്തിയും കൈക്കൊള്‍വാന്‍ യോഗ്യന്‍" എന്നവര്‍ പാടുന്നു (വെളി. 4:11).