---
title:  സ്വര്‍ഗ്ഗീയ ന്യായവിധി
date:   04/04/2023
---

`വെളി. 14:14; അപ്പൊ. 1:9-11 എന്നീ വാക്യങ്ങള്‍ വായിക്കുക. ഈ വാക്യങ്ങളില്‍ കാണപ്പെടുന്ന സമാനതകള്‍ എന്തൊക്കെ?`

"പിന്നെ ഞാന്‍ വെളുത്തൊരു മേഘവും മേഘത്തിന്മേല്‍ മനുഷ്യപുത്രനു സദൃശനായ ഒരുത്തന്‍... ഇരിക്കുന്നതും കണ്ട് വെളി. 14:14 എന്നു യോഹന്നാന്‍ സാക്ഷീക രിക്കുന്നു. യേശുവിന്‍റെ സ്വര്‍ഗ്ഗാരോഹണത്തെ ലൂക്കൊസ് സാക്ഷീകരിക്കുന്നത് "അവര്‍ കാണ്‍കെ അവന്‍ ആരോഹണം ചെയ്തു; ഒരു മേഘം അവനെ മൂടീട്ട് അവന്‍ അവരുടെ കാഴ്ചയ്ക്കു മറഞ്ഞു" (അപ്പൊ. 1:9). ദൂതസംഘമേഘത്തില്‍ യേശു സ്വര്‍ഗ്ഗാരോഹണം ചെയ്കയും ദൂതസംഘമേഘത്തിന്‍റെ അകമ്പടിയോടുകൂടെ അവന്‍ മടങ്ങിവരികയും ചെയ്യും (അപ്പൊ. 1:11). "നിങ്ങളെ വിട്ടു സ്വര്‍ഗ്ഗാരോഹണം ചെയ്ത ഈ യേശുവിനെ സ്വര്‍ഗ്ഗത്തിലേക്കു പോകുന്നവനായി നിങ്ങള്‍ കണ്ടതുപോലെ തന്നേ അവന്‍ വീണ്ടും വരും." ഇതില്‍ അടങ്ങിയിരിക്കുന്ന അത്ഭുത സത്യം "ഈ യേശു" തന്നെയാണു നസ്രേത്തു ഗ്രാമത്തിലെ പൊടിപടല പാതകളില്‍ നടന്നതും യെരൂശലേമിലെ തിരക്കാര്‍ന്ന തെരുവുകളില്‍ ശുശ്രൂഷ ചെയ്തതും യിസ്രായേല്‍ പ്രദേശത്തെ ഗ്രാമങ്ങളില്‍ രോഗികളെ സൗഖ്യമാക്കിയതും ഗലീലയിലെ പുല്‍മേടുകളായ കുന്നുകളില്‍ സ്വര്‍ഗ്ഗീയ ദൂതു ഘോഷിച്ചതുമെല്ലാം. അതേ യേശു തന്നെയാണു വീണ്ടും വരുന്നതും.

ദാനീയേല്‍ 7 ല്‍ കാണുന്ന ന്യായവിധി സന്ദര്‍ഭത്തിലും മനുഷ്യപുത്രന്‍ എന്ന വാക്കു കാണാം.

`ദാനീ. 7:9,10,13,14 വായിക്കുക. ന്യായവിധി പോലെ ഗൗരവമേറിയ ഒരു കാര്യത്തില്‍ ദാനീയേല്‍ യേശുവിനെ "മനുഷ്യപുത്രന്‍" എന്നു വിളിക്കുന്നത് എന്തുകൊണ്ട്? ഇവിടെ പറഞ്ഞിരിക്കുന്നതുപോലെയും നമ്മള്‍ കണ്ടുകഴിഞ്ഞതുപോലെയും ന്യായവിധിയിലെ കേന്ദ്രസ്ഥാനം മനുഷ്യപുത്രന്‍ ആകുന്നു എന്നതു നമുക്കു സമാശ്വാസം തരുന്നത് എങ്ങനെ?`

ദാനീ. 7:9,10 ല്‍ കാണുന്നതുപോലെ ന്യായവിസ്താര സഭ ഇരുന്നപ്പോള്‍ സ്വര്‍ഗ്ഗീയ ദുതസംഘം ആയിരം ആയിരമായും പതിനായിരം പതിനായിരമായും ന്യായാസനമുമ്പാകെ വന്നുകൂടി. ന്യായവിസ്താരസഭ ഇരുന്നു. പുസ്തകങ്ങള്‍ തുറന്നു. നമ്മുടേതായ സകല രഹസ്യങ്ങളും രേഖകളും സ്വര്‍ഗ്ഗീയസഭയ്ക്കു മുമ്പാകെയുള്ളതു സകല ലോകങ്ങള്‍ക്കും വേണ്ടി തുറന്നു കൊടുക്കുന്നു. മനുഷ്യപുത്രനോടു സദൃശനായവന്‍ ആകാശമേഘങ്ങളോടെ വയോധികനായവന്‍റെ അടുക്കല്‍ വന്നു (ദാനീ. 7:13,14). തന്‍റെ നിത്യരാജ്യത്തിന്‍റെ ആധിപത്യം മനുഷ്യപുത്രനു ലഭിക്കുന്നു. മനുഷ്യവംശത്തെ ആകമാനം രക്ഷയിങ്കലേക്കു വരുത്തുന്നതിനു കഴിയുന്നതെല്ലാം പിതാവും പുത്രനും പരിശുദ്ധാത്മാവും ചെയ്തു കഴിഞ്ഞതായി അനന്തവിശാലതയിലെ സകലലോകങ്ങളിലെയും നിവാസികള്‍ കാണുന്നു. വിശുദ്ധന്മാരെ മാത്രമല്ല, ദൈവത്തിനെതിരായി നാനാവിധ ദുരാരോപണങ്ങളും സാത്താന്‍ കൊണ്ടുവന്നിരുന്നതെല്ലാം കളവായിരുന്നെന്ന് ഈ ന്യായവിധി തെളിയിക്കുന്നു. ഇയ്യോബ് 1,2; സങ്കീ. 51:1-4 കാണുക. നിങ്ങളുടെ ജീവിതം മുഴുവന്‍ ദൈവമുമ്പാകെ നിരീക്ഷിക്കപ്പെടുന്നു. അപ്പോള്‍ നിങ്ങളുടെ ഏക പ്രത്യാശ എന്തില്‍ മാത്രം? റോമര്‍ 8:1.