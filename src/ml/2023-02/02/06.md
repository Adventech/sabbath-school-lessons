---
title:  ഓരോ വിത്തും ഒരു വിളവ് ഉല്പാദിപ്പിക്കുന്നു
date:   06/04/2023
---

വെളി. 14 ല്‍ രണ്ടു വിളവെടുപ്പുകള്‍ കാണുന്നു. സുവര്‍ണ്ണധാന്യങ്ങളുടെ വിളവെടുപ്പു നീതിമാന്മാരുടെയും നിണമണിഞ്ഞ മുന്തിരി നഷ്ടമായിപ്പോയ നീതിരഹിതരുടേതുമാണ്. ഈ വിളവെടുപ്പുകള്‍ രണ്ടും പൂര്‍ണ്ണ പാകതയില്‍ എത്തിയതുതന്നെ. വിതക്കപ്പെട്ട വിത്തുകളെല്ലാം പൂര്‍ണ്ണമായി വിളഞ്ഞുകഴിഞ്ഞു.

`വെളി. 14:17-20 വായിക്കുക. മുന്തിരിക്കുല "ദൈവകോപത്തിന്‍റെ വലിയ ചക്കില്‍ ഇട്ടു" എന്നതിന്‍റെ അര്‍ത്ഥം എന്താണ്? വെളി, 14:10; 15:1; 16:1 എന്നീ വാക്യങ്ങള്‍ കൂടെ വായിക്കുക.`

"തീയുടെ മേല്‍ അധികാരമുള്ള വേറൊരു ദൂതന്‍ യാഗപീഠത്തിങ്കല്‍നിന്നു പുറപ്പെട്ടു" വെളി. 14:18 ദൈവത്തിന്‍റെ അന്ത്യന്യായവിധിയായ തീയ്ക്ക് ആജ്ഞ നല്കുന്ന ഒരു ദൂതനാണിത്. വിളവു പഴുത്തു കഴിഞ്ഞിരിക്കുന്നു. പാപം അതിന്‍റെ മൂര്‍ദ്ധന്യത്തില്‍ എത്തിക്കഴിഞ്ഞു. മത്സരം ദൈവകൃപയുടെ അതിര്‍വരമ്പുകള്‍ ലംഘിച്ചുകഴിഞ്ഞിരിക്കുന്നു. കാര്യങ്ങളെല്ലാം തിന്മ നിറഞ്ഞും മ്ലേച്ഛമായും കാണപ്പെടുന്നതും എല്ലായിടത്തും അതിന്‍റെ പരമാവധിയില്‍ എത്തി നില്ക്കുന്നു. നമുക്കുവേണ്ടി ചെയ്യാവുന്നതില്‍ അധികം സ്നേഹസമ്പന്നനായ ദൈവം ചെയ്തുകഴിഞ്ഞു. നമ്മുടെ പാപങ്ങള്‍ക്കു പരിഹാരമായി ആ ദൈവം തന്നെ മുഴുവന്‍ ക്രൂശിന്മേല്‍ യാഗാര്‍പ്പണം ചെയ്തു കഴിഞ്ഞു. "പാപം അറിയാത്തവനെ നാം അവനില്‍ ദൈവത്തിന്‍റെ നീതി ആകേണ്ടതിന് അവന്‍ നമുക്കുവേണ്ടി പാപം ആക്കി" (2 കൊരി. 5:21; ഗലാ. 3:13).

`ക്രൂശിന്ന് അപ്പുറം ദൈവം എന്താണു നമുക്കുവേണ്ടി ചെയ്യേണ്ടിയിരുന്നത്? ആവര്‍ത്തിച്ചാവര്‍ത്തിച്ചു ദൈവത്തിന്‍റെ പരിശുദ്ധാത്മാവിനെ തള്ളിക്കളയുന്നവരെ വീണ്ടെടുക്കേണ്ടതിന് ഇനി കൂടുതലായി എന്താണു ദൈവം ചെയ്യേണ്ടത്?`

ഇവിടെ അത്യാസന്നമായ പ്രവചന ദൂതു വെളിപ്പാടു 14 ല്‍ കാണുന്നു. ഓരോ വിത്തും വിളവെടുപ്പിലേക്കു നീങ്ങിയിരിക്കുന്നു. ധാന്യവും മുന്തിരിക്കുലയും പൂര്‍ണ്ണപാകതയില്‍ എത്തിക്കഴിഞ്ഞു. ദൈവകൃപയും മനസ്സലിവും താഴ്മയും സ്നേഹവും സകലലോകങ്ങള്‍ക്കും മുമ്പാകെ ദൈവജനമായവര്‍ വെളിപ്പെടുത്തുന്നു. അത്യാഗ്രഹം, ദുര്‍മ്മോഹം, അസൂയ, വിദ്വേഷം എന്നിവ തിന്മയുടെ മക്കള്‍ പ്രതിഫലിപ്പിക്കുന്നു. ഒരു ഭാഗത്തു ക്രിസ്തുവിന്‍റെ സ്വഭാവവും മറുവശത്തു സാത്താന്‍റെ സ്വഭാവവും വെളിപ്പെട്ടു നില്ക്കുന്നു.

മുമ്പൊരിക്കലും സംഭവിച്ചിട്ടില്ലാത്തവിധം ദൈവമക്കളില്‍ നീതിയുടെ വെളിച്ചം പ്രതിഫലിക്കുന്നതു സകല ലോകങ്ങളും സാക്ഷ്യം വഹിക്കുന്നു. ക്രിസ്തുവിന്‍റെ നീതി പ്രതിഫലിക്കുന്നതുപോലെ ദൈവത്തിന്നെതിരെയുള്ള മത്സരഫലവും സകല ലോകവാസികളുടെയും മുന്നില്‍ വെളിപ്പെട്ടുവന്നുകൊണ്ടിരിക്കുന്നു. ദുഷ്ടത, തിന്മ, പാപം, നിയമ രാഹിത്യം എന്നിവയെല്ലാം മനുഷ്യരുടെയും ദൈവദൂതസംഘങ്ങളുടെയും മുമ്പാകെ പ്രകടമായിക്കൊണ്ടിരിക്കുന്നു. നന്മയും തിന്മയും ശരിയും തെറ്റും അനുസരണയും അനുസരണക്കേടും എല്ലാം തമ്മിലുള്ള വ്യത്യാസം ബാഹ്യാകാശത്തിലെ സകലലോകവാസികളും ഈ ലോകമനുഷ്യരും കണ്ടുകൊണ്ടിരിക്കുന്നു.

`നന്മയും തിന്മയും തമ്മിലുള്ള വ്യത്യാസം നിങ്ങള്‍ എങ്ങനെ ഇന്നു നന്നായി കാണുന്നുണ്ട്? നാം അതു കാണുന്നതില്‍ എന്താണു പ്രാധാന്യം? എബ്രായര്‍ 5:14 എന്ത് അര്‍ത്ഥമാക്കുന്നു?`