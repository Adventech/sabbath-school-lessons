---
title:  ന്യായവിധി, സൃഷ്ടിപ്പ്, കണക്കെടുപ്പ്
date:   14/05/2023
---

നമ്മള്‍ വെറും അപ്രതീക്ഷിതമായി രൂപംകൊണ്ട കോശങ്ങളുടെ ഒരു സമാഹാരം മാത്രം. യാദൃച്ഛയാ രൂപം കൊണ്ടവര്‍ മാത്രം. ആഫ്രിക്കന്‍ ആള്‍ക്കുരങ്ങിന്‍റെ രൂപാന്തരം. മറ്റൊന്നുമല്ല. അങ്ങനെയെങ്കില്‍ ജീവിതത്തിന് അര്‍ത്ഥമൊന്നുമില്ല. ലോകത്തില്‍ എണ്ണൂറുകോടിയിലധികം ജനസംഖ്യയുണ്ടെന്നു കണക്കാക്കപ്പെട്ടിരിക്കുന്നു. അതിജീവനത്തിനുവേണ്ടി പരസ്പരം തല്ലു കൂടുന്നു. ജീവിതത്തിനു ലക്ഷ്യമില്ല. ഈ ചിന്താഗതികള്‍ക്കെല്ലാം വിരുദ്ധമായി ബൈബിള്‍ പ്രസ്താവിക്കുന്ന സൃഷ്ടിപ്പ് ജീവിക്കുന്നതിനുള്ള ധാര്‍മ്മിക ഉത്തരവാദിത്വബോധം തന്നുകൊണ്ടിരിക്കുന്നു. നാം ദൈവത്താല്‍ സൃഷ്ടിക്കപ്പെട്ടവരാണെന്നും നമ്മുടെ പ്രവര്‍ത്തനങ്ങള്‍ക്കു നമ്മള്‍ ഉത്തരം കൊടുക്കേണ്ടവരാണെന്നും അതു നമ്മെ ഓര്‍മ്മപ്പെടുത്തുന്നു. നമ്മെ സൃഷ്ടിച്ചവന്‍ നമ്മുടെ പ്രവര്‍ത്തനങ്ങള്‍ക്കു നമ്മെ ഉത്തരവാദികളാക്കുന്നു. "ധാര്‍മ്മികത ആപേക്ഷികമാണെന്ന" സിദ്ധാന്തം പ്രാബല്യത്തിലിരിക്കുന്ന ഒരു ലോകത്തില്‍ നമ്മെ കലര്‍പ്പില്ലാത്തവരായി നിലനില്ക്കേണ്ടതിന് ദൈവം നമ്മെ നിര്‍ത്തിയിരിക്കുന്നു.

`വെളി. 14:7; റോമര്‍ 14:10; യാക്കോബ് 2:8-13 വായിക്കുക. കണക്കു ബോധിപ്പിക്കുക, ഉത്തരവാദിയാകുക എന്നിവയില്‍ ന്യായവിധി എന്താണ് അര്‍ത്ഥമാക്കുന്നത്? ന്യായവിധി, ദൈവകല്പന, നമസ്കാരം എന്നിവ എപ്രകാരം ബന്ധപ്പെട്ടിരിക്കുന്നു?`

ആകാശമദ്ധ്യേ പറക്കുന്ന ദൂതന്‍ പ്രധാന സന്ദേശമായി വിളിച്ചുപറയുന്നത് "അവന്‍റെ ന്യായവിധിയുടെ നാഴിക വന്നിരിക്കുന്നു" എന്നാണ് (വെളി. 14:7). ധാര്‍മ്മിക തിരഞ്ഞെടുപ്പുകള്‍ നടത്തുന്നതിനു പ്രാപ്തിയുള്ളവരായി സൃഷ്ടിക്കപ്പെട്ടിരിക്കയാല്‍ നമ്മള്‍ നടത്തുന്ന ഓരോ തിരഞ്ഞെടുപ്പിലും നമ്മള്‍ ഉത്തരവാദികളാണ്. നമ്മള്‍ വെറും യാദൃച്ഛികമായി കൂടിച്ചേര്‍ന്ന കോശങ്ങളും പാരമ്പര്യത്തിന്‍റെയും ചുറ്റുപാടുകളുടെയും പിന്തുടര്‍ച്ചയുമാണെങ്കില്‍ നമുക്കു നിയന്ത്രിക്കുന്നതിനാവാത്ത ശക്തിയുടെ കീഴിലായിരിക്കും നാം.

പക്ഷേ, ന്യായവിധി ബോദ്ധ്യമാക്കുന്നതു ധാര്‍മ്മിക ഉത്തരവാദിത്വത്തെയാണ്. ഈ ലോക ചരിത്രത്തിന്‍റെ പരമകാഷ്ഠയില്‍ ആയിരിക്കുന്ന നമ്മോടു നിത്യതയുടെ വെളിച്ചത്തില്‍ തീരുമാനം കൈക്കൊള്ളേണ്ടതിനു ന്യായവിധി പശ്ചാത്തലത്തില്‍ ദൈവം വിളിക്കുന്നു. "ആകാശവും ഭൂമിയും സമുദ്രവും നീരുറവുകളും ഉണ്ടാക്കിയവനെ നമസ്കരിപ്പിന്‍" എന്ന ഒന്നാം ദൂതന്‍റെ അത്യുച്ചവിളി അര്‍ത്ഥമാക്കുന്നതു നാം ദൈവത്താല്‍ സൃഷ്ടിക്കപ്പെട്ടിരിക്കുന്നു എന്നാണ്.

അതേ സമയം നാം ഏഴാംദിനശബ്ബത്തിനോട് അവലംബത്തിലായിരിക്കുന്നതു നമ്മുടെ സൃഷ്ടികര്‍ത്താവായി യേശു നമസ്കരിക്കപ്പെടാന്‍ യോഗ്യനാണെന്നു വെളിപ്പെടുത്തുകയാണ്. ജീവിതം പൂര്‍ണ്ണതയില്‍ നയിക്കുന്നതിനു ദൈവശ്വാസീയ തത്വങ്ങളായി പത്തുകല്പനയെന്ന രാജകീയ നിയമം നമ്മള്‍ കൈക്കൊണ്ടിരിക്കുന്നു എന്നും അതു വെളിവാക്കുന്നു. കാരണം ഈ കല്പന ദൈവിക ഭരണകൂടത്തിന്‍റെ അടിസ്ഥാനവും ദൈവസ്വഭാവത്തിന്‍റെ വെളിപ്പെടുത്തലുമാണ്. ന്യായവിധിയില്‍ അത് അളവുകോല്‍ തന്നെയാണ്. ശബ്ബത്തനുസാരമെന്ന കല്പനയോടുള്ള നമ്മുടെ വിശ്വസ്തത, അനുസരണാജീവിതം നയിക്കുന്നതിനുള്ള നമ്മുടെ സമര്‍പ്പണത്തെ വെളിപ്പെടുത്തുന്നു.

`സൃഷ്ടിപ്പിനെപ്പറ്റിയുള്ള അറിവ് നമ്മുടെ പെരുമാറ്റത്തെ എപ്രകാരം സ്വാധീനിക്കുന്നു? ദിനംപ്രതി നാം നടത്തുന്ന തിരഞ്ഞെടുപ്പുകളില്‍ പാരമ്പര്യത്തിനും ചുറ്റുപാടിനും ഉള്ള ബന്ധം എന്താണ്? നമ്മില്‍ വന്നുപെട്ടുപോയ സ്വഭാവദോഷങ്ങളെ അതിജീവിക്കുന്നതിനു ദൈവകൃപയില്‍ ആശ്രയിച്ച് എങ്ങനെ വിജയിക്കാം?`