---
title:  സ്വര്‍ഗ്ഗത്തില്‍ യുദ്ധം
date:   26/03/2023
---

വെളിപ്പാട് 12 ല്‍ വിവിധങ്ങളായ നാടകീയ രംഗങ്ങള്‍ കാണപ്പെടുന്നു. നന്മയും തിന്മയും തമ്മിലുള്ള അതിപുരാതന സംഘട്ടനം സ്വര്‍ഗ്ഗത്തില്‍ ആരംഭിച്ചെങ്കിലും ഈ ഭൂമിയില്‍ അത് അവസാനിക്കുന്നു. സാത്താന്‍റെ ഈ മത്സരം സ്വര്‍ഗ്ഗത്തില്‍ തുടങ്ങിയശേഷം കാലത്തിന്‍റെ ഒഴുക്കിനനുസരിച്ച് കാലാന്ത്യത്തില്‍ ആക്രമണം ദൈവജനത്തിന്‍റെമേല്‍ എത്തുന്നു.

`വെളിപ്പാട് 12:7-9 വായിക്കുക. നന്മയും തിന്മയും തമ്മിലുള്ള ബാഹ്യാകാശപോരാട്ടം അതു വിവരിക്കുന്നു. ഇങ്ങനെ ഒന്നു സ്വര്‍ഗ്ഗത്തില്‍ ഉണ്ടാകുവാന്‍ സാദ്ധ്യമാണോ? സ്വതന്ത്രതാല്പര്യവും സ്വതന്ത്ര തിരഞ്ഞെടുപ്പും സംബന്ധിച്ച് ഈ വാക്യങ്ങള്‍ എന്ത് അര്‍ത്ഥം തരുന്നു?`

സ്വര്‍ഗ്ഗത്തിലും ഭൂമിയിലും ദൈവിക ഭരണകൂടത്തിന്‍റെ അടിസ്ഥാനതത്വമെന്നതു തിരഞ്ഞെടുപ്പിന്‍റെ സ്വാതന്ത്ര്യമാണ്. ദൈവം ഒരു സ്ഥലത്തും യന്ത്രജീവികളെ സൃഷ്ടിച്ചില്ല. ധാര്‍മ്മിക തിരഞ്ഞെടുപ്പുകള്‍ക്കു സ്വാതന്ത്ര്യമുള്ള നമ്മെ ദൈവം സ്വന്തസ്വരൂപത്തില്‍ സൃഷ്ടിച്ചു.

തിരഞ്ഞെടുപ്പിന്‍റെ സ്വാതന്ത്ര്യം സ്നേഹിക്കുന്നതിനുള്ള കഴിവുമായി ബന്ധപ്പെട്ടിരിക്കുന്നു. തിരഞ്ഞെടുപ്പിന്‍റെ സ്വാതന്ത്ര്യം മാറ്റിക്കളഞ്ഞാല്‍ സ്നേഹിക്കുന്നതിനുള്ള കഴിവും നീങ്ങിപ്പോകും. സ്നേഹത്തെ അടിച്ചേല്പിക്കുന്നതിനോ നിര്‍ബന്ധിച്ചു ചെയ്യിപ്പിക്കുന്നതിനോ സാദ്ധ്യമല്ല. സ്വതന്ത്രതാല്പര്യത്തിന്‍റെ വെളിപ്പെടലാണു സ്നേഹം. ദൈവസ്നേഹത്തോടു പ്രതികരിക്കണോ സ്വാര്‍ത്ഥതയില്‍ മുങ്ങി മത്സരിച്ച് അഹംഭാവത്തില്‍ പിന്തിരിയണോ എന്നതു സ്വര്‍ഗ്ഗീയവാസികളില്‍ ഓരോരുത്തരും അഭിമുഖീകരിച്ച പ്രശ്നമാണ്. നിത്യതയ്ക്കുള്ള തിരഞ്ഞെടുപ്പെന്നവണ്ണം ഓരോ ദൂതും നേരിട്ടതുപോലെ ഭൂമിയില്‍ അന്ത്യകാലത്ത് എത്തിനില്ക്കുന്ന നമ്മളും നിത്യമായ തിരഞ്ഞെടുപ്പുകള്‍ നടത്തേണ്ടതുണ്ടെന്നു വെളിപ്പാടു പ്രസ്താവിക്കുന്നു.

വന്‍പോരാട്ടത്തില്‍ ആര്‍ക്കും ഒരുവശത്തും പെടാതെ നില്ക്കാനാവില്ല (ലൂക്കൊസ് 11:23). ഭൂമിയിലെ അന്ത്യപോരാട്ടത്തിലും അങ്ങനെ തന്നേ. ഓരോ സ്വര്‍ഗ്ഗീയവാസിയും ലൂസിഫറിന്‍റെ പക്ഷമോ യേശുവിന്‍റെ പക്ഷമോ തിരഞ്ഞെടുത്തതുപോലെ ഭൂമിയുടെ അന്ത്യഘട്ടത്തിലും മാനവരാശിക്കു മുഴുവന്‍ മാറ്റമില്ലാത്ത തിരഞ്ഞെടുപ്പു നടത്തേണ്ടതായി വരും. നമ്മുടെ അനുസരണയും ആരാധനയും വിധേയത്വവും ആരോടായിരിക്കും? മനുഷ്യരാശിയുടെ ആരംഭ പ്രശ്നവും ഇതുതന്നെ ആയിരുന്നു. ഭൂലോക ചരിത്രത്തിന്‍റെ അന്ത്യപ്രതിസന്ധിയിലും ഇതായിരിക്കും പ്രശ്നം.

എന്നാല്‍ അത്ഭുത സുവാര്‍ത്തയും ഉണ്ട്. വന്‍പോരാട്ടത്തില്‍ ക്രിസ്തുവിന്‍റെ വിജയം വെളിപ്പാട് 12  വിവരിക്കുന്നു. നാം ചെയ്യേണ്ടതു നമ്മുടെ തിരഞ്ഞെടുപ്പിന്‍ സ്വാതന്ത്ര്യം വിനിയോഗിച്ചു വിജയിക്കുന്നവനായ യേശുവിന്‍റെ പക്ഷം നില്ക്കേണ്ടതുതന്നേ.  വിജയിക്കുമെന്നു മുമ്പേതന്നെ അറിയാവുന്ന പക്ഷത്തില്‍ നില്ക്കുന്നതു യുദ്ധരംഗത്ത് എത്ര ശ്രേഷ്ഠമാണ്!

`ക്രൂശില്‍ അവനെ നയിക്കുമെന്ന് ആദ്യമേ കണ്ടുകൊണ്ട് നമുക്കു സ്വതന്ത്രവിവേചനശക്തി നേടിത്തന്ന യേശുവിന്‍റെ സ്വതന്ത്ര തിരഞ്ഞെടുപ്പും സ്വതന്ത്ര മനസ്ഥിതിയും എത്ര ശ്രേഷ്ഠമെന്നു ചിന്തിക്കുക. 2 തിമൊ. 1:9,10. വിലപ്പെട്ടതും പരിശുദ്ധവുമായ ഈ ദാനം എത്ര സൂക്ഷ്മതയോടെ നാം ഉപയോഗിക്കണമെന്ന് ഇത് നമ്മോട് എന്തു പറയുന്നു?`