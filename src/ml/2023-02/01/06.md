---
title:  ദൈവത്തിന്‍റെ കാലാന്ത്യ ശേഷിപ്പ്
date:   30/03/2023
---

സ്വര്‍ഗ്ഗത്തില്‍ തന്‍റെ മത്സരം തുടങ്ങിയ നാള്‍ മുതല്‍ പിശാച് ക്രിസ്തുവിനെതിരെ മത്സരത്തിലാണ് വെളി. 2:7. സകല ലോകങ്ങളിന്മേലുമുള്ള നിയന്ത്രണം തന്‍റെ കൈക്കീഴില്‍ അടക്കിവയ്ക്കണമെന്നതാണു സാത്താന്‍റെയും ലക്ഷ്യം (യെശ. 14:12-14). ഭൂമിയുടെ ചരിത്രത്തിന്‍റെ കാലാന്ത്യത്തില്‍ അവന്‍റെ ശ്രദ്ധാകേന്ദ്രം ദൈവജനശേഷിപ്പാണ് വെളി. 12:17. സ്ത്രീയുടെ സന്തതിയില്‍ ശേഷിപ്പിനോടു കോപിച്ച് അവന്‍ യുദ്ധത്തിന് ഇറങ്ങിയിരിക്കുന്നു. ദൈവ സഭയുടെ ശേഷിപ്പു ക്രിസ്തുവിനോടു വിശ്വസ്തരും സത്യാനുസാരികളും ദൈവേഷ്ടത്തോട് അനുസരണയുള്ളവരുമായി നിലനില്ക്കും.

`വെളി. 12:17 വായിക്കുക. ദൈവസഭയുടെ ശേഷിപ്പിനെപ്പറ്റിയുള്ള എന്തെല്ലാം സവിശേഷതകളാണ് ഈ വാക്യത്തില്‍ കാണുന്നത്?`

മഹാസര്‍പ്പമെന്ന സാത്താന്‍ സ്ത്രീ എന്ന ദൈവസഭയോടു കോപിച്ചിരിക്കുന്നു. ദൈവകല്പന പ്രമാണിക്കുന്ന ഒരു സമൂഹത്തോട് അവന്‍ കോപ ഭ്രാന്ത് കാണിക്കുന്നു. അവരെ ഉന്മൂലനം ചെയ്യുന്നതിന് എന്തും ചെയ്വാന്‍ അവന്‍ ഒരുങ്ങിയിരിക്കുന്നു.

അവര്‍ക്കു വാങ്ങുകയും വില്ക്കുകയും ചെയ്വാനാകാത്ത ഒരു നിയമം അവന്‍ നടപ്പിലാക്കുവാന്‍ പ്രവര്‍ത്തിക്കും. അവരെ തടവിലാക്കുകയും കൊല്ലിക്കുകയും ചെയ്യും (വെളി. 13:14-17). ക്രിസ്തുവിനെ നശിപ്പിച്ചുകളയുവാന്‍ കഴിയാത്തതുകൊണ്ടു ക്രിസ്തു ഏറ്റവും പ്രിയപ്പെടുന്ന തന്‍റെ ശരീരമായ സഭയെ തകര്‍ത്തുകളവാന്‍ പരിശ്രമിക്കുന്നു. മദ്ധ്യപൂര്‍വ്വദേശത്തു നടമാടുന്ന പ്രതികൂലതകളെ സംബന്ധിക്കുന്നതല്ല ഭൂമിയിലെ അന്തിമയുദ്ധം. അതു ലോകമെങ്ങും ചിതറിക്കിടക്കുന്ന ദൈവമക്കളുടെ മനസ്സുകളിലാണ്. ക്രിസ്തുവും സാത്താനും എന്ന രണ്ട് എതിര്‍ശക്തികളുടെ പോരാട്ടമാണത്. രണ്ടുപക്ഷത്തിനും ഇടയ്ക്ക് അങ്ങും ഇങ്ങും ആരും തന്നെ ഇല്ലായെന്നതു ശ്രദ്ധിക്കുക.

ഈ അന്തിമയുദ്ധത്തില്‍ നമ്മുടെ വിശ്വസ്തത ആര്‍ക്കുവേണ്ടിയാണ്? നമ്മുടെ അനുസരണ ആരിലേക്കാണ്? ക്രിസ്തുവിന്‍റെ സ്നേഹത്തില്‍ ആനന്ദിക്കുകയും അവന്‍റെ കൃപയില്‍ വീണ്ടെടുക്കപ്പെടുകയും അവന്‍റെ ഉദ്ദേശ്യങ്ങള്‍ക്കു സമര്‍പ്പിക്കപ്പെട്ടിരിക്കയും അവന്‍റെ ആത്മാവിനാല്‍ നിറഞ്ഞിരിക്കയും അവന്‍റെ കല്പനകളോട് അനുസരണ കാണിക്കയും വേണ്ടിവന്നാല്‍ മരണംപോലും നിസ്സാരമായി തള്ളുകയും ചെയ്യുന്ന വിശ്വാസികള്‍ക്കായി സ്വര്‍ഗ്ഗം കാത്തിരിക്കുന്നു.

മുഖ്യമായ നിര്‍ണ്ണായക ഘട്ടത്തിലേക്കു നമ്മുടെ ലോകം ഓടിക്കൊണ്ടിരിക്കുന്നു. എന്നാല്‍ യേശുവില്‍ മാത്രം, യേശുവില്‍ കൂടെ, യേശുവിനാല്‍, യേശു മുഖാന്തരം, യേശു നിമിത്തം, വിശ്വാസത്തില്‍ കൂടെ നാം യേശുവില്‍ നിലനില്ക്കുന്നിടത്തോളം അനുസരണ കാട്ടുന്ന വിശ്വാസം നമുക്ക് ഉള്ളേടത്തോളം നമ്മുടെ വിജയം ഉറപ്പായി കഴിഞ്ഞിരിക്കുന്നു. ഇതു നമ്മുടെ തിരഞ്ഞെടുപ്പില്‍ മാത്രം.

`വെളി. 12:17 ന്‍റെ യാഥാര്‍ത്ഥ്യം നിങ്ങളുടെ ജീവിതത്തിലും ക്രിസ്തീയ അനുഭവത്തിലും നടക്കുന്നതു നിങ്ങള്‍ എങ്ങനെ കണ്ടുകൊണ്ടിരിക്കുന്നു? നിങ്ങളുടെ ജീവിതത്തില്‍ വന്‍പോരാട്ടം നടന്നുകൊണ്ടിരിക്കുന്നതു നിങ്ങള്‍ ഏതെല്ലാം വിധം കാണുന്നുണ്ട്?`