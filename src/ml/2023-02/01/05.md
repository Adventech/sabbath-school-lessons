---
title:  സ്ത്രീ മരുഭൂമിയിലേക്ക്
date:   29/03/2023
---

`വെളി. 12:6 വായിക്കുക. ഇതു വെളി. 12:14-16 നോടു താരതമ്യപ്പെടുത്തുക. ദൈവത്തിന്‍റെ സഭയായ 'സ്ത്രീ'യുടെ മേലുള്ള സാത്താന്‍റെ ആക്രമണ കാലഘട്ടം നോക്കുക. തന്‍റെ ജനത്തിനായുള്ള ദൈവിക കരുതല്‍ കാണുക. ഈ വാക്യങ്ങള്‍ എന്തിനെപ്പറ്റി പറയുന്നു?`

വെളി. 12:6 ലെ 1260 ദിവസവും 12:14 ലെ ഒരു കാലവും ഇരുകാലവും അരക്കാലവും സമാന്തരങ്ങളാണ്. ഈ സംഭവത്തെക്കുറിച്ചു പറയുന്ന സമയപ്രവചനങ്ങള്‍ ദാനീ. 7:25; വെളി. 11:2,3; വെളി. 13:5 എന്നിവയും നോക്കുക. ഒരു യഥാര്‍ത്ഥ സ്ത്രീ ചിറകുകളോടെ മരുഭൂമിയിലേക്ക് ഓടിയില്ല. സമയപ്രവചനം പഠിക്കുന്നതിന് ഒരു ദിവസം ഒരു വര്‍ഷമെന്ന തത്വം നാം ഉപയോഗിക്കുന്നു. സംഖ്യാ 14:34; യെഹെ. 4:4-6 കാണുക. ലഘുവായി ഇതിനര്‍ത്ഥം ഒരു പ്രവചന ദിവസം ഒരു വര്‍ഷം എന്നതാണ്. വെളി. 11:2 ലെ പ്രവചന കാലഘട്ടത്തെപ്പറ്റി ആഡ്രൂസ് സ്റ്റഡി ബൈബിള്‍ പറയുന്നത് "ചരിത്രവ്യാഖ്യാതാക്കള്‍ 1260 പ്രവചനദിവസം എന്നതിനെ മനസ്സിലാക്കിയിരിക്കുന്നത് എ.ഡി. 538 മുതല്‍ 1798 വരെയുള്ള 1260 അക്ഷരീക വര്‍ഷങ്ങള്‍ എന്നാണ്. മ്ലേച്ഛത നിറഞ്ഞ ഒരു സഭ മ്ലേച്ഛത നിറഞ്ഞ രാഷ്ട്രത്തോടു യോജിച്ചു. വിശ്വസ്തരായ ദൈവജനത്തെ ഈ കാലയളവില്‍ കഷ്ടപ്പെടുത്തുകയും പീഡിപ്പിക്കുകയും പലപ്പോഴും കൊന്നൊടുക്കുകയും ചെയ്തുകൊണ്ടിരുന്നു.

ബൈബിള്‍ വിശ്വസിച്ചിരുന്ന ക്രിസ്ത്യാനികളുടെ മേല്‍ അഴിച്ചുവിട്ട കൊടുംഭീകരമായ ഈ സാത്താന്യപീഡനം നന്മയും തിന്മയും തമ്മിലുള്ള വന്‍പോരാട്ടത്തിന്‍റെ തുടര്‍ച്ചയായിരുന്നു. മദ്ധ്യകാലഘട്ടത്തിലെ അന്ധകാരത്തില്‍നിന്നു പുറത്തുവന്ന സ്ത്രീപുരുഷന്മാര്‍ക്കു മത നവീകരണ ഘട്ടത്തിലെ തിരഞ്ഞെടുപ്പിനുള്ള സ്വാതന്ത്ര്യമുണ്ടായി. അവര്‍ തിരുവചനത്തോടു വിശ്വസ്തരാകുമോ? അഥവാ അവരുടെ പുരോഹിതരും സഭാദ്ധ്യക്ഷന്മാരും പറയുന്നത് അനുസരിക്കുമോ? വീണ്ടും സത്യം വിജയിച്ചു. ഭീകരപീഡനഘട്ടത്തിലും ദൈവത്തിനായി നിലകൊണ്ട ഒരു ജനം ഉണ്ടായിരുന്നു.

ഈ വാക്യങ്ങളില്‍ ധൈര്യപ്പെടുത്തുന്ന അത്ഭുത പ്രസ്താവനകളുണ്ട്. വെളി. 12:6 ല്‍ "ദൈവം ഒരുക്കിയൊരു സ്ഥലം അവള്‍ക്കുണ്ട്" എന്നും 12:14 ല്‍ സ്ത്രീയെ "പോറ്റി രക്ഷിച്ചു" എന്നും 12:16 ല്‍ "ഭൂമി സ്ത്രീക്കു തുണ നിന്നു" എന്നും കാണാം. പലപ്പോഴും ഭയാനകപീഡന ഘട്ടങ്ങളില്‍ ദൈവം സഭയ്ക്കായി കരുതിയിട്ടുണ്ട്. അന്നത്തെപ്പോലെ ലോകാന്ത്യത്തിലെ തന്‍റെ ശേഷിപ്പിനും ദൈവം അതു ചെയ്യുന്നതാണ്.

`നിങ്ങളുടെ ജീവിതത്തില്‍ ഒരു പ്രതികൂലതയോ പ്രയാസഘട്ടമോ ഉണ്ടാകയും അപ്പോള്‍ ദൈവം ഇടപെട്ടു നിങ്ങളെ ധൈര്യപ്പെടുത്തുകയും നിങ്ങള്‍ക്ക് അഭയം ഒരുക്കുകയും ചെയ്ത അനുഭവം വിവരിക്കുക. നിങ്ങള്‍ക്കു സഹായം അത്യാവശ്യമായിരുന്നപ്പോള്‍ ദൈവം അത് എപ്രകാരം ചെയ്തുതന്നു?`