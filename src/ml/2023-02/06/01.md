---
title:  അവന്‍റെ ന്യായവിധി നാഴിക
date:   29/04/2023
---

### ഈ ആഴ്ചയിലെ പഠനത്തിന്
ദാനീ. 8,9; എസ്രാ. 7; മത്തായി 3:13-17; റോമര്‍ 5:6-9; മര്‍ക്കൊസ് 15:38; ലേവ്യാ. 16:16.

> <p>മനഃപാഠവാക്യം</p>
> "ഇതു ചെയ്യേണ്ടത് ഉറക്കത്തില്‍നിന്ന് ഉണരുവാന്‍ നാഴിക വന്നിരിക്കുന്നു എന്നിങ്ങനെ നിങ്ങള്‍ സമയത്തെ അറികയാല്‍ തന്നേ. നാം വിശ്വസിച്ച സമയത്തെക്കാള്‍ രക്ഷ ഇപ്പോള്‍ നമുക്ക് അധികം അടുത്തിരിക്കുന്നു. രാത്രി കഴിയാറായി പകല്‍ അടുത്തിരിക്കുന്നു" (റോമര്‍ 13:11,12).

അമേരിക്കന്‍ ഐക്യസംസ്ഥാനങ്ങളിലെ "യെല്ലോസ്റ്റോണ്‍ നാഷണല്‍ പാര്‍ക്കില്‍ പല വര്‍ഷങ്ങള്‍ക്കുമുമ്പ് ഉണ്ടായ ഒരു വലിയ അഗ്നി ബാധയെക്കുറിച്ച് നാഷണല്‍ ജിയോഗ്രാഫിക് മാഗസിന്‍ വിവരിച്ചിരിക്കുന്നു. അഗ്നി കെട്ടടങ്ങിയശേഷം നാശനഷ്ടങ്ങളുടെ വിസ്തൃതി എത്ര മാത്രമെന്നു മനസ്സിലാക്കേണ്ടതിനു വനംവകുപ്പ് ഉദ്യോഗസ്ഥര്‍ ഒരു കുന്നിന്‍ മുകളിലേക്കു കടന്നുകയറി. അവിടെ ഒരു വലിയ വൃക്ഷചുവട്ടില്‍ ഒരു പക്ഷി വെന്തു ചാരമായി ഇരിക്കുന്നുണ്ടായിരുന്നു. ഈ ദാരുണ കാഴ്ചയില്‍ അസഹ്യത തോന്നിയ ഒരു ഉദ്യോഗസ്ഥന്‍ വടികൊണ്ട് അതിന്മേല്‍ ഒന്നു തട്ടി.

പക്ഷിയുടെ ചാരമായിത്തീര്‍ന്ന ശരീരം പൊടിഞ്ഞു പോയെങ്കിലും അതിനടിയില്‍ നിന്നു മനോഹരമായ മൂന്നു പക്ഷിക്കുഞ്ഞുങ്ങള്‍ കുണുങ്ങിക്കുണുങ്ങി ഓടാന്‍ തുടങ്ങി. വരാനിരുന്ന നാശം മനസ്സിലാക്കി സ്നേഹമുള്ള അമ്മ പക്ഷി തന്‍റെ കുഞ്ഞുങ്ങളെ മരച്ചുവട്ടില്‍ കൂട്ടി തന്‍റെ ചിറകടിയില്‍ സൂക്ഷിച്ചു. ആ പക്ഷിക്കു വേണമായിരുന്നെങ്കില്‍ സുരക്ഷിതസ്ഥാനത്തേക്കു പറന്നകലാമായിരുന്നു. പക്ഷേ അതിന്‍റെ കുഞ്ഞുങ്ങളെ നാശത്തിനു വിട്ടിട്ട് അതിന്നു പിരിയാനായില്ല. ക്രിസ്തുവില്‍ സുരക്ഷിതമായിരിക്കുന്ന ഒരു വിശ്വാസിയുടെ എത്ര മനോഹരചിത്രം!

ദൈവിക ന്യായവിധി എല്ലാറ്റിനെയും കത്തിച്ച് അകറ്റിയെങ്കിലും ക്രിസ്തുവില്‍ ആയിരിക്കുന്നവരെയെല്ലാം കാല്‍വറി അവന്‍റെ ചിറകടിയില്‍ കാത്തുപോറ്റുന്നു. കുറ്റവാളിയായ പാപിയെന്നവിധം കുറ്റം ചുമത്തി ശിക്ഷാവിധിക്കു ക്രൂശില്‍ ഏല്പിക്കപ്പെട്ട ക്രിസ്തു സ്വര്‍ഗ്ഗരാജ്യത്തിനു യോഗ്യരായവരായി നീതിയുള്ള പൗരജനമെന്നവണ്ണം നമ്മെ ന്യായം വിധിക്കുന്നു. ഒരു സ്ഥിരം കുറ്റവാളിയെപ്പോലെ അവന്‍ വിധിക്കപ്പെട്ടു ക്രൂരമരണത്തിനേല്പിക്കപ്പെട്ടതു നാം ഓരോരുത്തരും നിത്യനാശമെന്ന വിനാശകോപാഗ്നിയില്‍നിന്ന് അക്ഷരം പ്രതിയായും ഭാവാര്‍ത്ഥപരമായും എന്നേക്കും മോചിതരാകേണ്ടതിനായിരുന്നു.

_ഈ ആഴ്ചയിലെ പാഠം പഠിച്ച് മേയ് 6 ശബ്ബത്തിനുവേണ്ടി നമുക്ക് ഒരുങ്ങാം..._