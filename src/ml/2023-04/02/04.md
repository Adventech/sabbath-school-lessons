---
title:  'നിത്യസുവിശേഷം : ദൗത്യത്തിന്‍റെ സന്ദേശം'
date:   10/10/2023
---

`വെളിപാട് 14:6,7 വായിക്കുക. മൂന്ന് ദൂതന്മാരുടെ സന്ദേശങ്ങളില്‍ ആദ്യ ദൂതന്‍ അവതരിപ്പിച്ച 'നിത്യസുവിശേഷ'ത്തില്‍ ദൈവത്തിന്‍റെ ഏതെല്ലാം വശങ്ങള്‍ നിങ്ങള്‍ക്ക് തിരിച്ചറിയാന്‍ കഴിയും?`

തിരുവെഴുത്തുകളില്‍ 'നിത്യ' 'സുവിശേഷം' എന്നീ വാക്കുകള്‍ ബന്ധിപ്പിച്ചിരിക്കുന്ന ഒരേയൊരു സ്ഥലമാണിത്. യേശുക്രിസ്തുവിലൂടെ എല്ലാവര്‍ക്കും അര്‍പ്പിക്കുന്ന കൃപയുടെ നല്ല വിശേഷമാണ് സുവിശേഷം. "കൃപയും സത്യവും' (യോഹ. 1:14) കാണിക്കാനാണ് അവന്‍ നമ്മുടെ ലോകത്തിലേക്കു വന്നത്. അവന്‍ പാപരഹിതമായ ജീവിതം നയിച്ചു, നമ്മുടെ പാപങ്ങളുടെ ശിക്ഷ വഹിക്കുവാനുള്ള പകര യാഗമായി കുരിശില്‍ മരിച്ചു (യെശ. 53:4,5; 1 പത്രൊസ് 3:18) അവന്‍ ഉയിര്‍ത്തെഴുന്നേറ്റു, സ്വര്‍ഗ്ഗത്തിലേക്കു മടങ്ങി, പിതാവിനാല്‍ ഉയര്‍ത്തപ്പെട്ടു, ഇന്ന് സ്വര്‍ഗ്ഗീയ വിശുദ്ധമന്ദിരത്തില്‍ നമുക്കുവേണ്ടി മാധ്യസ്ഥം വഹിക്കുന്നു (വെളി. 1:18; അ.പ്ര. 2:33; എബ്രാ. 7:25). അവന്‍ തന്‍റെ ഏറ്റവും വലിയ വാഗ്ദത്തം ഉടന്‍ നിറവേറ്റും - മഹത്വത്തിലും മടങ്ങിവരുമെന്നും ആത്യന്തികമായി, സഹസ്രാബ്ദത്തിനുശേഷം ഭൂമിയില്‍ ദൈവരാജ്യം സ്ഥാപിക്കുമെന്നും (യോഹ. 14:1-4; പ്രവൃ. 1:11; വെളി. 21:1-4) ഇവയെല്ലാം നിത്യ സുവിശേഷത്തിന്‍റെ അനിവാര്യമായ യാഥാര്‍ത്ഥ്യങ്ങളാണ്.

എന്നിരുന്നാലും ഈ സന്ദേശം ശാശ്വതമാണന്നതു ശ്രദ്ധേയമാണ്. നമ്മെ രക്ഷിക്കാന്‍ ഒരേയൊരു സുവിശേഷമേ ഉള്ളൂ. ദൈവത്തിന്‍റെ ദൗത്യം പൂര്‍ണമായി പൂര്‍ത്തീകരിക്കുന്നതു വരെ അത് അങ്ങനെ തന്നെയായിരിക്കും. ഇനിയൊരു സുവിശേഷം ഉണ്ടാകില്ല. വഞ്ചനാപരമായ പഠിപ്പിക്കലുകളും ഉപദേശങ്ങളും വരുന്നു, പോകുന്നു (എഫെ. 4:14) എന്നാല്‍ രക്ഷയുടെ സന്ദേശം, നിത്യ സുവിശേഷം, മാറ്റമില്ലാത്തതാണ്. അത് വിശ്വസിക്കുകയും അനുസരണയോടെ ജവിക്കുകയും ചെയ്യുന്നവര്‍ക്ക് പ്രതിഫലം ലഭിക്കും (അവ. 5:33; റോമര്‍ 2:6).

ആദ്യ ശിഷ്യന്മാര്‍ക്ക് നല്‍കിയ അതേ നിയോഗം ഇന്നു നമുക്കും നല്‍കുന്നു. ക്രിസ്തുവിനായി എല്ലായിടത്തും ശിഷ്യരെ ഉളവാക്കാനുള്ള ദൗത്യം നാം തുടരണം. എന്നാല്‍ ഏതുതരം ശിഷ്യന്മാര്‍? നല്ല, സത്യസന്ധരായ, പൂര്‍ണ്ണമായും അര്‍പ്പണബോധമുള്ള, സ്നേഹിക്കുന്ന ആളുകള്‍? ഈ സ്വഭാവസവിശേഷതകള്‍ അനിവാര്യമാണ്, എന്നാല്‍ അവ മതിയാകുന്നില്ല. ശിഷ്യത്വത്തിന്‍റെ എല്ലാ ബൈബിള്‍ ഘടകങ്ങളിലും (ലൂക്കൊസ് 9:23; യോഹ. 13:34,35; 2 കൊരി. 5:17) ആത്യന്തികമായ ലക്ഷ്യത്തോടെ ശ്രദ്ധ കേന്ദ്രീകരിച്ച് നാം ശിഷ്യരാക്കണം: ഗുരുവായ ക്രിസ്തു യേശുവിന്‍റെ രണ്ടാം വരവിനായി മറ്റുള്ളവരെ തയ്യാറാക്കുകയും ചെയ്യുക.

"വിധിയുടെ പ്രഖ്യാപനം (വെളി. 14:6,7) ക്രിസ്തുവിന്‍റെ രണ്ടാം വരവിനെക്കുറിച്ചുള്ള അറിയിപ്പാണ്. ഈ പ്രഖ്യാപനത്തെ നിത്യമായ സുവിശേഷം എന്ന് വിളിക്കുന്നത്. അങ്ങനെ, ക്രിസ്തുവിന്‍റെ രണ്ടാം വരവിനെക്കുറിച്ചുള്ള പ്രസംഗം, അതിന്‍റെ സാമീപ്യത്തെക്കുറിച്ചുള്ള അറിയിപ്പ്, സുവിശേഷ സന്ദേശത്തിന്‍റെ ഒരു പ്രധാന ഭാഗമാണെന്ന് കാണിക്കുന്നു.

`ആദ്യ ദൂതന്‍റെ സന്ദേശത്തിലെ 'നിത്യ സുവിശേഷ'വുമായി ന്യായവിധി എന്ന ആശയം എങ്ങനെ ബന്ധപ്പെട്ടിരിക്കുന്നു? ന്യായവിധി എന്ന ആശയത്തില്‍ സുവിശേഷം കേന്ദ്രീകരിക്കേണ്ടത് എന്തുകൊണ്ട്?`