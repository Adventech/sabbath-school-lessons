---
title:  കാത്തിരിപ്പും ദൗത്യവും
date:   07/11/2023
---

ലൂക്കൊസ് 24 അവസാനിക്കുന്നത് യേശുവിന്‍റെ സ്വര്‍ഗ്ഗാരോഹണത്തോടെയാണ് (ലൂക്കൊസ് 24:50-53). പക്ഷേ അത് കഥയുടെ അവസാനമല്ല. ഗ്രന്ഥകാരന്‍, ലൂക്കൊസ് പ്രവൃത്തികളുടെ പുസ്തകം എഴുതുന്നത് തുടരുന്നു. യേശു സ്വര്‍ഗ്ഗാരോഹണം ചെയ്യുന്നതിനു തൊട്ടുമുമ്പ് "ഉയരത്തില്‍ നിന്നുള്ള ശക്തിക്കായി യെരൂശലേമില്‍ കാത്തിരിക്കാന്‍ ശിഷ്യന്മാര്‍ക്ക് ഒരു ദൗത്യവും വാഗ്ദാനവും ഉടനടി നിര്‍ദ്ദേശങ്ങളും നല്‍കി (ലൂക്കൊസ് 24:49; അ.പ്ര. 1:4-8 കൂടി കാണുക). യെരൂശലേമിലും യഹൂദ്യയിലും ശമരിയയിലും അതിനപ്പുറവും സാക്ഷികളാകാന്‍ അവരെ പ്രാപ്തരാക്കുന്ന പിതാവിന്‍റെ (പരിശുദ്ധാത്മാവ്) വാഗ്ദത്തം അയയ്ക്കുമെന്ന തന്‍റെ വാഗ്ദാനം നിറവേറ്റുന്നതുവരെ യെരൂശലേമില്‍ കാത്തിരിക്കാന്‍ യേശു ശിഷ്യന്മാരോട് നിര്‍ദ്ദേശിച്ചു.

`അ.പ്ര. 1:12-26 വായിക്കുക. ഇപ്പോള്‍ 120 ഓളം പുരുഷന്മാരും സ്ത്രീകളും ഉള്‍പ്പെട്ട ശിഷ്യന്മാര്‍ കര്‍ത്താവ് പറഞ്ഞതിനുവേണ്ടി കാത്തിരിക്കുമ്പോള്‍ എന്തുചെയ്യുകയായിരുന്നു?`

യേശു ശിഷ്യന്മാര്‍ക്ക് വ്യക്തമായ ഒരു ദൗത്യം നല്‍കിയിരുന്നു. അവര്‍ ലോകത്തിന് അവനുവേണ്ടി സാക്ഷികളാകണം. അങ്ങനെ, അവര്‍ കാത്തിരുന്നപ്പോള്‍, അവര്‍ തങ്ങളുടെ ദൗത്യത്തിനായി രണ്ടു വഴികളില്‍ തയ്യാറെടുത്തു. ആദ്യം അവര്‍ ഒരുമനപ്പെട്ട പ്രാര്‍ത്ഥനയിലും അപേക്ഷയിലും തുടര്‍ന്നുവെന്ന് ലൂക്കൊസ് പറയുന്നു. യേശു അവര്‍ക്ക് നല്‍കിയ ദൗത്യം എന്താണെന്നതിനെക്കുറിച്ച് അവരുടെ മനസ്സില്‍ ഒരു ചോദ്യവുമില്ല. അവര്‍ ഓരോരുത്തരും ആ ദൗത്യം സ്വീകരിച്ചു. ഇതു പ്രാര്‍ത്ഥനയില്‍ ഒന്നിക്കാന്‍ അവരെ പ്രചോദിപ്പിച്ചു. അവര്‍ എന്താണ് പ്രാര്‍ത്ഥിച്ചിരുന്നതെന്ന് ലൂക്കൊസ് പങ്കുവെക്കുന്നില്ല. പക്ഷേ അവര്‍ ഒരുമിച്ച് ദൗത്യം നിറവേറ്റുന്നതിനുള്ള ജ്ഞാനത്തിനും ശക്തിക്കും ധൈര്യത്തിനും വേണ്ടി പ്രാര്‍ത്ഥിക്കുകയാണെന്ന് ഉറപ്പാണ്. എന്തൊരു മാതൃകയാണ് ഇത് നമുക്ക്? കാത്തിരിക്കുമ്പോള്‍ അവര്‍ ചെയ്ത രണ്ടാമത്തെ കാര്യം തങ്ങളുടെ ദൗത്യത്തിനായി ലോജിസ്റ്റിക് (ഒരു വന്‍കിട പ്രവര്‍ത്തനത്തിനു വേണ്ടിയുള്ള കാര്യങ്ങള്‍ സ്വരുക്കൂട്ടല്‍) ആയി തയ്യാറെടുക്കുക എന്നതായിരുന്നു. യൂദാസ് യേശുവിനെ വധിക്കാനായി ഏല്പിക്കുകയും തുടര്‍ന്ന് ജീവന്‍ അപഹരിക്കുകയും ചെയ്തു. ഇത് പന്ത്രണ്ടുപേരില്‍ ഒരു ഒഴിവുണ്ടാക്കി. അതിനാല്‍, അവര്‍ കാത്തിരുന്നപ്പോള്‍ ശിഷ്യന്മാര്‍ ദൈവത്തിന്‍റെ മാര്‍ഗ്ഗനിര്‍ദ്ദേശം തേടുകയും പകരക്കാരനെ തിരഞ്ഞെടുക്കുകയും ചെയ്തു. ഫലത്തില്‍, ശിഷ്യന്മാര്‍ സ്വയം സംഘടിപ്പിക്കുകയും അവരുടെ ദൗത്യത്തിന്‍റെ ആരംഭം ആസൂത്രണം ചെയ്യുകയും ചെയ്തു. ഈ തീരുമാനങ്ങള്‍ എടുക്കുന്നതില്‍ പത്രൊസ് നേതൃത്വപരമായ പങ്ക് വഹിച്ചു. അദ്ദേഹത്തിന്‍റെ നീക്കത്തെ ആരും വെല്ലുവിളിച്ചില്ല. അവരെല്ലാം അതില്‍ ദൈവത്തിന്‍റെ ജ്ഞാനം കണ്ടു. ദൈവം അവരുടെ ഇടയില്‍ പ്രവര്‍ത്തിക്കുകയും ചലിക്കുകയും ചെയ്യുന്നുവെന്ന് ഒരു ധാരണയും വിശ്വാസവും ഉണ്ടായിരുന്നു. അവരുടെ കാത്തിരിപ്പ് സമയം പാഴാക്കുകയായിരുന്നില്ല, മറിച്ച് ലക്ഷ്യവും ദൗത്യവും ദൈവത്താല്‍ നയിക്കുന്ന പ്രവര്‍ത്തനങ്ങളാല്‍ നിറഞ്ഞതായിരുന്നു. ദൈവത്തിന്‍റെ മഹത്തായ ദൗത്യം പൂര്‍ത്തിയാക്കാന്‍ നമ്മെ സഹായിക്കുന്നതിനായി പരിശുദ്ധാത്മാവിന്‍റെ ഒഴുക്കിനായി കാത്തിരിക്കുമ്പോള്‍, ദൈവത്തിന്‍റെ പരിശുദ്ധാത്മാവിനുവേണ്ടി പ്രാര്‍ത്ഥിച്ചുകൊണ്ട് പരസ്പരം പ്രോത്സാഹിപ്പിക്കുന്നതിന് നാം ഒന്നിക്കണം (എബ്രാ. 10:24,25). കൂടാതെ, നഷ്ടപ്പെട്ടവരുടെ രക്ഷയ്ക്കായി നാം നമ്മെയും നമ്മുടെ സഭയെയും ദൈവത്തിന്‍റെ മുന്‍ഗണനയുമായി യോജിപ്പിക്കണം.

`കര്‍ത്താവിനായി കാത്തിരിക്കാനും അതിനിടയില്‍ വിശ്വാസം നഷ്ടപ്പെടാതിരിക്കാനും നിങ്ങള്‍ക്ക് എങ്ങനെ പഠിക്കാനാകും? അതിനിടയില്‍, കാത്തിരിക്കുമ്പോള്‍ ഇവിടെ ശിഷ്യന്മാര്‍ ചെയ്തതുപോലെ നിങ്ങള്‍ക്ക് എങ്ങനെ നിങ്ങളുടെ സമയം നന്നായി ഉപയോഗിക്കാം?`