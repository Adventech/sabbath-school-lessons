---
title:  നിത്യജീവന്‍ അവകാശമാക്കാന്‍
date:   14/11/2023
---

`ലൂക്കൊസ് 10:27,28 വായിക്കുക. സ്വന്തം ചോദ്യത്തിന് അഭിഭാഷകന്‍റെ ഉത്തരം എന്തായിരുന്നു?`

വക്കീല്‍ ചോദ്യം ചോദിച്ചു. അവന്‍ തന്നെ ഉത്തരം നല്കി: "നിന്‍റെ ദൈവമായ കര്‍ത്താവിനെ പൂര്‍ണ്ണഹൃദയത്തോടെ സ്നേഹിക്കുക..." "നിന്നെപ്പോലെ നിന്‍റെ അയല്‍ക്കാരനെയും സ്നേഹിക്കുക" (ലൂക്കൊസ് 10:27).

യേശുവിന്‍റെ പ്രതികരണം എന്തായിരുന്നു? അവന്‍ പറഞ്ഞു, "നിങ്ങള്‍ ശരിയായി ഉത്തരം പറഞ്ഞു" (ലൂക്കൊസ് 10:28). "ഇതു ചെയ്യൂ, നീ ജീവിക്കും" (ലൂക്കൊസ് 10:28) എന്നു പറഞ്ഞുകൊണ്ട് അതിനെക്കുറിച്ച് എന്തെങ്കിലും ചെയ്യാന്‍ യേശു അവനെ വെല്ലുവിളിച്ചു.

മിക്ക വിശ്വാസികള്‍ക്കും ഉപദേശത്തെയും വിശ്വാസത്തെയും കുറിച്ച് ശരിയായ ഉത്തരം നല്‍കുന്നത് അത്ര ബുദ്ധിമുട്ടുള്ള കാര്യമല്ല. പകരം, അവര്‍ക്കു ശരിയാണെന്ന് അറിയാവുന്നത് ചെയ്യുകയും അവര്‍ വിശ്വസിക്കുന്നത് പിന്തുടരുകയും ചെയ്യുന്നതാണ് വെല്ലുവിളി. രക്ഷിക്കപ്പെടാന്‍ വേണ്ടത്ര അറിവുണ്ടായിട്ടും തങ്ങള്‍ക്കറിയാവുന്ന കാര്യങ്ങള്‍ അനുസരിക്കാത്തതിനാല്‍ ഒരുപാട് ആളുകള്‍ നഷ്ടപ്പെടും. അത്രത്തോളം ഗൗരവമുള്ളതാണ് ഈ വിഷയം. ദൈവത്തെയും അയല്‍ക്കാരനെയും സ്നേഹിക്കുന്നതിനെക്കുറിച്ച് അറിഞ്ഞാല്‍ മാത്രം പോരാ. നിങ്ങള്‍ അത് ചെയ്യണം!

`യാക്കോബ് 2:17-22 വായിക്കുക. യേശു വക്കീലിനോട് പറഞ്ഞതിന് ഈ വാക്യങ്ങള്‍ എങ്ങനെയാണ് സമാന്തരമാകുന്നത്?`

നാം ദൈവത്തെ സ്നേഹിക്കുന്നുവെങ്കില്‍, നാം അവന്‍റെ വചനം വായിക്കും നാം പ്രാര്‍ത്ഥിക്കും അവന്‍റെ കല്പനകള്‍ പാലിക്കും, അവന്‍റെ ശബ്ദം 'പൂര്‍ണ്ണഹൃദയത്തോടെ' അനുസരിക്കും. ഞാന്‍ മറ്റുള്ളവരെ സ്നേഹിക്കുന്നു എന്നു പറയുകയും, എന്നാല്‍ സഭയിലെ മറ്റുള്ളവരെ ഞാന്‍ ശ്രദ്ധിക്കുന്നില്ല അല്ലെങ്കില്‍ എനിക്ക് സഹായിക്കാന്‍ കഴിയുമ്പോള്‍ മറ്റുള്ളവരുടെ ആവശ്യങ്ങള്‍ ഞാന്‍ അവഗണിക്കുകയാണെങ്കില്‍, എന്‍റെ വിശ്വാസത്തിന് എന്തു പ്രയോജനം? ക്രിസ്തുമതം എന്നത് വ്യത്യസ്തമായ വിശ്വാസങ്ങളുടെ ഒരു കൂട്ടം മാത്രമല്ല; അതൊരു ജീവിതരീതിയാണ്.

"ഒരു സഹോദരനോ സഹോദരിയോ നഗ്നരും അഹോവൃത്തിക്കു വക ഇല്ലാത്തവരുമായിരിക്കെ നിങ്ങളില്‍ ഒരുത്തന്‍ അവരോട് സമാധാനത്തോടെ പോയി തീ കായുകയും വിശപ്പടക്കുകയും ചെയ്വിന്‍ എന്നു പറയുന്നതല്ലാതെ ദേഹരക്ഷക്ക് ആവശ്യമുള്ളത് അവര്‍ക്കു കൊടുക്കാതിരുന്നാല്‍ ഉപകാരം എന്ത്?" (യാക്കോബ് 2:15,16).

`മറ്റുള്ളവരുടെ ക്ഷേമത്തില്‍ നിങ്ങള്‍ എത്രമാത്രം ശ്രദ്ധിക്കുന്നു? പൗലൊസിന്‍റെ വാക്കുകള്‍ നിങ്ങള്‍ എത്രത്തോളം അനുസരിക്കുന്നു. 'ഓരോരുത്തരും സ്വന്തം താല്പര്യങ്ങള്‍ മാത്രമല്ല, മറ്റുള്ളവരുടെ താപര്യങ്ങളും നോക്കട്ടെ' (ഫിലി. 2:4)? ദൈവകൃപയാല്‍, മറ്റുള്ളവരെ കൂടുതല്‍ ശ്രദ്ധിക്കാന്‍ നിങ്ങള്‍ക്ക് എങ്ങനെ പഠിക്കാം?`