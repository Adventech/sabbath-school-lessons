---
title:  വിദേശ സംസ്കാരത്തില്‍ ബന്ദിയാക്കി
date:   17/12/2023
---

ഒരു വിദേശ സംസ്കാരത്തിലേക്ക് പ്രവാസിയാകുന്നത് ഒരിക്കലും എളുപ്പമല്ല. ആദ്യം ബാബിലോണിയരുടെയും പിന്നീട് പേര്‍ഷ്യക്കാരുടെയും കീഴിലുള്ള യെഹൂദന്മാര്‍ അഭിമുഖീകരിച്ചത് എന്താണെന്ന് മനസ്സിലാക്കാന്‍ ഇന്ന് നമുക്കു ബുദ്ധിമുട്ടായിരിക്കാം.

ഉദാഹരണത്തിന്, നമ്മളാരും ഒരു അഡ്വന്‍റിസ്റ്റ് രാജ്യത്ത് ജീവിക്കുന്നില്ല. അവിടെ നമ്മുടെ വിശ്വാസത്തിന്‍റെ തത്വങ്ങള്‍ ഒരു പരിധിവരെ രാജ്യത്തിന്‍റെ നിയമമാണ്. എന്നാല്‍ നാടുകടത്തപ്പെടുന്നതിന് മുമ്പ് യെഹൂദ ജനത അവരുടെ സ്വന്തം രാജ്യത്ത് താമസിച്ചിരുന്നു. അവിടെ അവരുടെ വിശ്വാസത്തിന്‍റെ തത്വങ്ങള്‍ രാജ്യത്തെ നിയമത്തില്‍ ഉള്‍പ്പെടുത്തിയിട്ടുണ്ട്.

ഒരു തലത്തില്‍, അതു ദൈവത്തോട് വിശ്വസ്തത പുലര്‍ത്തുന്നത് എത്ര എളുപ്പമായിരുന്നെന്ന് ചിന്തിക്കുക. എല്ലാത്തിനുമുപരി, വാസ്തവത്തില്‍, ഏഴാം ദിവസം ശബ്ബത്ത് ആചരിക്കുന്നത് രാജ്യത്തിന്‍റെ നിയമസംഹിതകളില്‍ ഉള്‍പ്പെടുത്തിയിട്ടുണ്ടെങ്കില്‍ അത് എത്ര എളുപ്പമായിരിക്കും?

മറുവശത്ത്, രാജ്യത്തിന്‍റെ കല്പനകള്‍ എന്തുതന്നെയായാലും വിശ്വാസത്തിന് അനുകൂലമാണെങ്കിലും വിശ്വസ്തത ഹൃദയത്തിന്‍റെ ഉള്ളില്‍നിന്ന് ഉണ്ടാകണം. അല്ലെങ്കില്‍ പാപവും വിശ്വാസത്യാഗവും നാശവും തീര്‍ച്ചയായും പിന്തുടരുമെന്ന് വിശുദ്ധ ചരിത്രം നമുക്ക് കാണിച്ചുതരുന്നു.

"ഈ ജനം അടുത്തു വന്നു വായ്കൊണ്ടും അധരംകൊണ്ടും എന്നെ ബഹുമാനിക്കുന്നു; എങ്കിലും തങ്ങളുടെ ഹൃദയത്തെ അവര്‍ എങ്കല്‍നിന്ന് ദൂരത്ത് അകറ്റിവെച്ചിരിക്കുന്നു. എന്നോടുള്ള അവരുടെ ഭക്തി മനഃപാഠമാക്കിയ മാനുഷകല്പനയത്രേ" (യെശ. 29:13).

നേരെമറിച്ച്, വിശ്വസ്തരായിരിക്കാന്‍ ദൃഢനിശ്ചയമുള്ളവരെ സംബന്ധിച്ചിടത്തോളം ഏറ്റവും പ്രതികൂലമായ അന്തരീക്ഷം പോലും അവരെ അനുസരണത്തില്‍നിന്ന് തടയാന്‍ കഴിയില്ല.

`ദാനീയേല്‍ 1:1-22; 3:1-12; 6:1-9 എന്നിവ വായിക്കുക. ഓരോ സാഹചര്യവും എത്ര സവിശേഷമാണെങ്കിലും ഒരു വിദേശ സംസ്കാരത്തില്‍ ജീവിക്കുന്ന ദൈവജനത്തിന് അഭിമുഖീകരിക്കാന്‍ കഴിയുന്ന വെല്ലുവിളികളെക്കുറിച്ച് ഈ വിവരണങ്ങള്‍ എന്താണ് വെളിപ്പെടുത്തുന്നത്?`

നമ്മള്‍ ആരായാലും എവിടെയാണ് ജീവിക്കുന്നത് എന്നതുമല്ല, ഒരു പരിധിവരെ, നിയമങ്ങള്‍ കൊണ്ടോ സംസ്കാരം കൊണ്ടോ അല്ലെങ്കില്‍ രണ്ടും കൊണ്ടോ നമ്മുടെ വിശ്വാസത്തിനും നമ്മുടെ സാക്ഷ്യത്തിനും വലിയ വെല്ലുവിളിയാകുന്ന ഒരു പരിതസ്ഥിതിയില്‍ നാം മുഴുകിയിരിക്കുന്നു. ദാനീയേലിലെ ഈ വിവരണങ്ങള്‍ എല്ലായ്പോഴും 'സന്തോഷത്തോടെ' അവസാനിക്കുന്നുവെങ്കിലും പ്രയാസകരമായ സാഹചര്യങ്ങളില്‍പ്പോലും ആളുകള്‍ക്ക് ദൈവത്തോട് വിശ്വസ്തരായി നിലകൊള്ളാന്‍ കഴിയുമെന്ന് വെളിപ്പെടുത്തുന്നു. ഇവരുടെ ജീവിതങ്ങള്‍ എല്ലാം നന്നായി വന്നില്ലെങ്കിലും ഈ ആളുകള്‍ ഇപ്പോഴും ശരിയായ കാര്യം ചെയ്തു എന്നതില്‍ സംശയമില്ല.

`നിങ്ങളുടെ സ്വന്തം സംസ്കാരത്തില്‍ നിങ്ങള്‍ അഭിമുഖീകരിക്കുന്ന നിങ്ങളുടെ വിശ്വാസത്തിനെതിരായ ചില വെല്ലുവിളികള്‍ എന്തൊക്കെയാണ്? നിങ്ങള്‍ അവരോട് എങ്ങനെ പ്രതികരിക്കും?`