---
title:  യേശുവില്‍ വസിക്കുന്നത്
date:   26/12/2024
---

`യോഹന്നാന്‍ 12:32 വായിക്കുക. ഹൃദയത്തില്‍ തട്ടുന്ന ഈ പ്രസ്താവന യേശുവിന്‍റെ ആധികാരികതയെ എങ്ങനെ വിവരിക്കുന്നു?`

ഈ ത്രൈമാസത്തിലെ പാഠങ്ങളില്‍ ആകമാനം നാം കണ്ടതുപോലെ, യോഹന്നാന്‍റെ സുവിശേഷം നമ്മെ യേശുവിലേക്ക് ആകര്‍ഷിക്കുന്നു; പക്ഷേ ദൈവത്തെ അറിയുവാനും ദൈവ ഇഷ്ടം ചെയ്യുവാനും നമ്മള്‍ ഒരുക്കമാണെങ്കില്‍ മാത്രം. യേശുവിനെ കണ്ടുമുട്ടിയ ആളുകള്‍ എല്ലാവരും ഒന്നുകില്‍ വെളിച്ചം സ്വീകരിച്ചു വളരുകയോ അല്ലെങ്കില്‍ തള്ളിക്കളഞ്ഞ് അന്ധരായിത്തീരുകയോ ചെയ്യുന്നു. നിക്കോദെമൊസ്, ശമര്യാക്കാരി സ്ത്രീ, രാജഭൃത്യന്‍, ബേത്ത്സയിദ കുളക്കരയിലെ മനുഷ്യന്‍, അപ്പവും മീനും ഭക്ഷിച്ച 5000 പേര്‍, യേശുവിന്‍റെ സഹോദരന്മാര്‍, മതനേതാക്കള്‍, കുരുടനായി പിറന്ന മനുഷ്യന്‍, മറിയയും മാര്‍ത്തയും, പീലാത്തൊസ് തുടങ്ങിയവരൊക്കെ യേശുവിനെ കണ്ടുമുട്ടിയവരാണ്. അവരൊക്കെ യേശുവിലെ വെളിച്ചം സംബന്ധിച്ച് തീരുമാനങ്ങള്‍ എടുത്തിട്ടുണ്ട്.

ദൈവത്തിന്‍റെ നിലനില്‍പും പ്രകൃതവും തീരുമാനിക്കുന്നതിലും പരിശോധിക്കുന്നതിലും തര്‍ക്കിക്കുന്നതിലുമാണ് കീഴില്‍നിന്നുള്ള ദൈവശാസ്ത്രം തുടങ്ങുന്നത്. വീഴ്ച ഭവിച്ച, തെറ്റായ, ദുരഭിമാനം പൂണ്ട മാനുഷിക കാഴ്ചപ്പാട് ദിവ്യമായ, പരിശുദ്ധമായ, സമ്പൂര്‍ണ്ണമായ, സര്‍വ്വജ്ഞാനി ആയതിന്മേല്‍ മേല്‍കൈ എടുക്കുന്നു. കീഴില്‍നിന്നുള്ള ദൈവശാസ്ത്രം മനുഷ്യരെ വഴിതെറ്റിക്കാന്‍ ഉറപ്പാക്കപ്പെട്ടിട്ടുള്ളതാണ്. കഴിഞ്ഞകാലങ്ങളില്‍ അത് അങ്ങനെയാണ് ചെയ്തുവന്നത്, ഭാവിയിലും അതു മാത്രമേ ചെയ്യുകയുമുള്ളൂ (വെളി. 14:1-12 കാണുക). മാനുഷികജ്ഞാനം ദിവ്യജ്ഞാനത്തെ മറികടന്നു മുന്നേറുവാന്‍ പരിശ്രമിക്കുമ്പോള്‍ അതു ലോകത്ത് തെറ്റായ ആരാധന അടിച്ചേല്പിക്കും.

`യോഹന്നാന്‍ 15:1-11 വായിക്കുക. ആത്മീക വളര്‍ച്ചയുടെയും ആരോഗ്യത്തിന്‍റെയും രഹസ്യം എന്താണ്?`

യേശുവുമായി ബന്ധപ്പെട്ടു ജീവിക്കുക എന്നതാണ് രഹസ്യം. അവിടുന്നു ദൈവവചനമാണ്, ജീവ അപ്പമാണ്, ലോകത്തിന്‍റെ വെളിച്ചമാണ്, ആടുകളുടെ വാതിലാണ്, നല്ല ഇടയനാണ്, പുനരുത്ഥാനവും ജീവനുമാണ്, വഴിയും സത്യവും ജീവനുമാണ്, സാക്ഷാല്‍ മുന്തിരിവള്ളിയാണ്.

ദൈവത്വത്തിലെ അംഗങ്ങളും വചനവും (ബൈബിള്‍) കാന്തംപോലെയാണ്. തടസ്സപ്പെടുത്താതിരുന്നാല്‍ അവര്‍ നമ്മെ അവരിലേക്കു വലിച്ചടുപ്പിക്കും. "ദൈവശബ്ദം തന്‍റെ വചനത്തിലൂടെ നമ്മോടു സംസാരിക്കുന്നു; പല ശബ്ദങ്ങള്‍ പക്ഷേ നമ്മള്‍ കേള്‍ക്കുന്നു, എന്നാല്‍ ആരാണു സംസാരിക്കുന്നതെന്നു സൂക്ഷിച്ചു നമ്മള്‍ തിരിച്ചറിയണം എന്നു ക്രിസ്തു നമ്മോടു പറയുന്നു. ഇവിടെ ഇതാ ക്രിസ്തു, അതാ അവിടെ എന്നു പറയുന്നവരെ നാം തിരിച്ചറിയണം. അവര്‍ സത്യമല്ല പറയുന്നതെന്നു പക്ഷേ നമുക്ക് എങ്ങനെ അറിയാന്‍ കഴിയും? അതിനു നമ്മള്‍ സകലത്തെയും തിരുവെഴുത്തുകളുടെ വെളിച്ചത്തില്‍ കൊണ്ടുവരണം." E.G. White, The Review and Sabbath Herald, April 3, 1888. പിന്നെ നമ്മള്‍ നമ്മുടെ കാഴ്ചപ്പാടുകള്‍/വീക്ഷണങ്ങളെ ദൈവവചനത്തിനു സമര്‍പ്പിക്കണം.