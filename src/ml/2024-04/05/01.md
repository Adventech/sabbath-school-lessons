---
title:  ശമര്യക്കാരുടെ സാക്ഷ്യം
date:   26/10/2024
---

### പഠനത്തിനുള്ള വേദഭാഗങ്ങള്‍
യോഹ. 4:1-42; യോഹ. 3:26-30; യിരെ. 2:13; സെഖ. 14:8; യെഹെ. 36:25-27.

> <p>മനഃപാഠവാക്യം</p>
> "ഇനി നിന്‍റെ വാക്കുകൊണ്ടല്ല ഞങ്ങള്‍ വിശ്വസിക്കുന്നത്; ഞങ്ങള്‍ തന്നെ കേള്‍ക്കുകയും അവന്‍ സാക്ഷാല്‍ ലോകരക്ഷിതാവ് എന്നറികയും ചെയ്തിരിക്കുന്നു എന്നു സ്ത്രീയോടു പറഞ്ഞു" (യോഹ. 4:42).

ശമര്യക്കാര്‍ ആരായിരുന്നു? യിസ്രായേലിന്‍റെ വടക്കന്‍ രാജ്യത്തെ അശൂര്യര്‍ ബി.സി. 722 ല്‍ തടവുകാരായി പിടിച്ചുകൊണ്ടു പോയി. രാഷ്ട്രീയ സ്ഥിരത ഉണ്ടാക്കുന്നതിനായി അശൂര്യര്‍ അവരെ തങ്ങളുടെ രാജ്യത്തിന്‍റെ എല്ലാ ഭാഗങ്ങളിലും പാര്‍പ്പിച്ചു. അതേ പ്രകാരം മറ്റു രാജ്യങ്ങളില്‍ നിന്നു തടവുകാരെ കൊണ്ടുവന്ന് ഉത്തര യിസ്രായേലില്‍ പാര്‍പ്പിക്കുകയും ചെയ്തു. ഇവര്‍ ശമര്യക്കാര്‍ ആയിത്തീര്‍ന്നു. അവര്‍ അവരുടേതായ ജൂദായിസം അനുവര്‍ത്തിച്ചു.

ഇവരും യെഹൂദന്മാരും തമ്മിലുള്ള ബന്ധം എന്തായാലും നല്ലത് ആയിരുന്നില്ല. ഉദാഹരണത്തിനു ബാബിലോണില്‍നിന്നു വന്ന യെഹൂദര്‍ വിശുദ്ധമന്ദിരം പുതുക്കി പണിയുന്നതിന് അവര്‍ എതിരായിരുന്നു. ശമര്യക്കാര്‍ അതേ സമയം രഗിസ്സിം മലയില്‍ അവരുടെ സ്വന്തം ആലയം പണിയുകയും ചെയ്തു. എന്നാല്‍ യെഹൂദ ഭരണാധികാരി ജോണ്‍ ഹിര്‍ക്കാനസ് ബി.സി. 128 ല്‍ ഈ ആലയത്തെ നശിപ്പിച്ചു കളഞ്ഞു.

ക്രിസ്തുവിന്‍റെ കാലത്തും ഈ ശത്രുത്വം തുടര്‍ന്നിരുന്നു. യെഹൂദന്മാര്‍ ശമര്യയെ ആവുന്നത്ര ഒഴിവാക്കിയിരുന്നു. വ്യാപാരബന്ധം ഉണ്ടായിരുന്നിരിക്കാമെങ്കിലും മറ്റ് ഇടപെടലുകള്‍ നിഷിദ്ധമായിരുന്നു. യെഹൂദര്‍ ശമര്യയില്‍നിന്നു വായ്പ വാങ്ങുകയോ ആനുകൂല്യം സ്വീകരിക്കുകയോ ചെയ്തിരുന്നില്ല. ഈ പശ്ചാത്തലത്തില്‍, യേശുവും ശമര്യാസ്ത്രീയും സുഖാര്‍ പട്ടണവാസികളും തമ്മിലുണ്ടായ കണ്ടുമുട്ടലിനെ യോഹന്നാന്‍ വാര്‍ത്തെടുക്കുന്നു.

* ഈ ആഴ്ചയിലെ പാഠം പഠിച്ച് നവംബര്‍ 2 ലെ ശബ്ബത്തിനായി ഒരുങ്ങുക