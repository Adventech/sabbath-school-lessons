---
title:  യജമാനനേ, ഈ വെള്ളം എനിക്കു തരേണമേ
date:   29/10/2024
---

"ഞാന്‍ നിങ്ങളുടെ മേല്‍ നിര്‍മ്മലജലം തളിക്കും; നിങ്ങള്‍ നിര്‍മ്മലരായിത്തീരും, ഞാന്‍ നിങ്ങളുടെ സകല മലിനതയെയും സകല വിഗ്രഹങ്ങളെയും നീക്കി നിങ്ങളെ നിര്‍മലീകരിക്കും. ഞാന്‍ നിങ്ങള്‍ക്കു പുതിയൊരു ഹൃദയം തരും; പുതിയൊരു ആത്മാവിനെ ഞാന്‍ നിങ്ങളുടെ ഉള്ളില്‍ ആക്കും; കല്ലായുള്ള ഹൃദയം ഞാന്‍ നിങ്ങളുടെ ജഡത്തില്‍ നിന്നു നീക്കി മാംസമായുള്ള ഹൃദയം നിങ്ങള്‍ക്കു തരും. ഞാന്‍ എന്‍റെ ആത്മാവിനെ നിങ്ങളുടെ ഉള്ളിലാക്കി നിങ്ങളെ എന്‍റെ ചട്ടങ്ങളില്‍ നടക്കുമാറാക്കും; നിങ്ങള്‍ എന്‍റെ വിധികളെ പ്രമാണിച്ച് അനുഷ്ഠിക്കും" (യെഹെ. 36:25-27).

`യേശു നിക്കോദെമൊസിനും കിണറിന്‍റെ സമീപത്തെ സ്ത്രീക്കും നല്‍കുവാന്‍ ഉദ്ദേശിച്ച സത്യങ്ങളെ യെഹെസ്കേല്‍ 36:25-27 എങ്ങനെ പ്രതിഫലിപ്പിക്കുന്നു?`

യേശു സ്വാഭാവിക ലോകത്തില്‍നിന്നുള്ള ദൃഷ്ടാന്തങ്ങളാണ് ഉപയോഗിച്ചതെങ്കിലും ഈ രണ്ടു സന്ദര്‍ഭങ്ങളിലും ഇരുവര്‍ക്കും ആത്മീകസത്യങ്ങള്‍ എത്തിച്ചു കൊടുക്കുവാനാണ് യേശു ആഗ്രഹിച്ചത്.

യേശു എന്താണ് ഉദ്ദേശിച്ചതെന്ന് ഇരുവരും തുടക്കത്തില്‍ നിശ്ചയമായും മനസ്സിലാക്കിയില്ല. "എങ്ങനെ" നിക്കോദെമൊസ് ചോദിച്ചു, "ഒരു മനുഷ്യനു വീണ്ടും ജനിക്കാന്‍ കഴിയുക?" അതായത്, അമ്മയുടെ ഗര്‍ഭത്തിലേക്ക് അവന് എങ്ങനെ മടങ്ങാന്‍ കഴിയും? നിക്കോദെമൊസ് വ്യക്തമായും ലൗകികമായ, കേവലം ഭൗതികം മാത്രമായ ഒരു നിലയിലാണ് ചിന്തിച്ചിരുന്നത്. എന്നാല്‍ യേശുവാകട്ടെ, വ്യക്തമായും ആത്മീകസത്യങ്ങള്‍ അവനു ചൂണ്ടിക്കാണിക്കുകയായിരുന്നു. സ്ത്രീയും അതേപോലെ, യേശുവിന്‍റെ വാക്കുകളെ അക്ഷരാര്‍ത്ഥത്തില്‍ വെള്ളമായി തന്നെയാണ് കരുതിയത്; യേശുവാകട്ടെ ആത്മീകകാര്യങ്ങളെ വ്യക്തമാക്കുകയായിരുന്നു.

യേശുവിന്‍റെ ജീവജല വാഗ്ദാനത്തിനു സ്ത്രീയുടെ മറുപടി പിന്നെയും, "എനിക്കു ദാഹിക്കാതിരിക്കാനും വെള്ളം കോരുവാന്‍ ഇവിടെ വരാതിരിക്കേണ്ടതിനും ഈ വെള്ളം എനിക്കു തരേണം" (യോഹ. 4:15) എന്നായിരുന്നു. യേശു കൊടുക്കുന്ന വെള്ളം നിമിത്തം കിണറിങ്കലേക്കുള്ള വരവ് ഒഴിവാക്കുകയും അതുകൊണ്ടുതന്നെ മറ്റുള്ളവര്‍ കാണുന്ന അപകടസ്ഥിതി കുറയുകയും ചെയ്യും എന്നായിരുന്നു അവളുടെ ന്യായവാദം. യേശു കുടിക്കാന്‍ വെള്ളം ചോദിക്കുന്നതില്‍നിന്നു, സ്ത്രീ കുടിക്കാന്‍ വെള്ളത്തിനായി യേശുവിനോടു ചോദിക്കുന്ന രംഗത്തിലേക്കു സംഭാഷണം പെട്ടെന്നു മാറി വരുന്നു.

`യോഹന്നാന്‍ 4:16 വായിക്കുക. യേശു എങ്ങനെയാണ് സ്ത്രീയുടെ അപേക്ഷക്കു മറുപടി നല്‍കിയത്?`

ഇടയ്ക്കു വച്ചുതന്നെ ചര്‍ച്ചാവിഷയം മാറ്റി, സ്ത്രീയോടു വീട്ടില്‍ പോയി ഭര്‍ത്താവിനെ വിളിച്ചുകൊണ്ടുവരുവാന്‍ യേശു അവളോട് ആവശ്യപ്പെട്ടു. എന്തുകൊണ്ട് ഇത്ര പെട്ടെന്ന് ഒരു വിഷയമാറ്റം? അത് ഒഴിവാക്കുന്ന യേശുവിന് അവളുടെ ഹൃദയം വായിക്കുവാന്‍ കഴിഞ്ഞിരുന്നു. സൗഖ്യം പ്രാപിക്കുവാന്‍ അവള്‍ സ്വന്തം സാഹചര്യങ്ങളെ നേരിടേണമായിരുന്നു. യേശു നല്‍കുവാന്‍ ഉദ്ദേശിച്ച ദാനം സ്വീകരിക്കും മുമ്പ്, അവള്‍ക്കു തന്‍റെ പാപവും തന്‍റെ രക്ഷകനെയും തിരിച്ചറിയേണ്ടത് ആവശ്യമായിരുന്നു." The Desire of Ages, p. 187.