---
title:  കൂടുതല്‍ പഠനത്തിന്
date:   01/11/2024
---

വായിക്കുക: At Jacob's Well, Desire of Ages.

രക്ഷകനെ കണ്ട ഉടനെ ശമര്യാ സ്ത്രീ മറ്റുള്ളവരെ തന്‍റെയടുക്കല്‍ കൊണ്ടുവന്നു. യേശുവിന്‍റെ സ്വന്തം ശിഷ്യന്മാരേക്കാള്‍ കൂടുതല്‍ ഫലപ്രദമായ ഒരു മിഷനറിയാണ് താനെന്ന് അവള്‍ സ്വയം തെളിയിച്ചു. താല്പര്യകരമായ ഒരു വേലസ്ഥലമായി കാണുവാനുള്ള സൂചനകളൊന്നും ശിഷ്യന്മാര്‍ കണ്ടില്ല. ഭാവിയില്‍ ചെയ്യുവാന്‍ കഴിയുന്ന ഒരു വലിയ പ്രവൃത്തി ആയിരുന്നു ശിഷ്യന്മാരുടെ ചിന്തയില്‍. ഉടനെ ശേഖരിക്കാമായിരുന്ന ഒരു ഫലശേഖരം അവരുടെ ചുറ്റും ഉണ്ടായിരുന്നെന്ന് അവര്‍ കണ്ടില്ല. എന്നാല്‍ അവര്‍ നിന്ദിച്ച സ്ത്രീ ഒരു പട്ടണത്തിലെ മുഴുവന്‍ ആളുകളെയും രക്ഷകന്‍റെ ഉപദേശം കേള്‍ക്കുവാന്‍ കൊണ്ടുവന്നു. അവള്‍ക്കു ലഭിച്ച വെളിച്ചം അവള്‍ ഉടന്‍ തന്നെ ദേശക്കാര്‍ക്ക് എത്തിച്ചുകൊടുത്തു.

"ക്രിസ്തുവിലെ പ്രായോഗിക വിശ്വാസത്തിന്‍റെ പ്രവൃത്തിയെ ഈ സ്ത്രീ പ്രതിനിധാനം ചെയ്യുന്നു. ഓരോ യഥാര്‍ത്ഥ ശിഷ്യനും ഒരു മിഷനറി എന്ന നിലയില്‍ ദൈവരാജ്യത്തിലേക്കു ജനിച്ചിരിക്കുന്നു. ജീവനീരുറവയില്‍നിന്നു കുടിക്കുന്ന ഓരോരുത്തരും ഓരോ ജീവജലപ്രവാഹം ആയിത്തീരുന്നു. ഒരു സ്വീകര്‍ത്താവ് ഒരു ദാതാവായി തീരുന്നു. അന്തരാത്മാവിലെ ദൈവകൃപ, മരുഭൂമിയിലെ ഒരു നീരൊഴുക്കുപോലെ എല്ലാവര്‍ക്കും കുളിര്‍ജലം നല്‍കികൊണ്ട് ഒരു തടാകം ആയിത്തീരുന്നു. അത് നശിക്കുമാറായിരിക്കുന്നവരെ ജീവജലം കുടിക്കുവാന്‍ കൊതിയുള്ളവര്‍ ആക്കിത്തീര്‍ക്കുന്നു." The Desire of Ages, p. 195.

**ചര്‍ച്ചകള്‍**

`നിങ്ങളുടെ സാക്ഷീകരണത്തെ തടസ്സപ്പെടുത്തുന്ന നിങ്ങളുടെ സംസ്കാരത്തിലെ കീഴ്വഴക്കങ്ങളും മുന്‍വിധികളും എന്തൊക്കെയാണ്?`

`സ്വന്തജനത്തിനിടയില്‍ ലഭിക്കാത്ത ഊഷ്മളമായ സ്വീകരണം ശമര്യയില്‍ യേശുവിനു ലഭിച്ചത് എന്തുകൊണ്ടാണെന്നു നിങ്ങള്‍ കരുതുന്നു?`

`ശമര്യക്കാരിയുടെ കഥ, ഉള്ളിന്‍റെ ഉള്ളിലെ ആഴമേറിയതും ഇരുണ്ടതുമായ രഹസ്യങ്ങളെ കര്‍ത്താവ് അറിയുന്നു എന്നു നമ്മെ എങ്ങനെ ബോധ്യമാക്കുന്നു? രഹസ്യങ്ങള്‍ അറിയുമ്പോഴും എങ്ങനെ ഇടപെടണം എന്നാണ് യേശുവിന്‍റെ സമീപനത്തില്‍നിന്നു നിങ്ങള്‍ മനസ്സിലാക്കുന്നത്?`

`യോഹന്നാന്‍ സുവിശേഷത്തില്‍ നിന്നു നിങ്ങള്‍ പഠിച്ച ഏതെല്ലാം വിഷയങ്ങള്‍ കിണറ്റരികിലെ യേശുവിന്‍റെ ശുശ്രൂഷയില്‍ നിങ്ങള്‍ കാണുന്നു?`