---
title:  കിണറിന്‍റെ സമീപത്തെ സ്ത്രീ
date:   28/10/2024
---

`യോഹന്നാന്‍ 4:7-15 വായിക്കുക. യേശു ആ സ്ത്രീയോടു സാക്ഷീകരണത്തിനായി പ്രസ്തുത കൂടിക്കാഴ്ചയെ എങ്ങനെയാണ് ഉപയോഗിക്കുന്നത്?`

"യെഹൂദന്മാരും ശമര്യരും തമ്മിലുള്ള ശത്രുത യേശുവിന് ഉപകാരം ചെയ്യുന്നതില്‍ സ്ത്രീയെ തടഞ്ഞു. യേശു പക്ഷേ ആ സ്ത്രീയുടെ ഹൃദയത്തില്‍ എത്തുന്നതിനുള്ള വഴി അന്വേഷിക്കുക ആയിരുന്നു. ദിവ്യസ്നേഹത്തില്‍നിന്നു സംജാതമായ കുശലതയോടെ യേശു സ്ത്രീയോട് ഒരു ഔദാര്യം (നല്‍കുകയല്ല) ചോദിച്ചു. ഔദാര്യത്തിനുള്ള അപേക്ഷ ചിലപ്പോള്‍ നിരസിക്കപ്പെട്ടേക്കാം. എന്നാല്‍ വിശ്വാസം (ആശ്രയത്വം) വിശ്വാസത്തെ ഉണര്‍ത്തുന്നു." The Desire of Ages, 184.

നിക്കോദെമൊസിന്‍റെ കാര്യത്തില്‍ എന്നപോലെ മനുഷ്യരുടെ മനസ്സില്‍ എന്താണ് ഇരിക്കുന്നതെന്നു യേശു അറിയുന്നു. ഒരു യെഹൂദന്‍ അപ്രകാരം ഒരു ഉപഹാരം ചോദിച്ചതിലെ സ്ത്രീയുടെ പരിഭ്രമത്തിനു മറുപടിയായി യേശു വേഗത്തില്‍ നേരിട്ട് ഉദ്ദേശ്യകാര്യത്തിലേക്കു കടക്കുന്നു: "നീ ദൈവത്തിന്‍റെ ദാനവും ആരാണ് നിന്നോടു കുടിപ്പാന്‍ ചോദിക്കുന്നതെന്നും അറിഞ്ഞിരുന്നെങ്കില്‍, നീ അവനോടു ചോദിക്കുകയും അവന്‍ നിനക്കു ജീവനുള്ള വെള്ളം തരികയും ചെയ്യുമായിരുന്നു" (4:10).

സ്ത്രീയുടെ പ്രതികരണം നിക്കോദെമൊസിന്‍റേതുപോലെ ആയിരുന്നു. അവന്‍ ചോദിച്ചു, "ഇത് എങ്ങനെ സാധിക്കും?" (യോഹ. 3:9). വീണ്ടും ജനനത്തോട് അനുബന്ധിച്ചായിരുന്നു ചോദ്യം. സ്ത്രീ ചോദിച്ചത് ഇങ്ങനെ: "വെള്ളം കോരുവാന്‍ നിനക്ക് ഒന്നുമില്ല, കിണര്‍ ആഴമുള്ളതും ആകുന്നു. പിന്നെ ജീവനുള്ള വെള്ളം നിനക്ക് എവിടെനിന്നു കിട്ടും?" (യോഹ. 3:11 NKJV) ഒരാള്‍ പ്രമുഖനായ ഒരു യെഹൂദ്യ ഉപദേഷ്ടാവ് മറ്റെ ആള്‍ ദുഷിച്ചവളായ ഒരു ശമര്യ സ്ത്രീ. യേശു ആകട്ടെ, മനുഷ്യന്‍റെ ഇന്ദ്രിയങ്ങള്‍ക്കും അപ്പുറമുള്ള ഒരു ആത്മിക സത്യത്തിലേക്ക് ഇരുവരെയും ചൂണ്ടിക്കാണിക്കുക ആയിരുന്നു. ഇത് ഇരുവരും കേള്‍ക്കുകയും ഗ്രഹിക്കുകയും ചെയ്യണമായിരുന്നു. ഓരോരുത്തരോടും അടിസ്ഥാനപരമായി ഒരേ കാര്യമാണ് യേശു പറഞ്ഞത്. ഇരുവര്‍ക്കും ഒരു മാനസാന്തര അനുഭവം ഉണ്ടാകേണ്ടിയിരുന്നു.

`ജീവനുള്ള വെള്ളം സംബന്ധിച്ച യേശുവിന്‍റെ പ്രസ്താവനയുടെ പഴയനിയമ പശ്ചാത്തലം എന്താണ്? (യിരെ. 2:13; സെഖ. 14:8 വായിക്കുക).`

വെള്ളം ജീവന് അത്യാവശ്യമാണ്. മനുഷ്യര്‍ക്ക് വെള്ളമില്ലാതെ ജീവനില്ല. അതുകൊണ്ടുതന്നെ വെള്ളവും നിത്യജീവന് അനുയോജ്യമായ ഒരു സാദൃശ്യമാണ്. അതിനാല്‍ യേശു പറയുന്നു, "ഞാന്‍ കൊടുക്കുന്ന വെള്ളം കുടിക്കുന്നവന് ഒരിക്കലും ദാഹിക്കുകയില്ല. ഞാന്‍ കൊടുക്കുന്ന വെള്ളം അവനില്‍ നിത്യജീവനിലേക്കു പൊങ്ങിവരുന്ന ജീവനീരുറവ് ആയിത്തീരും" (യോഹ. 4:14).

`യോഹന്നാന്‍ 7:27,38 വായിക്കുക. യേശു ഇവിടെ എന്താണ് നമ്മോടു പറയുന്നത്? യേശു ഇവിടെ വാഗ്ദത്തം ചെയ്യുന്ന കാര്യം നമുക്ക് എങ്ങനെ അനുഭവപ്പെടുന്നു?`