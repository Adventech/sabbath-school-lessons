---
title:  തിരസ്കരണവും സ്വീകരണവും
date:   30/10/2024
---

`യോഹന്നാന്‍ 4:16-24 വായിക്കുക. സ്ത്രീയുടെ ജീവിതത്തിലെ ആഴമേറിയ രഹസ്യം പോലും താന്‍ അറിയുന്നു എന്ന് ആ സ്ത്രീക്കു കാണിച്ചുകൊടുക്കുവാന്‍ യേശു എന്താണ് ചെയ്തത്? അവള്‍ എങ്ങനെ പ്രതികരിച്ചു?`

നേരെ നോക്കിയാല്‍ അന്ധം ആക്കുന്നതായിരുന്നു വെളിച്ചം. യേശുവിനെ ഒരു പ്രവാചകനായി തിരിച്ചറിഞ്ഞപ്പോള്‍ സ്ത്രീ പിന്നെയും ഒഴിവാക്കുവാനാണ് ശ്രമിക്കുന്നത്. യെഹൂദന്മാരും ശമര്യരും തമ്മിലുള്ള മതവിരോധം സംബന്ധിച്ച ഒരു ചോദ്യമാണ് സ്ത്രീ യേശുവിനോടു ചോദിക്കുന്നത് - ആരാധനയ്ക്കുള്ള ശരിയായ സ്ഥലം.

യേശു മറുപടിയായി പറഞ്ഞത്, ശമര്യക്കാര്‍ എന്തിനെയാണ് ആരാധിച്ചിരുന്നതെന്ന് അവര്‍ക്ക് അറിയില്ല എന്നാണ്. യെഹൂദ ആരാധനയും പുറജാതി ആരാധനയും കൂടി ചേര്‍ന്ന ഒന്നായിരുന്നു ശമര്യക്കാരുടെ ആരാധന. സ്വയം വെളിപ്പെടുത്തുന്ന ഒരു ദൈവത്തെ യെഹൂദരും ആരാധിച്ചുവന്നു - ശമര്യക്കാരന്‍ അംഗീകരിക്കേണ്ട ഒരു സുപ്രധാന കാര്യം.

സത്യ ദൈവത്തിന്‍റെ ആരാധന യാതൊരു സ്ഥലവുമായി ബന്ധപ്പെട്ടതല്ല. അതുകൊണ്ടുതന്നെ ആരാധനാസ്ഥലത്തെ സംബന്ധിച്ച ഒരു സംവാദം സംഭാഷണത്തിനു യോഗ്യമല്ല. കാരണം, ദൈവം ആത്മാവാകുന്നു, അതുകൊണ്ടുതന്നെ, ദൈവത്തെ ആരാധിക്കുന്നവര്‍ ആത്മാവിലും സത്യത്തിലും ആരാധിക്കേണം. യേശു കൈമാറിയ വ്യക്തമായ സത്യം സ്ത്രീ സ്വീകരിച്ചു, കൂടുതല്‍ അറിയുവാന്‍ അവള്‍ ഇപ്പോള്‍ ഒരുങ്ങി.

`യോഹന്നാന്‍ 4:25,26 വായിക്കുക. യേശു താന്‍ ആരാണെന്ന് ആ സ്ത്രീക്ക് എങ്ങനെയാണ് വെളിപ്പെടുത്തിക്കൊടുത്തത്?`

യേശു തന്‍റെ ക്രൂശീകരണത്തിനു മുമ്പ് മശീഹ ആണെന്നു ലളിതമായി വെളിപ്പെടുത്തുന്നത് നാലു സുവിശേഷങ്ങളിലും ഇവിടെ മാത്രമാണ്. യേശു ഈ പരമ പ്രധാന വെളിപ്പെടുത്തല്‍ നടത്തിയത് ഒരു വലിയ ജനക്കൂട്ടത്തിലോ പ്രധാനപ്പെട്ട വ്യക്തികളോടോ അല്ല. യാക്കോബിന്‍റെ കിണറ്റിന്‍റെ അരികില്‍, പേരുപോലും വെളിപ്പെടുത്താത്ത ഒരു ശമര്യ സ്ത്രീയോടാണു യേശു അത് വെളിപ്പെടുത്തിയത്. സമൂഹത്തില്‍നിന്ന് വേര്‍പെടുത്തപ്പെട്ടതും ഒറ്റപ്പെട്ടതുമായ ഏകാകികളോടു യേശുവിനു താല്പര്യമുണ്ട്.

അങ്ങനെ ഈ സ്ത്രീ, ഒരു അന്യസംസ്കാരത്തില്‍ പെട്ടവള്‍, ഉന്നതമായ സദാചാര ഗുണം ഇല്ലാത്തവള്‍ ഒക്കെ ആയിരുന്നിട്ടും യേശു താന്‍ ആരാകുന്നു എന്ന് അവള്‍ക്കു വെളിപ്പെടുത്തി കൊടുക്കുന്നു. അവളുടെ അത്യന്തം ഇരുളടഞ്ഞ രഹസ്യങ്ങളെയും വെളിപ്പെടുത്തിയിട്ടും അവള്‍ക്കു തന്നില്‍ വിശ്വസിക്കുവാനും മതിയായ കാരണങ്ങളും യേശു അവള്‍ക്കു നല്‍കി.

`മനുഷ്യര്‍ തമ്മില്‍ ഉണ്ടാക്കുന്ന വേര്‍തിരിവുകളെ സുവിശേഷംകൊണ്ടു തകര്‍ക്കേണ്ടതിന്‍റെ ആവശ്യകതയെക്കുറിച്ച് ഈ കഥ എന്തു പഠിപ്പിക്കുന്നു?`