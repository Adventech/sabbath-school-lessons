---
title:  വിളവെടുക്കുന്ന വിഷയങ്ങള്‍ - മഹിമ
date:   17/10/2024
---

`യോഹന്നാന്‍ 17:1-5 വായിക്കുക. 'പിതാവേ, നാഴിക വന്നിരിക്കുന്നു; പുത്രന്‍ അങ്ങയെ മഹത്വപ്പെടുത്തേണ്ടതിനു പുത്രനെ മഹത്വപ്പെടുത്തിയാലും' (ESV) എന്നു യേശു പറഞ്ഞതിന്‍റെ അര്‍ത്ഥം എന്താണ്?`

യേശുവിന്‍റെ മാനുഷിക കഥാധാരണയാണ് യോഹന്നാന്‍റെ സുവിശേഷത്തില്‍ നിന്ന് ഇന്നലെ നാം പഠിച്ചത്. ആളുകള്‍ തമ്മിലുള്ള ഏറ്റുമുട്ടലുകളും അന്തര്‍നാടകങ്ങളും ഒക്കെ അതിലുള്‍പ്പെട്ടിരുന്നു. യേശു ആരാകുന്നു, അവിടുന്നു എന്താണ് ചെയ്തുകൊണ്ടിരിക്കുന്നത് എന്നിവയെ ചുറ്റിപ്പറ്റിയുള്ള കഥകള്‍ ആയിരുന്നു അവ. ഇന്നത്തെ പഠനം ആകട്ടെ ദിവ്യത്വം സംബന്ധിച്ച അഭൗമിക കഥാധാരയിലാണ്. അതും യോഹന്നാന്‍റെ സുവിശേഷത്തില്‍ കാണുന്നു.

മുഖവുര അഭൗമിക/സ്വര്‍ഗ്ഗീയ കഥാവഴിയിലാണ് തുടങ്ങുന്നത്. യേശുവിനെ ദിവ്യ ദൈവപുത്രന്‍, അഖിലാണ്ഡത്തിന്‍റെ സ്രഷ്ടാവ് എന്ന നിലയിലാണ് ഇവിടെ അവതരിപ്പിക്കപ്പെടുന്നത്. ഇല്ലാതിരുന്നതും എന്നാലിപ്പോള്‍ നിലവിലുള്ളതുമൊക്കെ യേശുവിലൂടെയാണ് ഉളവായത്. "സകലവും (അവിടുത്തെ) മുഖാന്തരം ഉളവായി; ഉളവായതൊന്നും (അവിടുത്തെ) കൂടാതെ ഉളവായതല്ല" (യോഹ. 1:3). മനുഷ്യാവതാരത്തില്‍ യേശു മനുഷ്യനായി തീര്‍ന്നതിന്‍റെ മഹിമയാണ് തുടരെ ശ്രദ്ധേയം ആകുന്നത് (യോഹ. 1:14).

യോഹന്നാന്‍ മഹത്വം (doxsa പ്രഭ, ശോഭ, പ്രശസ്തി, ബഹുമാനം) എന്നും മഹത്വീകരിക്കുക (doxaszo സ്തുതിക്കുക, ബഹുമാനിക്കുക, കീര്‍ത്തിക്കുക) എന്നീ പദങ്ങള്‍ ഉപയോഗിക്കുന്നു. മനുഷ്യരില്‍നിന്നു ബഹുമാനം സ്വീകരിക്കുന്നതും ബഹുമാനം/മഹത്വം ദൈവത്തില്‍നിന്നു സ്വീകരിക്കുന്നതുമാണ് ഉദ്ദേശിക്കപ്പെടുന്നത്.

യേശുവിനെ മഹത്വീകരിക്കുക എന്ന ആശയം യോഹന്നാന്‍റെ സുവിശേഷത്തില്‍, തന്‍റെ മരണസമയത്തെ ബഹുമതിയുമായി ബന്ധിക്കപ്പെട്ടിരിക്കുന്നു (യോഹ. 2:4; 7:30; 8:20; 12:23-27; 13:1; 16:32; 17:1 എന്നീ വാക്യങ്ങളുമായി താരതമ്യം ചെയ്യുക). കുരിശ് യേശുവിന്‍റെ മഹത്വത്തിന്‍റെ നാഴികയായിരുന്നു.

ഈ ആശയം വളരെ വിചിത്രമാണ്. എന്തുകൊണ്ടെന്നാല്‍, പുരാതന റോമന്‍ ലോകത്ത് ക്രൂശീകരണം എന്നത് അതിനീചവും നിന്ദ്യവുമായ ശിക്ഷാനടപടി ആയിരുന്നു. അവിശ്വസനീയമായ ഈ വിപരീതം, ദൈവം ഒരു കുരിശില്‍ എന്നത്, മാനുഷികകഥ ദിവ്യത്വവുമായി ചുറ്റിപ്പിണയുന്നതിന്‍റെ രൂപരേഖയെ ആണ് വ്യക്തമാക്കുന്നത്.

മാനുഷിക നിലയില്‍, യേശു അതിവേദനയോടെ മരിച്ചു. നിന്ദ്യനായ ഒരു കുറ്റവാളി ദാരുണാവസ്ഥയില്‍ നിലവിളിക്കുന്നു, "എന്‍റെ ദൈവമേ, എന്‍റെ ദൈവമേ, എന്നെ (അങ്ങു) മറന്നതെന്ത്? മാനുഷികമായി, കുരിശിന്‍റെ ഈ ഇരുണ്ടവശം മത്തായിയും മര്‍ക്കൊസും പ്രത്യേകിച്ചു നല്‍കിയിട്ടുണ്ട് (മത്തായി 27:46; മര്‍ക്കൊ. 15:34).

എന്നാല്‍ കുരിശിന്‍റെ മഹത്വമേറിയ വശം ലൂക്കൊസിലും യോഹന്നാനിലും വിശേഷാല്‍ കാണപ്പെടുന്നു (ലൂക്കൊസ് 23:32-47; യോഹ. 19:25-30). രക്ഷയുടെയും കരുണയുടെയും ദൈവപുത്രന്‍ പിതാവിനു സ്വയം ഏല്പിച്ചുകൊടുക്കുന്നതിന്‍റെയും ഇടമാണ് ഇത്.

എന്തൊരു വൈപരീത്യം! ദൈവത്തിന്‍റെ ഏറ്റവും വലിയ മഹത്വം ഏറ്റവും വലിയ അപമാനത്തില്‍ വെളിവാക്കപ്പെടുക - അതായത് ലോകത്തിന്‍റെ പാപങ്ങള്‍ തന്നില്‍തന്നെ വഹിക്കുക.

`നമ്മെ രക്ഷിക്കുവാന്‍ ദൈവം തന്നെ കുരിശില്‍ ഏറുക എന്ന ദാരുണാവസ്ഥയെക്കുറിച്ചു ചിന്തിക്കുക. പാപം എത്ര മോശമാണെന്ന് ഇത് എങ്ങനെയാണ് നമ്മോടു പറയുന്നത്?`