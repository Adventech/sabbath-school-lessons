---
title:  ജഡമായിത്തീര്‍ന്ന വചനം
date:   14/10/2024
---

`യോഹന്നാന്‍ 1:1-3,14 വായിക്കുക. യേശു, ദൈവം തന്നെ എന്തു ചെയ്തു എന്നാണ് ഈ വാക്യങ്ങള്‍ നമ്മോടു പറയുന്നത്? ഇത് നമുക്ക് അറിയാന്‍ കഴിയുന്നതില്‍വെച്ച് ഏറ്റവും പ്രധാനപ്പെട്ട സത്യം ആയിരിക്കുന്നത് എന്തുകൊണ്ടാണ്?`

യേശു എന്ന നാമമോ മശീഹ/ക്രിസ്തു എന്ന തന്‍റെ സ്ഥാനം/പദവിയോ കൊണ്ടല്ല വചനം എന്ന പദം കൊണ്ടാണ് യോഹന്നാന്‍ തന്‍റെ സുവിശേഷം എഴുതി തുടങ്ങുന്നത്. യോഹന്നാന്‍ എഴുതിയ അതേ കാലത്തു പല ചിന്തകരും 'വചനം' എന്ന പദം ഉപയോഗിച്ചിട്ടുണ്ട്. ലോകത്തിന്‍റെ ചിന്താഘടനയെ ഉദ്ദേശിച്ചാണ് അവര്‍ ആ വാക്ക് ഉപയോഗിച്ചത്. അല്ലെങ്കില്‍ യുക്തിയും ന്യായവാദവും ആയിരിക്കാം അവരുടെ ആശയം.

അതുകൂടാതെ, വളരെ സ്വാധീനം ഉണ്ടായിരുന്ന തത്വചിന്തകന്‍ പ്ലേറ്റോ യാഥാര്‍ത്ഥ്യത്തെ മേഖലകളായി തിരിച്ചിരുന്നു. ഒന്ന് സ്വര്‍ഗ്ഗീയമായതും മാറ്റമില്ലാത്തതുമായ ഒരു ചിന്താസരണി; അവിടെയാണ് തികഞ്ഞ പൂര്‍ണ്ണത നിലനില്‍ക്കുന്നത്. രണ്ടാമത്തേത് ഇവിടെയുള്ള മേഖലയാണ്. അതില്‍ നശിച്ചുപോകുന്ന, മാറ്റം സംഭവിക്കുന്നവയാണ് ഉള്‍പ്പെട്ടിരിക്കുന്നത്; പരമ യാഥാര്‍ത്ഥ്യത്തിന്‍റെ അപൂര്‍ണ്ണമായ ഒരു പ്രാതിനിധ്യം. ഉദ്ദേശിക്കപ്പെട്ടിടത്ത് അവ നിലനിന്നിരുന്നു. (പ്ലേറ്റോ ഒരിക്കലും ആ ചോദ്യത്തിന് ഉത്തരം നല്‍കിയില്ല.) ചില തത്വചിന്തകര്‍ 'വചനത്തെ' ഇവിടെയുള്ള ഭൗതികവും നശിച്ചുപോകുന്നതുമായ വസ്തുക്കള്‍ക്കും നിത്യരൂപങ്ങള്‍ക്കും ഇടയില്‍ രൂപമില്ലാതെ വചനത്തെ (logos)തിരിച്ചറിയുന്നു.

യോഹന്നാന്‍ പക്ഷേ 'വചന'ത്തെ തികച്ചും വ്യത്യസ്തമായ ഒരു വിധമാണ് ഉപയോഗിക്കുന്നത്. സത്യത്തെ, വചനത്തെ അത്യന്തം അയഥാര്‍ത്ഥവും സ്വര്‍ഗ്ഗത്തിനും ഭൂമിക്കും ഇടയില്‍ ഒഴുകുന്നതുമായ ഒരു അവാസ്തവിക ചിന്തയായല്ല യോഹന്നാന്‍ അവതരിപ്പിക്കുന്നത്: സത്യം, വചനം ഒരു വ്യക്തിയാണ്; അത് ശരീരത്തോടുകൂടി നമ്മുടെ ഇടയില്‍ വസിച്ച യേശുക്രിസ്തു ആണ് (യോഹ. 1:14).

യോഹന്നാനെ സംബന്ധിച്ചിടത്തോളം വചനം/സത്യം എന്നത് ദൈവവചനമാണ്. കൂടുതല്‍ പ്രധാനം ദൈവം വെളിപ്പെടുത്തിയത് എന്നതാണ്. അതായത് ദൈവം തന്നെത്താന്‍ മൗലികമായ വിധം മനുഷ്യത്വത്തിനു വെളിപ്പെടുത്തിയെന്നാണ്. ദൈവം നമ്മോടൊപ്പം ഒരുവനായി എന്നര്‍ത്ഥം. യോഹന്നാന്‍ സുവിശേഷത്തിന്‍റെ സത്യം/വചനം നിത്യനായ ദൈവത്തെ പ്രതിനിധാനം ചെയ്യുന്നു. ആ ദൈവം കാലത്തിലേക്കും സ്ഥലപരിധിയിലേക്കും കടന്നുവന്നു, സംസാരിക്കുന്നു, പ്രവൃത്തി ചെയ്യുന്നു, ഒരു വ്യക്തിപരമായ നിലയില്‍ മനുഷ്യരുമായി തമ്മില്‍ ഇടപെടുകയും ചെയ്യുന്നു. നിത്യനായ ദൈവം മനുഷ്യനായി, നമ്മില്‍ ഒരുവനായി.

സത്യം/വചനം "ജഡമായി നമ്മുടെ ഇടയില്‍ പാര്‍ത്തു" എന്ന് യോഹന്നാന്‍ 1:14 ല്‍ അപ്പൊസ്തലന്‍ സൂചിപ്പിക്കുന്നു. 'വസിച്ചു' എന്നതിന്‍റെ ഗ്രീക്ക് പദത്തിന്‍റെ അര്‍ത്ഥം 'കൂടാരമടിക്കുക' എന്നാണ്. യോഹന്നാന്‍ അതിനെ പുറപ്പാട് 25:8 നോടാണ് സാദൃശ്യപ്പെടുത്തുന്നത്. ദൈവം തനിക്ക് അവിടെ, അവരുടെയിടയില്‍ വസിക്കുന്നതിനായി ഒരു വിശുദ്ധമന്ദിരം, ഒരു കൂടാരം ഉണ്ടാക്കുവാന്‍ യിസ്രായേല്യരോട് അരുളിച്ചെയ്തു. അതേവിധം, ജഡാവതാരത്തിലും, ദൈവപുത്രന്‍ മനുഷ്യജഡത്തിലേക്കു കാല്‍വെച്ചു. മനുഷ്യര്‍ക്കു തന്നോട് അടുത്തുവന്നു ബന്ധപ്പെടുവാന്‍ തക്കവണ്ണം തന്‍റെ മഹത്വത്തെ മറച്ചുവെച്ചുകൊണ്ടാണ് അങ്ങനെ ചെയ്തത്.

`യോഹന്നാന്‍ ഇവിടെ എഴുതിയിരിക്കുന്നതിന്‍റെ അര്‍ത്ഥത്തെക്കുറിച്ചു ചിന്തിക്കുക. സ്രഷ്ടാവായ ദൈവം തന്നെ മനുഷ്യനായി, നമ്മില്‍ ഒരുവനായി നമ്മുടെ ഇടയില്‍ വസിച്ചു. (ദൈവം നമുക്കുവേണ്ടി മരിക്കുന്നത് ഇനിയും നമുക്കു ഗ്രഹിക്കാകുന്നില്ല). ദൈവത്തിനു മനുഷ്യരോടുള്ള സ്നേഹത്തിന്‍റെ വാസ്തവികതെയെക്കുറിച്ച് എന്താണ് ഇതു നമ്മോടു പറയുന്നത്? ഈ വിസ്മയ സത്യം എത്രമാത്രം ആശ്വാസം നമുക്കു നല്‍കുന്നു?`