---
title:  വീണ്ടും പ്രത്യക്ഷപ്പെടുന്ന വിഷയങ്ങള്‍-വിശ്വാസം/അവിശ്വാസം
date:   16/10/2024
---

`വായിക്കുക: യോഹ. 3:16-21; 9:35-41; 12:36-46. മുഖവുരയില്‍ കാണപ്പെട്ട വിശ്വാസം/അവിശ്വാസം വിഷയങ്ങള്‍ ഈ ഭാഗങ്ങള്‍ എങ്ങനെ ആവര്‍ത്തിക്കുന്നു?`

യോഹന്നാന്‍റെ സുവിശേഷത്തില്‍ മനുഷ്യവംശം രണ്ടു മുഖ്യസംഘങ്ങളായി വിഭജിക്കപ്പെടുന്നു. യേശുവില്‍ വിശ്വസിക്കുകയും മശീഹയായി സ്വീകരിക്കുകയും ചെയ്യുന്ന ഒരു വിഭാഗം; വിശ്വസിക്കുവാന്‍ അവസരം ഉണ്ടായിട്ടും വിശ്വസിക്കാതിരിക്കുന്നവര്‍ വേറൊരു വിഭാഗവും.

ശിഷ്യന്മാര്‍ ആദ്യവിഭാഗത്തിലാണ്. നിക്കോദെമൊസ് (രാത്രിയില്‍ യേശുവിനെ സന്ദര്‍ശിച്ചിട്ട് സാവകാശം വിശ്വാസത്തില്‍ വന്നു), കിണറ്റിന്‍കരയിലെ ശമര്യാസ്ത്രീ, അന്ധനായി പിറന്ന മനുഷ്യര്‍ എന്നിവരും ആ കൂട്ടത്തില്‍ ഉള്‍പ്പെടുന്നു. പരീശന്മാരും മഹാപുരോഹിതന്മാരും അഞ്ചപ്പം ഭക്ഷിച്ചതിലെ 5000 പേരും ശിഷ്യനായിരുന്ന യൂദായും രണ്ടാമത്തെ വിഭാഗത്തില്‍ ഉള്‍പ്പെടുന്നു.

നാമപദമായ 'വിശ്വാസം' എന്ന വാക്ക് ഗ്രീക്ക് pistis യോഹന്നാന്‍റെ സുവിശേഷത്തില്‍ ഒരിക്കലും പ്രത്യക്ഷപ്പെടുന്നില്ല എന്നത് രസകരമാണ്. 'വിശ്വസിക്കുക' എന്ന ക്രിയാപദം (pisteuo) പക്ഷേ 98 പ്രാവശ്യം യോഹന്നാന്‍റെ സുവിശേഷത്തിലും പുതിയനിയമത്തില്‍ ആകെ 241 പ്രാവശ്യവും കാണപ്പെടുന്നു! യോഹന്നാന്‍റെ സുവിശേഷത്തില്‍ ഈ ക്രിയാപദം നിശ്ചയമായും വലിയ ഒരു പ്രതിപാദ്യവിഷയമാണ്. നാമത്തിനു പകരം ക്രിയാപദം ഉപയോഗിക്കുന്നത് ക്രിസ്ത്യാനി ആയിത്തീരുന്നതിലെ വലിയ ഒരു പ്രതിപാദ്യവിഷയമാണ്. നാമത്തിനു പകരം ക്രിയാപദം ഉപയോഗിക്കുന്നത് ക്രിസ്ത്യാനി ആയിത്തീരുന്നതിലെ വളരെ സജീവമായ ഒരു ആശയത്തിലേക്കാണു ചൂണ്ടിക്കാണിക്കുന്നത്. യേശുവിലെ ഒരു വിശ്വാസി ആയിരിക്കുക എന്നതാണ് നാം സാധാരണ ചെയ്യുന്നത്. കേവലം വിശ്വാസപ്രമാണങ്ങളില്‍ വിശ്വസിക്കുക എന്നതിലുപരി എങ്ങനെ ജീവിക്കുന്നു എന്നു കാണിക്കുന്നതാണ് പ്രധാനം. പിശാചും യേശുവില്‍ വിശ്വസിക്കുന്നു എന്ന് നമുക്ക് അറിയാമല്ലോ (യാക്കോ. 2:19).

യോഹന്നാന്‍റെ സുവിശേഷത്തില്‍ രണ്ടുവിഭാഗങ്ങള്‍ തമ്മിലുള്ള പ്രധാന വ്യത്യാസം ഏതുവിധം അവര്‍ യേശുവുമായി ബന്ധപ്പെടുന്നു എന്നതാണ്. വിശ്വാസികള്‍ക്ക്, അഥവാ വിശ്വസിക്കാന്‍ ഇടയാകുന്നവര്‍ക്ക്, യേശു അവരെ എതിരിടുമ്പോഴും അല്ലെങ്കില്‍ ശാസിക്കുമ്പോഴും ഒരു തുറന്ന അനുഭവം ആണുള്ളത്. യേശുവിന്‍റെ അടുക്കല്‍ വരികയും പിന്നെ ഓടിപ്പോകുകയും ചെയ്യുന്നില്ല. യേശു അവരുടെമേല്‍ പ്രകാശിക്കുന്ന വെളിച്ചമാണ്. വിശ്വാസത്താല്‍, വിശ്വസിക്കുന്നതിലൂടെ, അവര്‍ ദൈവത്തിന്‍റെ മക്കള്‍ ആയിത്തീരുന്നു.

അവിശ്വാസികള്‍ നേരെമറിച്ച് പോരാടുന്നതിനുവേണ്ടിയാണ് പൊതുവില്‍ യേശുവിന്‍റെ അടുക്കല്‍ വരുന്നത്. വെളിച്ചത്തെക്കാള്‍ ഇരുളിനെ ഇഷ്ടപ്പെടുന്നതാണ് അവരുടെ പ്രത്യേകത. യേശുവിന്‍റെ ഉപദേശങ്ങളെ സ്വീകരിക്കാന്‍ കഴിയാത്തവയായി അവര്‍ കണ്ടെത്തുന്നു. അല്ലെങ്കില്‍ പഴയ പാരമ്പര്യങ്ങളെ ലംഘിക്കുന്നതായും അവരുടെ പ്രതീക്ഷകളെ നിറവേറ്റുന്നില്ല എന്നും അവര്‍ യേശുവില്‍ ദോഷം കണ്ടെത്തുന്നു. യേശുവിന്‍റെ വെളിച്ചം അവരെ അളന്ന് അവരെ ന്യായം വിധിക്കേണ്ടതിനു പകരം യേശുവിനെ അവര്‍ വിധിക്കുന്നു. ഈ മനോഭാവം മതനേതാക്കളില്‍ തുടരെ കാണപ്പെട്ടിരുന്നു. വാസ്തവത്തില്‍ ദേശത്തിന്‍റെ ആത്മിക വഴികാട്ടികള്‍ എന്ന നിലയില്‍ ഇവര്‍ ആയിരുന്നു ഒന്നാമത് യേശുവിനെ സ്വീകരിക്കേണ്ടിയിരുന്നത്.

`യേശുവിനെ മശീഹയായി കേവലം ബുദ്ധിപരമായി മാത്രം സ്വീകരിക്കാതെ യേശുവിലെ വിശ്വാസത്തെ ജീവിതത്തില്‍ എപ്രകാരമാണ് നിങ്ങള്‍ കാണിച്ചുകൊടുക്കുന്നത്? ഇതിലെ വ്യത്യാസം മനസ്സിലാക്കുന്നത് എന്തുകൊണ്ടു പ്രധാനമാണ്?`