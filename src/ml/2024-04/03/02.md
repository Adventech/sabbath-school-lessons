---
title:  ആദിയില്‍ - ദിവ്യവചനം
date:   13/10/2024
---

`യോഹന്നാന്‍ 1:1-5 വായിക്കുക. യേശുക്രിസ്തുവിനെ/വചനത്തെ സംബന്ധിച്ച് ഈ വാക്കുകള്‍ എന്താണ് വെളിപ്പെടുത്തുന്നത്?`

യോഹന്നാന്‍റെ സുവിശേഷം അതിശയിപ്പിക്കുന്ന ഈ ചിന്തയോടെയാണ് ആരംഭിക്കുന്നത്: "ആദിയില്‍ വചനം ഉണ്ടായിരുന്നു, വചനം ദൈവത്തോടുകൂടെ ആയിരുന്നു, വചനം ദൈവം ആയിരുന്നു" (യോഹ. 1:1). ഈ ഒരു സുന്ദര വചനം ആഴം ഗ്രഹിക്കുവാന്‍ നമുക്കു കഴിയാത്ത ചിന്തയാണ് ഉള്‍ക്കൊള്ളുന്നത്.

ഒന്നാമത്, സുവിശേഷകന്‍ ഇവിടെ സൃഷ്ടി കഥയെ പരോക്ഷമായി പരാമര്‍ശിക്കുന്നു: ഉല്പത്തി 1:1 "ആദിയില്‍ ദൈവം..." അഖിലാണ്ഡത്തിന്‍റെ ആരംഭത്തിനു മുമ്പു 'വചനം' ഉണ്ടായിരുന്നു. യേശുവിന്‍റെ നിത്യനിലനില്പിനെ യോഹന്നാന്‍ ഉറപ്പിക്കുന്നു.

അടുത്തതായി, "വചനം ദൈവത്തോടുകൂടെ ആയിരുന്നു." മാത്രമല്ല, യേശു പിതാവിന്‍റെ മടിയില്‍ ഇരിക്കുന്നവന്‍" (1:18) എന്നും യോഹന്നാന്‍ സൂചിപ്പിക്കുന്നു, ഭാവനയില്‍ എങ്ങനെയൊക്കെ കാണുവാന്‍ നാം ശ്രമിച്ചാലും ഇതിന്‍റെ അര്‍ത്ഥം ഗ്രഹിക്കുന്നതില്‍ ഒരു കാര്യം തീര്‍ച്ചയാണ്: യേശുവും പിതാവും വേര്‍പിരിക്കാനാകാത്ത അടുപ്പത്തിലാണ്.

യോഹന്നാന്‍ പിന്നെയും പറയുന്നു. "വചനം ദൈവം ആയിരുന്നു." ദൈവത്തോടുകൂടെ ആയിരിക്കുവാനും ദൈവം ആയിരിക്കുവാനും ഒരേ സമയം പക്ഷേ എങ്ങനെ കഴിയും? അതിന്‍റെ ഉത്തരം ഗ്രീക്കു വാക്യത്തിലുണ്ട്. ഗ്രീക്കില്‍ a, an എന്നീ പദങ്ങളില്ല, the എന്ന പദം മാത്രമേ ഉള്ളൂ. ഗ്രീക്കു ഭാഷയിലെ സുനിശ്ചിതത്വം/കൃത്യത സൂചിപ്പിക്കുന്ന the എന്ന പദം സുവിശേഷമായും കൃത്യമായ ഒരു വസ്തുവിനെയോ വ്യക്തിയെയോ ആണ് സൂചിപ്പിക്കുന്നത്.

'വചനം ദൈവത്തോടുകൂടെ ആയിരുന്നു' എന്ന വാക്യഭാഗത്തിലെ 'ദൈവം' എന്ന പദത്തിനു the എന്ന പദവിശേഷണം ഉണ്ട്; അങ്ങനെ അത് കൃത്യമായ വ്യക്തിയെ 'പിതാവിനെ' ആണ് ചൂണ്ടിക്കാണിക്കുന്നത്. അതായത് വചനം പിതാവിനോടുകൂടെ ആയിരുന്നു. 'വചനം ദൈവം ആയിരുന്നു' എന്ന വാക്യഭാഗത്ത് ദൈവം എന്ന വാക്കിന് the പദം ഇല്ല. ഈ സാഹചര്യത്തില്‍ ദിവ്യത്വത്തിന്‍റെ പ്രത്യേകതകളെയാണ് ചൂണ്ടിക്കാണിക്കുന്നത്. യേശു ദൈവമാണ്, പിതാവല്ല; എന്നാല്‍ യേശു ഇപ്പോഴും ദൈവത്തിന്‍റെ ദിവ്യപുത്രനാണ്. അതേസമയം ദിവ്യത്വത്തില്‍ രണ്ടാമത്തെ വ്യക്തിയുമാണ്.

അപ്പൊസ്തലന്‍ ഈ അറിവിനെ പരിശോധിച്ചു ബോധ്യപ്പെടുത്തുന്നു. അതിന്‍റെ ഉറപ്പിനു യോഹന്നാന്‍ സൃഷ്ടിക്കപ്പെട്ട സകലത്തിന്‍റെയും സ്രഷ്ടാവ് യേശു ആണെന്നു പറയുന്നു (യോഹ. 1:3,4). ഒരിക്കല്‍ ഇല്ലാതിരുന്നതു പിന്നെ നിലവില്‍ വന്നത്, സ്രഷ്ടാവായ ദൈവം ആയ യേശുവിലൂടെയാണ് ഉളവായി വന്നത്.

"അനന്തതയുടെ നാളുകള്‍ മുതല്‍ കര്‍ത്താവായ യേശു പിതാവിനോടൊപ്പം ആയിരുന്നു; അവിടുന്നു 'ദൈവത്തിന്‍റെ പ്രതിരൂപം' ആയിരുന്നു; ദൈവത്തിന്‍റെ മഹിമയുടെയും പ്രഭാവത്തിന്‍റെയും പ്രതിമയായിരുന്നു; അതായത്, ദൈവത്തിന്‍റെ പ്രഭയുടെ ബാഹ്യപ്രകാശനം ആയിരുന്നു." The Desire of Ages. p. 19.

`ക്രിസ്തുവിന്‍റെ സമ്പൂര്‍ണ്ണ ദൈവത്വം എന്തുകൊണ്ടു നമ്മുടെ ദൈവശാസ്ത്രത്തിന്‍റെ പ്രധാനഭാഗം ആയിരിക്കുന്നു? യേശു കേവലം ഒരു സൃഷ്ടിമാത്രം ആയിരുന്നെങ്കില്‍ നമുക്ക് എന്തു നഷ്ടം ആകുമായിരുന്നു? ക്രിസ്തുവിന്‍റെ സമ്പൂര്‍ണ്ണ ദൈവത്വം നമ്മുടെ വിശ്വാസത്തിന് എന്തുകൊണ്ടു പ്രധാനം ആയിരിക്കുന്നു?`