---
title:  തിരുവെഴുത്തുകളുടെ ആധികാരിക പങ്ക്
date:   18/11/2024
---

മശീഹ എന്ന നിലയില്‍ യേശുവിലേക്കു വിരല്‍ ചൂണ്ടുന്ന കൃത്യമായ അടയാളങ്ങളും സാക്ഷ്യങ്ങളും യോഹന്നാന്‍ ഉപയോഗിച്ചു. ക്രിസ്തുവിന്‍റെ പ്രവൃത്തികളെ മുന്‍കൂട്ടി പറഞ്ഞ പഴയനിയമത്തിന്‍റെ ആധികാരികതയെയും പ്രവചനങ്ങളെയും യോഹന്നാന്‍ ഉപയോഗപ്പെടുത്തി. പഴയനിയമം യോഹന്നാന്‍റെ സുവിശേഷത്തിനു മാത്രമല്ല, പുതിയനിയമത്തിന് ആകമാനവും കേന്ദ്രസ്ഥാനമാണ്. യേശുവിന്, അവിടുന്നു ആരായിരുന്നു, എവിടെനിന്നു വന്നു എന്തെല്ലാം ചെയ്തു, ഇനി എന്തൊക്കെ ചെയ്യും എന്നീ കാര്യങ്ങളെല്ലാം പഴയനിയമമായ തിരുവെഴുത്തിനെ അടിസ്ഥാനം ആക്കി ഉള്ളതാണ്.

`യോഹന്നാന്‍ 5:39,40,46,47 എന്നിവ വായിക്കുക. തിരുവെഴുത്തുകളുടെ ആധികാരികത സംബന്ധിച്ച് ഈ വാക്യങ്ങള്‍ എന്താണ് പഠിപ്പിക്കുന്നത്?`

യേശു തന്‍റെ അത്യന്തം കൃത്യമായ സാക്ഷ്യത്തിനായി തിരുവെഴുത്തുകളുടെ ആധികാര്യതയെ സുവിശേഷങ്ങളിലെങ്ങും പലവട്ടം ചൂണ്ടികാണിക്കുന്നു. ഉദാഹരണമായി, തന്നിലേക്കും തന്‍റെ പ്രവൃത്തികളിലേക്കും ചൂണ്ടിക്കാട്ടുന്ന പഴയനിയമ സംഭവങ്ങളെ യേശു പലപ്പോഴും ഉപയോഗിച്ചു. അത്തരം ഒരു കാര്യമാണ് ഇനി പറയുന്നത്. സംഖ്യാപുസ്തകം 21:5-9 ഭാഗത്താണ് അത് കാണപ്പെടുന്നത്. അത് ഇപ്രകാരമാണ്: 'മോശെ മരുഭൂമിയില്‍ സര്‍പ്പത്തെ ഉയര്‍ത്തിയതുപോലെ മനുഷ്യപുത്രനെയും ഉയര്‍ത്തേണ്ടതാകുന്നു' (യോഹ. 3:14). യേശു ഇവിടെ, കഥയെ പരാമര്‍ശിക്കുക മാത്രമല്ല, അതിനെ തന്നിലേക്കു തന്നെ ചൂണ്ടി കാണിച്ചുകൊണ്ട് ആ കഥ നമുക്കു പറഞ്ഞുതരുവാന്‍ ഉദ്ദേശിച്ച ആധികാരിക അര്‍ത്ഥത്തെ അടിസ്ഥാനപരമായി നല്‍കുക കൂടി ചെയ്തു.

യേശു മാത്രമല്ല, മറ്റുള്ളവരും യേശുവിലേക്കു ചൂണ്ടിക്കാട്ടുവാന്‍ പഴയനിയമത്തെ ഉപയോഗിക്കുന്നു. ഉദാഹരണത്തിനു യോഹന്നാന്‍റെ സുവിശേഷത്തിന്‍റെ തുടക്കത്തില്‍ ഫിലിപ്പോസിന്‍റെ വാക്കുകളെ നാം വായിക്കുന്നു: "ന്യായപ്രമാണത്തില്‍ മോശെയും പ്രവാചകന്മാരും എഴുതിയിരിക്കുന്നവനെ കണ്ടെത്തിയിരിക്കുന്നു" (യോഹ. 1:45).

`വായിക്കുക: യോഹന്നാന്‍ 13:18; 17:12; 19:24,28,36. യേശുവും യോഹന്നാനും മനസ്സിലാക്കിയതുപോലെ തിരുവെഴുത്തുകളുടെ ആധികാരികതയെ കുറിച്ച് ഈ വാക്യങ്ങള്‍ എന്താണ് പഠിപ്പിക്കുന്നത്? തിരുവെഴുത്തുകള്‍ക്ക് നമ്മുടെ വിശ്വാസകാര്യത്തില്‍ നിര്‍ണായകമായ എന്തു പങ്കാണുള്ളത്?`

`ബൈബിളിലുള്ള നമ്മുടെ വിശ്വാസത്തെ തകര്‍ക്കുവാനായി ഒളിഞ്ഞും തെളിഞ്ഞും ഇക്കാലത്ത് പ്രവര്‍ത്തിക്കുന്ന ശക്തികള്‍ എന്തൊക്കെയാണ്?`