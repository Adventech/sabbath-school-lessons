---
title:  ഗലീലയിലെ രണ്ടാമത്തെ അടയാളം
date:   30/09/2024
---

യേശുവിന്‍റെ ഭൗമീക ശുശ്രൂഷകളില്‍ ആകമാനം ജനങ്ങള്‍ക്കു തന്നില്‍ വിശ്വസിക്കുവാന്‍ സഹായകമായ അതിശയങ്ങളെ യേശു നിര്‍വ്വഹിച്ചു. മറ്റുള്ളവരും യേശുവില്‍ വിശ്വസിക്കുന്നതിനുവേണ്ടി യോഹന്നാന്‍ ഈ അതിശയങ്ങളെ രേഖപ്പെടുത്തി.

`യോഹന്നാന്‍ 4:46-54 വായിക്കുക. സുവിശേഷകന്‍ എന്തുകൊണ്ടാണ് കാനാവിലെ കല്യാണ അതിശയവുമായി ബന്ധിക്കുന്നത്?`

യേശു ഗലീലയില്‍ ചെയ്ത രണ്ടാമത്തെ അതിശയത്തെ യോഹന്നാന്‍ കാനാവിലെ കല്യാണവുമായി ബന്ധിപ്പിക്കുന്നു. യേശു ആരാണെന്നു കാണുന്നതിനു യേശുവിന്‍റെ അതിശയ പ്രവൃത്തികള്‍ സഹായകമാകും എന്നു യോഹന്നാന്‍ കരുതുന്നതുപോലെയാണ് കാണപ്പെടുന്നത്. 'യേശു യഹൂദ്യവിട്ടു ഗലീലയില്‍ വന്നപ്പോള്‍ ചെയ്ത രണ്ടാമത്തെ അതിശയം' എന്നു യോഹന്നാന്‍ പിന്നെ കൂട്ടിച്ചേര്‍ക്കുന്നു (യോഹ. 4:54).

യേശു രാജഭൃത്യന്‍റെ അപേക്ഷയോടു പ്രതികരിച്ചത് പരുഷമായാണ് എന്ന് ആദ്യം നമുക്കു തോന്നിയേക്കാം. എന്നാലും ഈ രാജഭൃത്യന്‍ തന്‍റെ മകന്‍റെ സൗഖ്യത്തെ യേശുവില്‍ വിശ്വസിക്കുന്നതിനുള്ള ഒരു ഉപാധിയാക്കിയിരുന്നു. യേശുവാകട്ടെ അവന്‍റെ മനസ്സിനെ വായിച്ച് അവന്‍റെ ആത്മികരോഗത്തെ കൃത്യമായി എടുത്തു കാട്ടി. അത് അവന്‍റെ മകന്‍റെ മാരകമായ രോഗത്തേക്കാള്‍ ഭയങ്കരമായിരുന്നു. നീലാകാശത്തു നിന്നുള്ള ഒരു ഇടിമിന്നല്‍ പോലെ അത്ര വേഗത്തില്‍ ആ മനുഷ്യന്‍ തന്‍റെ ആത്മിക ദാരിദ്ര്യത്തെ തിരിച്ചറിഞ്ഞു. അത് അവന്‍റെ മകന്‍റെ മരണത്തിന് ഇടയാക്കുമെന്ന് അവനു ബോധ്യമായി.

അതിശയപ്രവൃത്തികള്‍ അവയിലും അവയാല്‍ തന്നെയും യേശു മശീഹ ആണെന്നു തെളിയിച്ചില്ല എന്നു തിരിച്ചറിയുന്നത് പ്രധാനമാണ്. മറ്റുള്ളവരും അതിശയങ്ങള്‍ പ്രവര്‍ത്തിച്ചിട്ടുണ്ട്. ചിലര്‍ സത്യപ്രവാചകരായിരുന്നു; മറ്റുള്ളവര്‍ വ്യാജന്മാരും. അതിശയങ്ങള്‍ ഒരു അമാനുഷിക/പ്രകൃത്യാതീത ശക്തിയെ വെളിപ്പെടുത്തുന്നു എന്നേയുള്ളൂ. ദൈവം തന്നെയാണ് അവയെ പ്രവര്‍ത്തിപ്പിക്കുന്നതെന്ന് അവയാല്‍ തന്നെ അര്‍ത്ഥമാക്കപ്പെടുന്നില്ല. (അതിശയങ്ങള്‍ എന്ന വാക്കുകൊണ്ട് അമാനുഷിക പ്രവൃത്തികള്‍ എന്നാണ് അര്‍ത്ഥമാക്കുന്നതെങ്കില്‍ സാത്താനും അതിശയങ്ങള്‍ പ്രവര്‍ത്തിക്കുന്നുണ്ട്.)

രാജഭൃത്യന്‍ തന്‍റെ ദുഃഖാധിക്യത്തില്‍ തന്നെത്താന്‍ യേശുവിലേക്ക് എറിഞ്ഞുകൊടുത്തുകൊണ്ടു തന്‍റെ മകന്‍റെ സൗഖ്യത്തിനായി അപേക്ഷിച്ചു. യേശുവിന്‍റെ പ്രതികരണം ആകട്ടെ വീണ്ടും ഉറപ്പു നല്‍കുന്നതായിരുന്നു. യേശു പറഞ്ഞു, 'പൊയ്ക്കൊള്‍ക, നിന്‍റെ മകന്‍ ജീവിച്ചിരിക്കുന്നു' (യോഹ. 4:50). ഭാവിസംഭവം ആയിരുന്നെങ്കിലും അപ്പോഴത്തെ ഒരു സംഭവം (നടന്നുകൊണ്ടിരിക്കുന്ന) ആയാണ് യേശു പറഞ്ഞത്. ആ മനുഷ്യനാകട്ടെ തിടുക്കത്തില്‍ വീട്ടിലേക്കു പോയില്ല. യേശു പറഞ്ഞതു വിശ്വസിച്ച് അവന്‍ പിറ്റേന്നാണ് വീട്ടില്‍ എത്തിയത്. യേശു പറഞ്ഞ അതേ സമയം തന്നെ മകനു സൗഖ്യം വന്നതായി, പനി വിട്ടു മാറിയതായി, അവന്‍ കണ്ടെത്തി.

`യേശുവില്‍ വിശ്വസിക്കുവാന്‍ എത്ര ശക്തമായ ഒരു കാരണം. അതിശയങ്ങളെ യാന്ത്രികമായി/അന്ധമായി വിശ്വസിക്കാതെ മറ്റെന്തു വ്യവസ്ഥകള്‍ കൂടി നാം കണക്കിലെടുക്കണം?`