---
title:  ദൈവത്തിന്‍റെ കുഞ്ഞാട്
date:   21/10/2024
---

റോമര്‍ അധീനതയില്‍ നിന്നു തങ്ങളെ വിടുവിക്കുവാനുള്ള ഒരു മശീഹക്കായി യെഹൂദ രാജ്യം കാത്തിരിക്കുകയായിരുന്നു. മശീഹയെ സംബന്ധിച്ച അവരുടെ ധാരണയെ തിരുത്തുക എന്നതായിരുന്നു യോഹന്നാന്‍റെ സുവിശേഷത്തിന്‍റെ ലക്ഷ്യം. വരുവാനുള്ള രാജാവിനെ സംബന്ധിച്ച പ്രവചനങ്ങള്‍ യേശുവില്‍ നിവര്‍ത്തിക്കപ്പെട്ടതായി അവര്‍ തിരിച്ചറിയണമായിരുന്നു. മശീഹ യാതൊരു കാരണവശാലും ഒരു ഭൗമിക രാജാവ് ആകുകില്ല. തന്നെ സംബന്ധിക്കുന്ന എല്ലാ പഴയനിയമ വാഗ്ദാനങ്ങളും നിറവേറ്റുവാനാണ് യേശു വന്നത്. ലോകത്തിനായുള്ള തന്‍റെ സ്വയത്യാഗവും ദൈവവും മനുഷ്യനും തമ്മിലുള്ള ബന്ധം പുതുക്കുന്നതുമെല്ലാം അതില്‍ ഉള്‍പ്പെടുന്നു.

`യോഹന്നാന്‍ 1:29-37 വായിക്കുക. യേശുവിനെ സംബന്ധിച്ച എന്തു പ്രഖ്യാപനമാണ് യോഹന്നാന്‍ നടത്തുന്നത്? യേശു ആരായിരുന്നു, തന്‍റെ ദൗത്യം എന്താണ് എന്നൊക്കെ മനസ്സിലാക്കുന്നതിന്‍റെ പ്രാധാന്യം ഉള്‍ക്കൊള്ളുന്ന എന്തുചിത്രം/സാദൃശ്യം അവന്‍ ഉപയോഗിക്കുന്നു?`

യേശു ദൈവത്തിന്‍റെ കുഞ്ഞാട് എന്ന യോഹന്നാന്‍ സ്നാപകന്‍റെ പ്രസ്താവന യോഹന്നാന്‍റെ സുവിശേഷത്തിന്‍റെ ഉദ്ദേശ്യത്തെ പിന്തുണയ്ക്കുന്നതാണ്. മശീഹയുടെ പ്രകൃതവും പ്രവൃത്തികളും സംബന്ധിച്ച ഒരു പുതുക്കപ്പെട്ട ധാരണ അതുകൊണ്ടുവരുന്നു. മൃഗയാഗ സമ്പ്രദായത്തിന്‍റെ വാഗ്ദാനം അതു നിശ്ചയമായും നിറവേറ്റണമായിരുന്നു. ഉല്പത്തി 3:15 ലെ രക്ഷകനായുള്ള ആദ്യവാഗ്ദാനത്തിലേക്കുവരെ പിന്നിലേക്ക് എത്തണമായിരുന്നു.

"യേശുവിന്‍റെ സ്നാന സമയത്ത് യേശുവിനെ യോഹന്നാന്‍ ദൈവത്തിന്‍റെ കുഞ്ഞാടെന്നു ചൂണ്ടിക്കാട്ടിയപ്പോള്‍ മശീഹയുടെ പ്രവര്‍ത്തനത്തിന്മേല്‍ ഒരു

പുതിയ വെളിച്ചം പ്രകാശിച്ചു. പ്രവാചകന്‍റെ മനസ്സ് യെശയ്യാവിന്‍റെ വാക്കുകളിലേക്കു നയിക്കപ്പെട്ടു: കൊല്ലുവാന്‍ കൊണ്ടുപോകുന്ന കുഞ്ഞാടിനെ പോലെ" (യെശ. 53:7). The Desire of Ages, p. 136.

`വായിക്കുക: മര്‍ക്കൊ. 10:45; റോമര്‍ 5:6; 1 പത്രൊസ് 2:24. 'ദൈവത്തിന്‍റെ കുഞ്ഞാട്' എന്ന യേശുവിന്‍റെ ദൗത്യം മനസ്സിലാക്കുവാന്‍ ഈ വാക്യങ്ങള്‍ എങ്ങനെയാണ് സഹായിക്കുന്നത്?`

യേശുവിന്‍റെ ശുശ്രൂഷ സംബന്ധിച്ച് യോഹന്നാന്‍ എത്രമാത്രം അറിയേണ്ടിയിരുന്നെങ്കിലും യേശു വാഗ്ദാനം ചെയ്യപ്പെട്ട മശീഹ ആയിരുന്നെന്ന്, അതായത് പ്രവചന നിവൃത്തിയായി വന്നവന്‍ ആണെന്നതില്‍ യോഹന്നാന് നിശ്ചയം ഉണ്ടായിരുന്നു.

`"ദൈവത്തിന്‍റെ കുഞ്ഞാടെ"ന്ന യേശുവിന്‍റെ പദവിയെക്കുറിച്ചു ചിന്തിക്കുക. എന്തു പ്രതിഛായ ആണ് ഇതു നല്കുന്നത്? പഴയകാല യാഗസമ്പ്രദായവുമായി ബന്ധപ്പെടുത്തുമ്പോള്‍ രക്ഷയുടെ വലിയ വിലയെ അഭിനന്ദിക്കുവാന്‍ അത് എങ്ങനെ സഹായിക്കുന്നു?`