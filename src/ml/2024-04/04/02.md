---
title:  യോഹന്നാന്‍ സ്നാപകന്‍റെ സാക്ഷ്യം
date:   20/10/2024
---

മുന്‍ ആഴ്ചയിലെ പാഠം വിശദമാക്കിയതുപോലെ, വചനമായ യേശുക്രിസ്തുവിന്‍റെ സൃഷ്ടിപ്പിനുമുമ്പുള്ള തന്‍റെ അനന്തമായ നിലനില്‍പ്പിനോടു കൂടിയാണു യോഹന്നാന്‍റെ സുവിശേഷം ആരംഭിക്കുന്നത്. എന്നാല്‍ അതേ മുഖവുരയില്‍ തന്നെ യോഹന്നാന്‍ സ്നാപകന്‍ യേശുവിന്‍റെ സാക്ഷിയായി പ്രത്യക്ഷപ്പെടുന്നു. യേശുവിന്‍റെ കാലത്തെ ചില യെഹൂദന്മാര്‍ (1) പുരോഹിത മശീഹ (2) രാജകീയ മശീഹ എന്നീ വിധം രണ്ടു മശീഹമാരെ പ്രതീക്ഷിച്ചിരുന്നു. യോഹന്നാന്‍ സ്നാപകന്‍ താനൊരു മശീഹ ആണെന്ന് അവകാശപ്പെട്ടില്ലെന്നു യോഹന്നാന്‍ വ്യക്തമായി പഠിപ്പിക്കുന്നു. എന്നാല്‍ അവന്‍ വാസ്തവമായ മശീഹയുടെ ഒരു സാക്ഷിയായിരുന്നു.

`യോഹന്നാന്‍ 1:19-23 വായിക്കുക. യോഹന്നാന്‍ സ്നാപകന്‍ തന്‍റെ ശുശ്രൂഷയെയും ദൗത്യത്തെയും എങ്ങനെ വിവരിച്ചു?`

യോഹന്നാന്‍ സ്നാപകന്‍ ആരായിരുന്നെന്നു ചോദിക്കുവാന്‍ മതനേതാക്കള്‍ പുരോഹിതന്മാരെയും ലേവ്യരെയും അയച്ചു. മശീഹയെക്കുറിച്ചുള്ള പ്രതീക്ഷ അത്ര ഉന്നതം ആയിരുന്നതിനാല്‍ ആ പ്രതീക്ഷകളുമായുള്ള തന്‍റെ ബന്ധം വ്യക്തമാക്കുക എന്നത് പ്രധാനം ആയിരുന്നു. അവന്‍ വെളിച്ചം ആയിരുന്നില്ല, എന്നാല്‍ വെളിച്ചത്തിനു സാക്ഷ്യം വഹിക്കുവാനും മശീഹയുടെ ആഗമനത്തിനായി ഒരു ജനത്തെ ഒരുക്കുന്നതിനായും ദൈവത്തില്‍നിന്ന് അയയ്ക്കപ്പെട്ടവന്‍ ആയിരുന്നു (യോഹ. 1:6-8). അതുകൊണ്ടാണു തന്നാല്‍ കഴിയുംവിധം അവന്‍ ലളിതമായി അവരോടു പറഞ്ഞത്: "ഞാന്‍ ക്രിസ്തു അല്ല" (യോഹ. 1:20).

അതുപോലെ യോഹന്നാന്‍ വെള്ളംകൊണ്ടു സ്നാനപ്പെടുത്തി, ക്രിസ്തു പക്ഷേ ആത്മാവില്‍ സ്നാനപ്പെടുത്തും (യോഹ. 1:26,33). യേശുവിന്‍റെ ചെരുപ്പിന്‍റെ വാര്‍/വള്ളി അഴിക്കുവാന്‍ പോലും യോഹന്നാന്‍ യോഗ്യന്‍ ആയിരുന്നില്ല (1:27). യേശു യോഹന്നാനു മുന്‍പന്‍ ആയിരുന്നു. കാരണം യോഹന്നാനു മുമ്പുതന്നെ യേശു ഉണ്ടായിരുന്നു (1:30). യേശു ദൈവത്തിന്‍റെ പുത്രന്‍ ആയിരുന്നു, യോഹന്നാന്‍ യേശുവിനെ ചൂണ്ടിക്കാണിക്കുക മാത്രമേ ചെയ്തുള്ളൂ (1:34).

വായിക്കുക: യെശ. 40:1-5; യോഹ. 1:23 യോഹന്നാന്‍ എങ്ങനെയാണ് ഈ വാക്യങ്ങളെ ഉപയോഗിക്കുന്നത്

പരുക്കനും പാറകള്‍ നിറഞ്ഞതുമായ റോഡുകള്‍ നിരത്തുന്നതിനു രാജാക്കന്മാര്‍ സഞ്ചരിക്കുന്നതിനു മുമ്പ് സേവകരെ അയയ്ക്കുന്ന പതിവ് ഉണ്ടായിരുന്നു. അതിനു പുറമെ കൊടുംവളവുകള്‍ നേരെ ആക്കുകയും ചെയ്തിരുന്നു. അപ്രകാരം പ്രവചനം നിവര്‍ത്തിയായി, യേശുവിനായി ഹൃദയങ്ങളെ ഒരുക്കുവാന്‍ യോഹന്നാന്‍ വന്നു.

`സെവന്ത് ഡേ അഡ്വന്‍റിസ്റ്റ് സഭ യോഹന്നാന്‍ സ്നാപകന്‍റെ അതേ പ്രവൃത്തി ഏതുവിധമാണ് ചെയ്യേണ്ടത്? സമാനതകള്‍ എന്തൊക്കെയാണ്?`