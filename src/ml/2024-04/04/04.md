---
title:  യോഹന്നാന്‍റെ രണ്ടു ശിഷ്യന്മാര്‍
date:   22/10/2024
---

യേശു കടന്നുപോകുമ്പോള്‍ യോഹന്നാന്‍ തന്‍റെ രണ്ടു ശിഷ്യന്മാരുമായി അവിടെ നില്‍ക്കുകയായിരുന്നു. യോഹന്നാന്‍ വിളിച്ചുപറഞ്ഞു, "ഇതാ ദൈവത്തിന്‍റെ കുഞ്ഞാട്" (യോഹ. 1:36). ക്രിസ്തുവിനെ സംബന്ധിച്ച യോഹന്നാന്‍റെ സന്ദേശം രണ്ടു ശിഷ്യന്മാര്‍ ശ്രദ്ധിച്ചിരുന്നു. വരുവാനിരുന്ന മശീഹയെ സംബന്ധിച്ചില്ല, പഴയനിയമ പ്രവചനങ്ങള്‍ യേശുവില്‍ നിറവേറപ്പെടുമെന്ന് അവര്‍ ഗ്രഹിച്ചിരുന്നു. യേശുവിനെ പിന്‍പറ്റുവാനായി അവര്‍ യോഹന്നാനില്‍നിന്ന് വേര്‍പ്പെട്ടു. യേശു യോഹന്നാനെക്കാള്‍ വലിയവന്‍ ആണെന്നും യോഹന്നാന്‍റെ പ്രസംഗത്തിന്‍റെ നിവര്‍ത്തീകരണം ആണ് യേശു എന്നും അവര്‍ തിരിച്ചറിഞ്ഞു.

`യോഹന്നാന്‍ 1:35-39. യേശുവിനെക്കുറിച്ചുള്ള യോഹന്നാന്‍റെ സാക്ഷ്യം കേട്ട ആ രണ്ടു ശിഷ്യന്മാര്‍ തുടര്‍ന്ന് എന്താണ് ചെയ്തത്?`

യേശുവിനോടൊത്ത് ആയിരിക്കുവാന്‍ ആഗ്രഹിച്ച് അവര്‍ ആ ദിവസം യേശുവിനരികില്‍ ചെലവഴിച്ചു. എന്തെല്ലാം അതിശയ കാര്യങ്ങള്‍ അവര്‍ ഗ്രഹിച്ചു എന്നും അനുഭവിച്ചു എന്നും ആര്‍ക്കറിയാം?

അതൊക്കെ വന്‍കാര്യങ്ങള്‍ ആയിരിക്കാം. എന്തുകൊണ്ടെന്നാല്‍, അധികം താമസിയാതെ തന്നെ തങ്ങളുടെ അനുഭവങ്ങള്‍ മറ്റുള്ളവരുമായി പങ്കിടുവാന്‍ അവര്‍ ആഗ്രഹിച്ചു. ഇരുവരില്‍ ഒരാള്‍ ആയിരുന്ന അന്ത്രയോസ് ശീമോനെ കണ്ടു പറഞ്ഞു, "ഞങ്ങള്‍ മശീഹയെ കണ്ടെത്തി, എന്നുവെച്ചാല്‍ ക്രിസ്തു" (യോഹ. 1:41). അന്ത്രയോസ് തന്‍റെ സഹോദരനെ യേശുവിന്‍റെ അടുത്തുകൊണ്ടുവന്നപ്പോള്‍, യേശു അവനെ അറിയുമെന്ന് ഉടനെ പ്രകടമാക്കി പറഞ്ഞു, "നീ യോനായുടെ മകനായ ശീമോന്‍ ആകുന്നു. നീ കേഫാ എന്നു വിളിക്കപ്പെടും" (യോഹ. 1:42 NKJV). യേശു പത്രൊസിനെ അറിയുകയും മനസ്സിലാക്കുകയും ചെയ്തിരുന്നു. യേശു ഒരു വ്യക്തിയെ അറിയുന്നു എന്നത് യോഹന്നാന്‍റെ സുവിശേഷത്തിന്‍റെ ഒരു മനോഭാവമാണ് (യോഹ. 2:24,25 കാണുക).

"യോഹന്നാനും അന്ത്രയോസും പുരോഹിതരും പ്രമാണിമാരും എന്നപോലെ സംശയാലുക്കള്‍ ആയിരുന്നെങ്കില്‍, യേശുവിന്‍റെ കാല്‍ക്കല്‍ പഠിക്കുന്നവരായി അവര്‍ കാണപ്പെടില്ലായിരുന്നു. യേശുവിന്‍റെ വിമര്‍ശകരായി തന്‍റെ വാക്കുകളെ വിധിക്കുവാന്‍ അവര്‍ എത്തുമായിരുന്നു... പക്ഷേ ഈ ശിഷ്യര്‍ അങ്ങനെ ആയിരുന്നില്ല. യോഹന്നാന്‍ സ്നാപകന്‍റെ പ്രസംഗത്തിലൂടെ പരിശുദ്ധാത്മാവിന്‍റെ വിളിക്ക് അവര്‍ മറുപടി നല്‍കി. സ്വര്‍ഗ്ഗീയ ഗുരുവിന്‍റെ ശബ്ദം അവര്‍ ഇപ്പോള്‍ തിരിച്ചറിഞ്ഞു... പഴയനിയമ ഉപദേശങ്ങളുടെ മേല്‍ ഒരു ദിവ്യവെളിച്ചം പ്രകാശിച്ചു. സത്യത്തിന്‍റെ ബഹുമുഖ വിഷയങ്ങള്‍ പുത്തന്‍ പ്രകാശത്തില്‍ ഉയര്‍ന്നുനിന്നു." The Desire of Ages, p. 139.

യേശു ആരാകുന്നു എന്ന സത്യം വെളിച്ചത്തുകൊണ്ടുവരിക എന്നതാണ് യോഹന്നാന്‍റെ സുവിശേഷത്തിന്‍റെ ഏറ്റവും വലിയ ശ്രദ്ധ/ഊന്നല്‍. അങ്ങനെ ഈ സൗഭാഗ്യ സത്യം ലോകമെങ്ങും വ്യാപിക്കണം.

`ക്രിസ്തുവും ക്രിസ്തുവിലെ നിങ്ങളുടെ വിശ്വാസവും ഏതെല്ലാം വിധങ്ങളില്‍ നിങ്ങളുടെ ജീവിതത്തില്‍ മാറ്റം വരുത്തി? മറ്റേതെല്ലാം മാറ്റങ്ങള്‍ ഉണ്ടായി കാണുവാന്‍ ഇനിയും നിങ്ങള്‍ ആഗ്രഹിക്കുന്നു?`