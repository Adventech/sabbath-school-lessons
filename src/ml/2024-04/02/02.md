---
title:  അയ്യായിരം പേര്‍ക്ക് ഭക്ഷണം
date:   06/10/2024
---

യോഹന്നാന്‍ 6:4,5 ല്‍ യോഹന്നാന്‍ തന്‍റെ വഴിവിട്ട്, 5000 പേര്‍ക്ക് ഭക്ഷണം നല്‍കിയത് പെസഹാക്ക് മുമ്പായിരുന്നു എന്നു പ്രസ്താവിക്കുന്നു. ഈജിപ്തില്‍നിന്നുള്ള യിസ്രായേലിന്‍റെ മോചനത്തിന്‍റെ ഓര്‍മ്മയിലാണ് പെസഹ ആചരിച്ചിരുന്നത്. ആദ്യജാതന്മാരുടെ മരണത്തിനു പകരമായാണ് പെസഹാ കുഞ്ഞാടുകള്‍ കൊല്ലപ്പെട്ടത്. നമുക്കു പകരമായുള്ള യേശുവിന്‍റെ മരണത്തെ സാദൃശീകരിക്കുന്നതായിരുന്നു ഈ യാഗം. നമ്മുടെ പാപങ്ങള്‍ നിമിത്തം നമുക്ക് അര്‍ഹതപ്പെട്ട ശിക്ഷ കുരിശില്‍ യേശു ഏറ്റെടുത്തു. ക്രിസ്തു, നമ്മുടെ പെസഹ, നമുക്കുവേണ്ടി അറുക്കപ്പെട്ടു (1 കൊരി. 5:7).

"അവിടുന്നു നമ്മുടെ ലംഘനത്തിന്‍റെ കുറ്റം വഹിച്ചു; തന്‍റെ പിതാവ് മുഖം മറച്ചതും അവിടുന്നു സഹിച്ചു; ഒടുവില്‍ തന്‍റെ ഹൃദയം തകര്‍ന്നു, ജീവന്‍ ചതയ്ക്കപ്പെട്ടു. പാപികള്‍ വീണ്ടെടുക്കപ്പെടുവാനാണ് ഈ ത്യാഗമെല്ലാം നിര്‍വ്വഹിക്കപ്പെട്ടത്." The Greta corovtesry, p. 540.

`യോഹന്നാന്‍ 6:1-14 വായിക്കുക. യേശുവിന്‍റെയും മോശെയുടെയും എന്തു സമാനതകളാണ് ഇവിടെ കാണാന്‍ കഴിയുന്നത്? മോശെയുടെ നേതൃത്വത്തില്‍ പിതാക്കന്മാര്‍ക്കുണ്ടായ വിടുതലിനെ ഇതെങ്ങനെയാണ് ഓര്‍മ്മിപ്പിക്കുന്നത്?`

ഈ കഥയുടെ അനവധി വിശദാംശങ്ങള്‍ പുറപ്പാടിലെ മോശെയുടേതിനു സമാന്തരങ്ങളാണ്. പെസഹയുടെ സമയം (യോഹ. 6:4) ഈജിപ്തില്‍നിന്നുള്ള വലിയ വിടുതലിലേക്കാണ് ചൂണ്ടിക്കാണിക്കുന്നത്. മോശെ സീനായിലേക്കു കയറിയതുപോലെ യേശുവും ഒരു മലയിലേക്കു കയറിപ്പോയി (യോഹ. 6:3). യിസ്രായേല്യര്‍ വിജനസ്ഥലത്ത് പരീക്ഷിക്കപ്പെട്ടതുപോലെ യേശു ഫിലിപ്പോസിനെ പരീക്ഷിക്കുന്നു (വാ. 5,6). അഞ്ചപ്പത്തെ വര്‍ദ്ധിപ്പിച്ചത് മന്ന നല്‍കപ്പെട്ടതിനു സദൃശമാണ് (വാ. 11). ശേഷിപ്പിച്ച അപ്പക്കഷണങ്ങള്‍ ശേഖരിച്ചത് (വാ. 12) മന്ന ശേഖരണത്തെ ഓര്‍മ്മിപ്പിക്കുന്നു. പെറുക്കി എടുക്കപ്പെട്ട പന്ത്രണ്ടു കുട്ടകള്‍ (വാ. 13) യിസ്രായേലിലെ പന്ത്രണ്ടു ഗോത്രങ്ങള്‍ക്കു സമമാണ്. യേശു ആണ് വരുവാനിരിക്കുന്ന പ്രവാചകന്‍ എന്ന ജനങ്ങളുടെ അഭിപ്രായപ്രകടനം (വാ. 14) 'മോശെയെ പോലെ ഒരു പ്രവാചകന്‍' എന്നു പ്രവചിക്കപ്പെട്ടിരുന്നതിനു സമാന്തരമാണ് (ആവ. 18:15). ഇതെല്ലാം ചേര്‍ന്നാല്‍, തന്‍റെ ജനത്തെ വിടുവിക്കാന്‍ വരുന്ന പുതിയ മോശെയെ ആണ് നമ്മള്‍ കാണുന്നത് - അതാണ് യേശു.

യേശുവിനെ കേവലം അതിശയങ്ങളും അത്ഭുതങ്ങളും പ്രവര്‍ത്തിക്കുന്നവനായി എടുത്തു കാണിക്കുകയല്ല, അവയുടെ പശ്ചാത്തലത്തില്‍ യെഹൂദ്യജനത്തിന് അര്‍ത്ഥവത്താണ് ആ പ്രവൃത്തികള്‍ എന്നാണ് യോഹന്നാന്‍ കാണിച്ചുതരുന്നത്. യേശുവിന്‍റെ ദിവ്യത്വത്തെയാണ് യോഹന്നാന്‍ ചൂണ്ടിക്കാണിക്കുന്നത്.

`യെശയ്യാവ് 53:4-7; 1 പത്രൊസ് 2:34 എന്നിവ വായിക്കുക. ദൈവത്തിന്‍റെ കുഞ്ഞാട് എന്ന നിലയില്‍ എത്ര വലിയ സത്യമാണ് ഈ വാക്യങ്ങള്‍ നമ്മെ പഠിപ്പിക്കുന്നത്? യേശുവിന്‍റെ ദിവ്യത്വം ഈ സത്യവുമായി ബന്ധപ്പെട്ടിരിക്കുന്നു. എന്തുകൊണ്ടാണ് ഈ സത്യം നമുക്ക് അറിയാന്‍ കഴിയുന്നതില്‍ വച്ച് അതിപ്രധാനം ആയിരിക്കുന്നത്?`