---
title:  ലാസ്സറിന്‍റെ ഉയര്‍പ്പ്
date:   10/10/2024
---

ദുഃഖം നിറഞ്ഞതാണ് യോഹന്നാന്‍ 2. ഒരു പ്രിയ സ്നേഹിതന്‍റെ രോഗം സംബന്ധിച്ച് (വാ. 1-3). അവന്‍റെ മരണത്തിലെ മുറവിളി (വാ. 19,31,33). യേശു അവിടെ ഉണ്ടായിരുന്നെങ്കില്‍ ലാസ്സര്‍ മരിക്കയില്ലായിരുന്നു എന്ന സഹോദരിമാരുടെ വിലാപം (വാ. 21,32) പിന്നെ യേശുവിന്‍റെ തന്നെ കണ്ണുനീര്‍ (വാ. 35) എല്ലാം അതില്‍ ഉള്‍പ്പെടുന്നു.

യേശു തന്നെയും അവിടെ പോകുവാന്‍ രണ്ടു ദിവസങ്ങള്‍ വൈകിച്ചു (11:6). യേശു തന്നെയും താന്‍ നേരത്തെ അവിടെ പോകാതിരുന്നതില്‍ സന്തോഷിക്കുന്നതായി പറഞ്ഞിരുന്നു (11:14,15). ഒരു മരവിച്ച ഹൃദയത്തിന്‍റെ പ്രവൃത്തി ആയിരുന്നില്ല അത്. ദൈവത്തിന്‍റെ മഹത്വം വെളിപ്പെടുത്തുവാനുള്ള ബോധപൂര്‍വ്വമായ ഒരു പ്രവൃത്തി തന്നെ ആയിരുന്നു അത്.

ലാസ്സര്‍ മരിച്ചിട്ട് ഇപ്പോള്‍ നാലു ദിവസങ്ങളായി (യോഹ. 11:17-27). ലാസ്സറിന്‍റെ ശരീരം അപ്പോള്‍ അഴുകി തുടങ്ങിയിട്ടുണ്ട്. അതാണല്ലോ മാര്‍ത്ത പറഞ്ഞത്, "കര്‍ത്താവേ നാറ്റം വച്ചുതുടങ്ങി; നാലു ദിവസം ആയല്ലോ" (വാ. 39). ഒരു സംശയവുമില്ല, യേശു ചെയ്യുവാനിരുന്ന അതിശയത്തെ കൂടുതല്‍ അത്ഭുതമാക്കുവാന്‍ ആ കാലതാമസം സഹായിച്ചു. അഴുകിക്കൊണ്ടിരിക്കുന്ന ഒരു മൃതശരീരത്തെ ഉയര്‍പ്പിക്കുക? യേശു താന്‍ ദൈവം ആണെന്നു തെളിയിക്കുവാന്‍ ഇതില്‍പരം എന്തു തെളിവു നല്‍കേണ്ടു?

അതെ, ദൈവം എന്ന നിലയില്‍, മനുഷ്യനെ സൃഷ്ടിച്ചു ജീവാരംഭം കുറിച്ചവനായ യേശുവിനു മരണത്തിന്മേല്‍ അധികാരം ഉണ്ടായിരുന്നു. ലാസ്സറിന്‍റെ മരണത്തിലെ ഈ അവസരം, തന്നെ സംബന്ധിക്കുന്ന ഒരു നിര്‍ണ്ണായക സത്യം വെളിപ്പെടുത്തുവാന്‍ യേശു ഉപയോഗപ്പെടുത്തി. "ഞാന്‍ തന്നെ പുനരുത്ഥാനവും ജീവനും ആകുന്നു. എന്നില്‍ വിശ്വസിക്കുന്നവന്‍ മരിച്ചാലും ജീവിക്കും; ജീവിച്ചിരുന്നു എന്നില്‍ വിശ്വസിക്കുന്നവന്‍ ആരും ഒരുനാളും മരിക്കയില്ല" യേശു പറഞ്ഞു (യോഹ. 11:25,26).

`യോഹന്നാന്‍ 11:38-44 വായിക്കുക. യേശു തന്‍റെ അവകാശവാദത്തെ പിന്തുണക്കുന്ന എന്തു കാര്യമാണ് ചെയ്തത്?`

അന്ധനായ മനുഷ്യനു കാഴ്ച നല്‍കിക്കൊണ്ടു (യോഹ. 9:7) താന്‍ ലോകത്തിന്‍റെ വെളിച്ചം ആണെന്നു യേശു കാണിച്ചു (യോഹ. 8:12; 9:5). അതേ പ്രകാരം ലാസ്സറിനെ ഉയര്‍പ്പിച്ചുകൊണ്ടു (യോഹ. 11:43,44). യേശു പുനരുത്ഥാനവും ജീവനും ആണെന്നും കാണിച്ചുകൊടുത്തു (യോഹ. 11:25).

ഈ അത്ഭുത പ്രവൃത്തി, മറ്റേതിലും അധികമായി, യേശു ജീവദായകനാണ്, ദൈവം തന്നെയാണ് എന്നു വ്യക്തമാക്കി. യേശു ദൈവത്തിന്‍റെ ദിവ്യപുത്രന്‍ ആണെന്ന യോഹന്നാന്‍റെ വാദഗതിക്ക് ശക്തമായ പിന്തുണ നല്‍കുന്നു. യേശുവില്‍ വിശ്വസിക്കുന്നവര്‍ക്ക് അതിനാല്‍ ജീവന്‍ പ്രാപിക്കാമെന്നും ഉറപ്പുണ്ടാകുന്നു (യോഹ. 20:30,31).

അവിശ്വസനീയമായ ഈ കഥയുടെ അവസാനത്തിലേക്കു നാം എത്തുമ്പോള്‍ (യോഹ. 11:45-54) സംഭവം ദര്‍ശിച്ച അനേകര്‍ വിശ്വസിച്ചു, പക്ഷേ ശക്തമെങ്കിലും ദുഃഖകരമായ ഒരു വൈപരീത്യം അവിടെ മറ നീക്കി (വാ. 45). മരിച്ചവരെ ജീവിപ്പിക്കുവാന്‍ തനിക്കു കഴിയുമെന്നു യേശു കാട്ടിത്തരുന്നു. പക്ഷേ, യേശുവിനെ കൊന്നാല്‍ തന്‍റെ പ്രവൃത്തികളെ തടയാം എന്നാണോ ഈ മനുഷ്യര്‍ ചിന്തിക്കുന്നത്? ദൈവത്തിന്‍റെ ജ്ഞാനത്തിനും ശക്തിക്കും എതിരേ മാനുഷിക വികലതയുടെ എത്ര നഗ്നമായ ഉദാഹരണം!