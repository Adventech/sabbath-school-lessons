---
title:  "സകലവും നിവൃത്തിയായി"
date:   17/12/2024
---

"നസ്രായനായ യേശു, യെഹൂദന്മാരുടെ രാജാവ്" എന്നിങ്ങനെ ലത്തീന്‍, യവന, എബ്രായ ഭാഷകളില്‍ പീലാത്തൊസ് ഒരു മേലെഴുത്ത് തയ്യാറാക്കി (യോഹ. 19:19). മതപ്രമാണികള്‍ അതില്‍ മാറ്റം ആവശ്യപ്പെട്ടു. പീലാത്തൊസ് പക്ഷേ മാറ്റത്തിന് ഒരുങ്ങിയില്ല. അങ്ങനെ മേലെഴുത്ത് അതേപ്രകാരം ശേഷിച്ചു. യേശുവിനെ സംബന്ധിച്ച ഒരു മൂകസാക്ഷിയും യേശു ക്രൂശില്‍ രാജാവിന്‍റെ സിംഹാസനത്തില്‍ ആരോഹിതനായി എന്നതിന് അടയാളവും ആയിത്തീര്‍ന്നു അത്. യേശു ഇതാ ഇവിടെ, ശരിക്കും അവരുടെ രാജാവ്, യെഹൂദന്മാരുടെ രാജാവ്, ഇപ്പോള്‍ ഒരു കുറ്റവാളിയെപോലെ കുരിശില്‍ തൂങ്ങുന്നു!

"പീലാത്തൊസിനെക്കാളും യെഹൂദനേതാക്കളും ഉന്നതമായ ഒരു ശക്തിയാണ് യേശുവിന്‍റെ തലയ്ക്കു മീതെ ആ മേലെഴുത്ത് പതിപ്പിക്കുന്നതിനെ നയിച്ചത്/നിയന്ത്രിച്ചത്. ദൈവത്തിന്‍റെ മുന്‍നിര്‍ണ്ണയപ്രകാരം ചിന്തയെ ഉണര്‍ത്തുവാനും തിരുവെഴുത്തുകളെ പരിശോധിക്കുവാനും വേണ്ടിയായിരുന്നു അത്." The Desire of Ages, p. 745 (യോഹ. 19:17-22 വായിക്കുക).

`യോഹന്നാന്‍ 19:25-27 വായിക്കുക. യേശുവിന്‍റെ സംബന്ധിച്ച ഹൃദയസ്പര്‍ശിയായ എന്തു സംഭവമാണ് ക്രൂശിനു സമീപം ഉണ്ടായത്?`

ആ ദിവസം ക്രൂശിന്‍റെ ചുവട്ടില്‍നിന്നിരുന്നവരില്‍ യോഹന്നാന്‍ എന്ന പ്രിയ ശിഷ്യനും യേശുവിന്‍റെ അമ്മ മറിയയോടും മറ്റുള്ളവരോടുമൊപ്പം ഉണ്ടായിരുന്നു. വര്‍ഷങ്ങള്‍ക്കുമുമ്പ് പ്രതിഷ്ഠക്കായി ജോസഫും മറിയയും യേശുവിനെ വിശുദ്ധമന്ദിരത്തില്‍ കൊണ്ടുവന്നപ്പോള്‍ ശിമയോന്‍ ഈ അനുഭവത്തെ മുന്‍കൂട്ടി പറഞ്ഞിരുന്നു (ലൂക്കൊസ് 2:34,35). യേശു ഇപ്പോള്‍, തന്‍റെ മരണസമയത്ത്, അമ്മയോടു സംസാരിക്കുന്നു. സ്ത്രീയേ, ഇതാ നിന്‍റെ മകന്‍!" യേശു യോഹന്നാനോടായി പറയുന്നു, 'ഇതാ, നിന്‍റെ അമ്മ!" (യോഹ. 19:26,27).

`യോഹന്നാന്‍ 19:28-30 വായിക്കുക. "സകലവും നിവൃത്തിയായി" എന്ന യേശുവിന്‍റെ മരണമൊഴിയുടെ പ്രസക്തി എന്താണ്?`

ഗ്രീക്ക് ക്രിയാപദം ‘teleo’ (തീര്‍ക്കുക, പൂര്‍ത്തിയാക്കുക, നടപ്പിലാക്കുക) വാക്യം 28 ലും ("ഇപ്പോള്‍ എല്ലാം കഴിഞ്ഞിരിക്കുന്നു") വാക്യം 30 ലും ("സകലവും നിവൃത്തിയായി") ഒന്നു തന്നെയാണ്. അതിലുപരി, ഒരു അനുബന്ധപദം ‘teleioo’ (പൂര്‍ത്തിയാക്കുക, തികഞ്ഞതാക്കുക) കൂടി വാക്യം 28 ല്‍ കാണപ്പെടുന്നു. തിരുവെഴുത്തുകളുടെ നിവൃത്തീകരണത്തെ പരാമര്‍ശിച്ചാണ് ഇത് ഉപയോഗിച്ചിരിക്കുന്നത്. രംഗം എത്ര ഭയാനകം/ഭീതിപ്പെടുത്തുന്നത് ആയിരുന്നാലും എല്ലാം നിവൃത്തിയായി, സാധിതമായി, പൂര്‍ത്തിയായി.

"സകലവും നിവൃത്തിയായി" എന്നു യേശു പറയുമ്പോള്‍ പിതാവ് തനിക്കു നല്‍കിയ പ്രവൃത്തി പൂര്‍ത്തീകരിക്കുകയാണ്, നിവര്‍ത്തിക്കുകയാണ്.

`യേശു "സകലവും നിവൃത്തിയായി" എന്നു പറയുമ്പോള്‍ നമുക്ക് ഓരോരുത്തര്‍ക്കും അത് എന്ത് അര്‍ത്ഥമാക്കുന്നു? എന്താണ് നിവൃത്തിയായത്? നമ്മുടെ ജീവിതങ്ങള്‍ക്ക് അതെങ്ങനെ ബാധകമാക്കുന്നു?`