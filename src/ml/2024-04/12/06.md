---
title:  യേശുവും മറിയയും
date:   19/12/2024
---

`യോഹന്നാന്‍ 20:11-13 വായിക്കുക. മഗ്ദലക്കാരത്തിമറിയക്ക് ശൂന്യമായ കല്ലറയുടെ അര്‍ത്ഥം മനസ്സിലാക്കാന്‍ ഇനിയും കഴിഞ്ഞില്ല. അതിന്‍റെ പശ്ചാത്തലം എന്താണ്?`

ഈ വേദഭാഗത്ത്, ഇതിനുമുമ്പ് മറിയ പരാമര്‍ശിക്കപ്പെടുന്നത് ഒഴിഞ്ഞ കല്ലറയെ കുറിച്ച് അവള്‍ പത്രൊസിനോടും യോഹന്നാനോടും സംസാരിക്കുന്ന സന്ദര്‍ഭത്തിലാണ് (യോഹ. 20:2). അവര്‍ കല്ലറക്കലേക്ക് ഓടി, അവളാകട്ടെ അല്പം കഴിഞ്ഞാണ് എത്തിയത്. പത്രൊസും യോഹന്നാനും കല്ലറ പരിശോധിച്ചു മടങ്ങി. മറിയ കരഞ്ഞുകൊണ്ടു മടങ്ങി വന്ന് അവിടെ തങ്ങി. കഴിഞ്ഞ ദിവസങ്ങളിലായി മറിയ ഏറെ കരഞ്ഞിട്ടുണ്ട്. സംശയമില്ല. ഇപ്പോഴും അങ്ങനെ തന്നെ. അവള്‍ കുനിഞ്ഞു കല്ലറക്കുള്ളിലേക്കു നോക്കി.

കാഴ്ച അവളെ അതിശയിപ്പിച്ചു. യേശുവിന്‍റെ ശരീരം കിടന്ന സ്ഥാനത്ത് വെള്ള വസ്ത്രധാരികളായ രണ്ടു മാലാഖമാര്‍ ഇരിക്കുന്നുണ്ടായിരുന്നു. അവര്‍ അവളോടു ചോദിച്ചു, 'സ്ത്രീയേ, നീ കരയുന്നത് എന്ത്?' (20:13). അവര്‍ അവനെ എടുത്തുകൊണ്ടുപോയി, എവിടെ കൊണ്ടുവച്ചു എന്ന് അറിയുന്നുമില്ല എന്നായിരുന്നു അവളുടെ വേദന നിറഞ്ഞ മറുപടി.

`യോഹന്നാന്‍ 20:14-18 വായിക്കുക. മറിയക്ക് സര്‍വ്വത്ര മാറ്റം ഉണ്ടാക്കിയ സംഭവം എന്തായിരുന്നു?`

കണ്ണുനീര്‍ നിറഞ്ഞു മങ്ങിയ കണ്ണുകളിലൂടെ, അവള്‍ തിരിഞ്ഞ് ആരോ പിന്നില്‍ നില്‍ക്കുന്നതുകണ്ടു. ദൂതന്മാരുടെ വാക്കുകള്‍ക്കു സമാനമായി അപരിചിതന്‍ ചോദിക്കുന്നു, "സ്ത്രീയേ നീ കരയുന്നത് എന്ത്? നീ ആരെ തിരയുന്നു" (20:15). തോട്ടക്കാരനോടാണു സംസാരിക്കുന്നതെന്ന് അവള്‍ക്കു തോന്നി. യേശുവിന്‍റെ ശരീരം കണ്ടെത്തുന്നതിന് അവള്‍ അവന്‍റെ സഹായം തേടി.

അപരിചിതന്‍ ഇപ്പോള്‍ ഒരു വാക്കു സംസാരിച്ചു. "മറിയയേ" ലോകത്തെ മുഴുവന്‍ മാറ്റിയ ഒരു ഒറ്റ വാക്കിലെ വെളിപ്പെടുത്തല്‍ ആയിരുന്നു അത്. അതിശയം പൂണ്ട മറിയ, യേശുവിനെ തിരിച്ചറിഞ്ഞ് ഉയര്‍ത്തെഴുന്നേറ്റ യേശുവിനോടാണ് താന്‍ സംസാരിക്കുന്നതെന്നു പെട്ടെന്ന് അവള്‍ക്കു ബോധ്യമായി. പിതാവിന്‍റെയടുക്കല്‍ പോകേണ്ടതുകൊണ്ടുതന്നെ തൊടരുതെന്നു യേശു നിര്‍ബ്ബന്ധിച്ചു. "നീ എന്‍റെ സഹോദരന്മാരുടെ അടുക്കല്‍ ചെന്നു. എന്‍റെ പിതാവും നിങ്ങളുടെ പിതാവും എന്‍റെ ദൈവവും നിങ്ങളുടെ ദൈവവും ആയവന്‍റെ അടുക്കല്‍ ഞാന്‍ കയറിപോകുന്നു എന്ന് അവരോടു പറയുക" എന്ന ചുമതലയും യേശു മറിയക്കു നല്‍കി (യോഹ. 20:17). മറിയ അവളുടെ ആ ദൗത്യം നിറവേറ്റി. കര്‍ത്താവിനെ അവള്‍ കണ്ടെന്നും കര്‍ത്താവ് അവളോടു പങ്കുവച്ച മറ്റു വിശദാംശങ്ങളും അവള്‍ ശിഷ്യന്മാരോടു പറഞ്ഞു.

`1 കൊരിന്ത്യര്‍ 15:12-20 വായിക്കുക. ക്രിസ്തു മരിച്ചവരില്‍നിന്ന് ഉയര്‍ത്തില്ലായിരുന്നെങ്കില്‍ നമ്മുടെ ക്രിസ്തീയ വിശ്വാസത്തിന് എന്തു ഗുണമാണുള്ളത്?`