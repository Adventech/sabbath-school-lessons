---
title:  പരിശുദ്ധാത്മാവ്
date:   11/12/2024
---

പരിശുദ്ധാത്മാവ് പിതാവിനും പുത്രനുമൊപ്പം യോഹന്നാന്‍റെ സുവിശേഷത്തില്‍ അത്രയേറെ പരാമര്‍ശിക്കപ്പെടുന്നില്ല. എന്നാലും യേശുവിന്‍റെ ദൗത്യനിര്‍വ്വഹണത്തിന്‍റെ വിജയത്തിനു പരിശുദ്ധാത്മാവിന്‍റെ കര്‍ത്തവ്യം നിര്‍ണ്ണായകമാണ്.

`യോഹന്നാന്‍ 1:10-13 വായിക്കുക. നമ്മുടെ ജീവിതമാറ്റത്തില്‍ പരിശുദ്ധാത്മാവിന്‍റെ പ്രാധാന്യം എന്താണ്?`

പരിശുദ്ധാത്മാവിന്‍റെ പ്രവൃത്തി എത്രമാത്രം കേന്ദ്രീയം ആണെന്നു യോഹന്നാന്‍റെ ഒന്നാം അദ്ധ്യായത്തില്‍ തന്നെ നാം കാണുന്നു. വചനത്തെ കൈക്കൊണ്ടവര്‍, വചനത്തില്‍ വിശ്വസിച്ചവര്‍ ദൈവമക്കള്‍ ആയിത്തീര്‍ന്നെന്നു യോഹന്നാന്‍ നമുക്ക് പറഞ്ഞുതരുന്നു. അവര്‍, രക്തത്താലോ ജഡത്തിന്‍റെ ഇഷ്ടത്താലോ, മനുഷ്യന്‍റെ താല്പര്യപ്രകാരമോ അല്ല, ദൈവയിഷ്ടപ്രകാരം ജനിച്ചവരാണെന്നാണ് യോഹന്നാന്‍ പറയുന്നത്. പരിശുദ്ധാത്മാവിന്‍റെ പ്രവൃത്തിയാല്‍ മാത്രമാണ് ഇതു സംഭവിക്കുന്നത് (യോഹ. 1:13).

`പരിശുദ്ധാത്മാവിന്‍റെ പ്രവൃത്തികളെക്കുറിച്ച് ഈ വാക്യങ്ങള്‍ എന്താണ് പറയുന്നത്? യോഹ. 3:5-8; 6:63; 14:26; 15:26; 16:7-11.`

"യേശു പരിശുദ്ധാത്മാവിന്‍റെ ഔദ്യോഗിക പ്രവൃത്തികളെ ശിഷ്യന്മാര്‍ക്കു വിവരിച്ചുകൊടുത്തു. തന്‍റെ ഹൃദയത്തിനു പ്രചോദനമായ ആനന്ദവും പ്രത്യാശയും അവരെയും പ്രചോദിപ്പിക്കണം എന്നാണ് യേശു ആഗ്രഹിച്ചത്. തന്‍റെ സഭയ്ക്കു താന്‍ ഒരുക്കിയ അളവറ്റ സഹായം ഓര്‍ത്ത് യേശു ആനന്ദിച്ചു. തന്‍റെ ജനത്തിന്‍റെ ആത്മീക ഉന്നതിക്കുവേണ്ടി പിതാവില്‍നിന്നു നേടിയെടുക്കാന്‍ കഴിഞ്ഞ ദാനങ്ങളില്‍ ഏറ്റവും ഉന്നതം പരിശുദ്ധാത്മാവ് ആയിരുന്നു. പുതുജനനം സാധ്യമാക്കുന്ന ഒരു മധ്യവര്‍ത്തി ആയാണ് പരിശുദ്ധാത്മാവ് നല്‍കപ്പെട്ടത്. അതുകൂടാതെയായാല്‍ ക്രിസ്തുവിന്‍റെ ത്യാഗത്തിനു യാതൊരു പ്രയോജനവും ഉണ്ടാകില്ല. തിന്മ നൂറ്റാണ്ടുകളിലായി അധികമധികം ശക്തിപ്പെട്ടുകൊണ്ടിരിക്കുന്നു. ഈ സാത്താന്യം ആധിപത്യത്തിനുള്ള മനുഷ്യന്‍റെ കീഴടങ്ങല്‍ അതിശയാവഹമാണ്. ദൈവത്വത്തിലെ മൂന്നാം വ്യക്തിയുടെ ശക്തമായ ഇടപെടല്‍ കൊണ്ടുമാത്രമേ പാപത്തെ തടയുവാനും അതിജീവിക്കുവാനും കഴിയൂ. പരിശുദ്ധാത്മാവ് പുതുക്കപ്പെട്ട ഊര്‍ജ്ജവും കൊണ്ടല്ല, ദിവ്യശക്തിയുടെ പൂര്‍ണ്ണതയും കൊണ്ടാണ് വരുന്നത്." E.G. White, The Desire of Ages, p. 671.

പരിശുദ്ധാത്മാവിനെ സ്വീകരിക്കുന്നത്/ലഭിക്കുന്നത് അപ്പോള്‍ എത്ര വലിയ അനുഗ്രഹമാണ്! ദൈവം സത്യമാണെന്ന് ആ ആത്മാവ് സാക്ഷ്യപ്പെടുത്തുന്നു (യോഹ. 3:33). ആ ആത്മാവാണ് പാപത്തെക്കുറിച്ചും നീതിയെക്കുറിച്ചും ന്യായവിധിയെക്കുറിച്ചും ബോധ്യം വരുത്തുന്നത് (യോഹ. 16:8-11). അതുകൊണ്ട് ശരി, സത്യം, നീതി, നല്ലത് എന്നിവ അറിയുന്നതിന് നമ്മുടെ ചിന്തയെയും ജീവിതാനുഭവങ്ങളെയും ദൈവവചനത്തിനു കീഴ്പെടുത്തുക എന്നതാണ് നമുക്കുള്ള താക്കോല്‍ (ഏകവഴി). ബോധ്യം വരുത്തുകയും സ്വാധീനിക്കുകയും ചെയ്യുന്ന പരിശുദ്ധാത്മാവിന്‍റെ ശക്തിയിലൂടെയാണ് ഇത് സാധ്യമാകുന്നത്.