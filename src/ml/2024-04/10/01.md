---
title:  വഴിയും സത്യവും ജീവനും
date:   30/11/2024
---

### പഠനത്തിനുള്ള വേദഭാഗങ്ങള്‍
യോഹ. 13:1-20; 14:1-3; ദാനീ. 7:27; യോഹ. 14:5-11; യോഹ. 1:14; കൊലൊ. 1:16,17; യോഹ. 5:38-40.

> <p>മനഃപാഠ വാക്യം</p>
> "ദൈവത്തെ ആരും ഒരുനാളും കണ്ടിട്ടില്ല; പിതാവിന്‍റെ മടിയില്‍ ഇരിക്കുന്ന ഏകജാതനായ പുത്രന്‍ അവനെ വെളിപ്പെടുത്തിയിരിക്കുന്നു" (യോഹ. 1:18).

യോഹന്നാന്‍റെ സുവിശേഷം നാലു പ്രധാനഭാഗങ്ങളായി തിരിക്കപ്പെട്ടിരിക്കുന്നു: ആമുഖം (1:1-18); അടയാളങ്ങള്‍/സാദൃശ്യങ്ങളുടെ പുസ്തകം (1:19-12:50); മഹത്വത്തിന്‍റെ പുസ്തകം (13:1-20:31); ഉപസംഹാരം (21:1-25). ഇതുവരെയുള്ള പഠനം പ്രധാനമായും ആമുഖത്തിലും അടയാളങ്ങളുടെ പുസ്തകത്തിലുമാണ് ശ്രദ്ധ കേന്ദ്രീകരിച്ചത്. യേശുവിന്‍റെ അതിശയ പ്രവൃത്തികള്‍, സംവാദങ്ങള്‍/സംഭാഷണങ്ങള്‍, ഉപദേശങ്ങള്‍ എന്നിവയില്‍നിന്നു 'യേശു ആരാകുന്നു' എന്നതിന് ഒരു രൂപരേഖ നാം ഉണ്ടാക്കി. തുടര്‍ന്നുള്ള പഠനങ്ങള്‍ മൂന്നാം ഭാഗമായ മഹത്വത്തിന്‍റെ പുസ്തകത്തിലേക്കു തിരിയുന്നു.

രസകരമായി, പ്രശസ്തമായ ഏഴ് 'ഞാന്‍ ആകുന്നവന്‍' പ്രസ്താവനകള്‍ അടയാളങ്ങളുടെ പുസ്തകത്തിനും മഹത്വത്തിന്‍റെ പുസ്തകത്തിനും ഇടയില്‍ ഒരു പാലം തീര്‍ക്കുന്നു. 'ജീവന്‍റെ അപ്പം' (6:35,41,48,51), 'ലോകത്തിന്‍റെ വെളിച്ചം' (8:12; 9:5), 'വാതില്‍' (10:7,9), 'നല്ല ഇടയന്‍' (10:11,14), 'പുനരുത്ഥാനവും ജീവനും' (11:25), 'വഴിയും സത്യവും ജീവനും' (14:6), 'സാക്ഷാല്‍ മുന്തിരിവള്ളി' (15:15) എന്നിവയാണ് അവ.

ഈ ആഴ്ചയിലെ പഠനം വിടവാങ്ങല്‍ രംഗങ്ങളും അതിന്‍റെ തുടക്കമായ ശിഷ്യന്മാരുടെ കാലുകളെ കഴുകുന്ന അതിപ്രധാനമായ സംഗതികളെയും ഉദ്ദേശിച്ചാണ് തുടങ്ങുന്നത്. പിന്നെ, പതിനാലാം അധ്യായത്തിലെ 'ഞാന്‍ ആകുന്നവന്‍' (വഴിയും സത്യവും ജീവനും ഞാന്‍ ആകുന്നു) എന്ന പ്രസ്താവനയിലേക്കു തിരിയും.

* ഈ ആഴ്ചയിലെ പാഠം പഠിച്ച് ഡിസംബര്‍ 7 ലെ ശബ്ബത്തിനായി ഒരുങ്ങുക