---
title:  ഞാന്‍ സത്യം ആകുന്നു
date:   04/12/2024
---

`യോഹന്നാന്‍ 1:14,17; 8:32; 14:6; 15:26 വായിക്കുക. സത്യം എന്ന ചിന്തയെ യോഹന്നാന്‍ എപ്രകാരമാണ് നേരിട്ടു യേശുവുമായി ബന്ധിപ്പിക്കുന്നത്?`

യോഹന്നാന്‍റെ സുവിശേഷത്തില്‍ സത്യത്തെ യേശുവുമായി ബന്ധിപ്പിക്കപ്പെട്ടിരിക്കുന്നു. അതേ പ്രകാരം, സത്യം പിതാവുമായും പരിശുദ്ധാത്മാവുമായും ബന്ധിക്കപ്പെട്ടിരിക്കുന്നു. സത്യം യേശുവുമായും വചനവുമായും (ഹീഴീെ) വെളിച്ചവുമായും ബന്ധിക്കപ്പെട്ടിരിക്കുന്നു. ഇരുട്ടിന് എതിരാണു വെളിച്ചം (യോഹ. 1:1-14; 3:19-21). അതേ പോലെ വ്യാജം എന്നത് പിശാചുമായും പാപവുമായും ബന്ധപ്പെട്ടതാണ് (യോഹ. 8:44-46). ആയതിനാല്‍, സത്യം എന്നത് യോഹന്നാന്‍റെ സുവിശേഷത്തില്‍ കേവലം വസ്തുവകകളും രൂപങ്ങളും (യാഥാര്‍ത്ഥ്യങ്ങള്‍) മാത്രമല്ല. അത്തരം കാര്യങ്ങള്‍ അതില്‍ അടങ്ങിയിട്ടുണ്ട്, എന്നാല്‍ അതില്‍ അധികമുണ്ട്. സത്യം എന്ന ആശയം ദൈവത്തോടും ദൈവയിഷ്ടത്തോടുമുള്ള ധാര്‍മ്മികമായ വിശ്വസ്തതയും അടങ്ങിയതാണ്.

"ജീവിക്കുന്ന ദൈവത്തിനായി, ദിവ്യസാന്നിധ്യത്തിനായി ആഗ്രഹിച്ചു നിലവിളിക്കുന്ന ധാരാളം ആളുകളുണ്ട്. താത്വിക പ്രമാണങ്ങളോ സാഹിത്യ രചനകളോ (ഉപന്യാസങ്ങള്‍) അവ എത്ര തിളക്കം ഉള്ളതായാലും ഹൃദയങ്ങളെ തൃപ്തിപ്പെടുത്താന്‍ പര്യാപ്തമല്ല. മാനുഷിക തീര്‍പ്പുകളും കണ്ടെത്തലുകളും വിലയില്ലാത്തവയാണ്. ദൈവവചനം തന്നെ മനുഷ്യരോടു സംസാരിക്കട്ടെ. പാരമ്പര്യങ്ങളും മാനുഷിക തത്വങ്ങളും പഴഞ്ചൊല്ലുകളും മാത്രം കേട്ടിട്ടുള്ളവര്‍, ആത്മാവിനെ നിത്യജീവനിലേക്കു പുതുക്കുവാന്‍ കഴിയുന്നവന്‍റെ ശബ്ദം കേള്‍ക്കട്ടെ." E.G. White, Christs Objetc Lessons, p. 40.

യേശു സത്യം ആയിരിക്കുക എന്നതിന്‍റെ അര്‍ത്ഥം എന്താണെന്നു ചിന്തിക്കുക. യേശു വചനം (logos) ആണ്; ആദിമുതല്‍ ദൈവത്തോടുകൂടെ ആയിരുന്നതും സൃഷ്ടിക്കപ്പെട്ട സകലതിനും സ്രഷ്ടാവും ആയവനാണ് യേശു (യോഹ. 1:1-4). നിത്യത മുതല്‍ നിത്യത വരെ പിതാവിനോട് ഒന്നായിരിക്കുന്നവന്‍ ആയതിനാല്‍ യേശുവിനു പിതാവിന്‍റെ എല്ലാ വിശേഷതകളും ഉണ്ട്. അതുകൊണ്ടുതന്നെ യേശു 'ഞാന്‍ ആകുന്നവനും' ആണ്. യേശുവിന്‍റെ വ്യക്തിത്വം (being) മറ്റാരിലെങ്കിലുമോ മറ്റെന്തിലെങ്കിലുമോ ആശ്രയിച്ചുള്ളതല്ല. ജ്ഞാനം അടക്കം യാതൊന്നും അവിടുത്തെ കൂടാതെ നിലനില്‍ക്കുന്നതല്ല. നിലനില്‍ക്കുന്ന ഏതും ആകട്ടെ, സൃഷ്ടിക്കപ്പെട്ടതെന്തും, യേശുമൂലം സൃഷ്ടിക്കപ്പെട്ടു. യേശുവില്‍ മാത്രം നിലനില്‍ക്കുകയും ചെയ്യുന്നു." സ്വര്‍ഗ്ഗത്തിലുള്ളതും ഭൂമിയിലുള്ളതും ദൃശ്യമായതും അദൃശ്യമായതും ആകട്ടെ അധികാരങ്ങള്‍ ആകട്ടെ സകലവും അവന്‍ മുഖാന്തരം സൃഷ്ടിക്കപ്പെട്ടു. അവന്‍ മുഖാന്തരം അവനായിട്ടും സകലവും സൃഷ്ടിക്കപ്പെട്ടിരിക്കുന്നു. അവന്‍ സര്‍വ്വത്തിനും മുമ്പേയുള്ളവന്‍; അവന്‍ സകലത്തിനും ആധാരം ആയിരിക്കുന്നു" (കൊലൊ. 1:16,17).

യേശു സത്യത്തിന്‍റെ വെറും ജഡാവിഷ്കാരം മാത്രമല്ല; അവിടുന്നു സത്യം തന്നെ ആകുന്നു. സത്യം ഒരു ചിന്ത/വസ്തുതയോ ഒരു നിര്‍മ്മിതിയോ അല്ല. സത്യം ഒരു വ്യക്തിയാണ്!

സത്യത്തെ, യേശുക്രിസ്തുവിനെ, ലോകത്തെ പ്രകാശിപ്പിക്കുന്ന സൂര്യനോടു സാദൃശ്യപ്പെടുത്താനാകും (യോഹ. 8:12). സി.എസ്. ലൂയിസ് ക്രിസ്ത്യാനിത്വത്തെക്കുറിച്ചു പ്രസ്താവിച്ചതിനു സമാന്തരം ആണത്: "സൂര്യന്‍ ഉദിച്ചിരിക്കുന്നു എന്നു ഞാന്‍ വിശ്വസിക്കുന്നതുപോലെ ഞാന്‍ ക്രിസ്ത്യാനിത്വത്തില്‍ വിശ്വസിക്കുന്നു; ഞാന്‍ അതിനെ കാണുന്നതുകൊണ്ടു മാത്രമല്ല, അതിനാല്‍ ഞാന്‍ മറ്റുള്ളതിനെയൊക്കയും കാണുന്നു എന്നതുകൊണ്ടുമാണ്." ‘Is Theology Poetry’ (2014) p.15

സത്യമായ യേശു മുഖാന്തരമാണ് നമുക്കുചുറ്റുമുള്ള ലോകത്തെ ശരിയായി വ്യാഖ്യാനിക്കുവാന്‍ നമുക്ക് കഴിയുന്നത്.