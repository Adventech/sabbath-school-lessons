---
title:  ഞാന്‍ നിങ്ങള്‍ക്ക് ഒരു ദൃഷ്ടാന്തം തന്നിരിക്കുന്നു
date:   01/12/2024
---

വിടവാങ്ങല്‍ നടപടികള്‍ (യോഹ. 13-17) യേശുവിന്‍റെ ശിഷ്യന്മാര്‍ക്കുള്ള ഭാവി നിര്‍ദ്ദേശങ്ങള്‍ക്ക് അവസരമായി. ഇതിന്‍റെ സാഹിത്യ മാതൃക മോശെയുടെ വിടവാങ്ങല്‍ പ്രസംഗത്തിനും (ആവ. 33). യാക്കോബ് മക്കളെ അനുഗ്രഹിക്കുന്നതിനും (ഉല്പത്തി 47-49) സമാനമാണ്. ദാവീദ് ശലോമോനെ ഉപദേശിക്കുന്നതിനും ഇതു സമാനമാണ് (1 ദിന. 28,29). യേശു തന്‍റെ വേര്‍പാടില്‍ ദുഃഖിക്കുന്ന ശിഷ്യന്മാരെ ആശ്വസിപ്പിക്കുന്നു. യേശു തന്‍റെ പ്രതിനിധിയായി ഒരു പകരക്കാരനെ വാഗ്ദാനം ചെയ്യുന്നു (പരിശുദ്ധാത്മാവ്; യോഹ. 14-16). അവര്‍ക്കു ദുഃഖം വരുമെന്നു യേശു മുന്‍കൂട്ടി അറിയിക്കുകയും വിശ്വസ്തര്‍ ആയിരിക്കുവാന്‍ അവരെ പ്രോത്സാഹിപ്പിക്കുകയും ചെയ്യുന്നു (യോഹ. 15,16).

`യോഹന്നാന്‍ 13:1-20 വായിക്കുക. ഇവിടെ എന്തു സംഭവിച്ചു? കഥ എന്തുകൊണ്ട് പ്രധാനമാണ്? യേശു എന്തു പാഠമാണ് പഠിപ്പിക്കാന്‍ ഉദ്ദേശിച്ചത്?`

യേശുവിന്‍റെ കാലത്ത് ലോകത്തിന്‍റെ ആ ഭാഗത്ത് ആളുകള്‍ ചെരുപ്പ് ധരിച്ചോ ധരിക്കാതെയോ നടക്കുമായിരുന്നു. പാദങ്ങളില്‍ പൊടിപറ്റി അഴുക്കാകുമായിരുന്നു. ഭക്ഷണത്തിനു കൂടി വരുന്നവരുടെ കാലുകളെ ഒരു ദാസന്‍/അടിമ കഴുകുന്നത് ഒരു പതിവായിരുന്നു. യേശു തന്‍റെ അറസ്റ്റിനു മുമ്പ് ശിഷ്യന്മാരുമായി അന്ത്യഅത്താഴം കഴിച്ച ആ ചടങ്ങില്‍ കാല്‍കഴുകുവാന്‍ ഒരു ദാസന്‍ പക്ഷേ ഉണ്ടായിരുന്നില്ല.

എല്ലാവരെയും അതിശയിപ്പിച്ചുകൊണ്ട് യേശു തന്നെ അത്താഴത്തില്‍ നിന്ന് എഴുന്നേറ്റ് അവര്‍ എല്ലാവരുടെയും കാലുകളെ കഴുകി. യേശുവിന്‍റെ നടപടികള്‍ ഒന്നൊന്നായി യോഹന്നാന്‍ 13:4,5 ല്‍ കാണുന്നു. യജമാനന്‍/ഗുരു ആയവന്‍റെ അവിശ്വസനീയമായ വിനയത്തിന്‍റെ പ്രവൃത്തിയെ ഇത്രമാത്രം വിശദമായി പറയപ്പെട്ടിരിക്കുന്നു.

പത്രൊസിന്‍റെ പ്രതികരണത്തെക്കുറിച്ച് പറയുന്നതില്‍ (13:8-11) യേശുവിന്‍റെ നടപടിയെ ഗ്രഹിക്കാനാകാത്ത ശിഷ്യന്മാരുടെ വിസ്മയത്തിന്‍റെ ആഴം വര്‍ദ്ധിക്കുന്നു. യേശു, ഗുരു, മശീഹ അത്തരം താഴ്ന്ന തലത്തിലെ പ്രവൃത്തി ചെയ്യുക? യേശു കാല്‍ കഴുകുന്നത് പത്രൊസ് നിരസിച്ചു എന്നത് അവന്‍ സഹകരിക്കുന്നില്ലെങ്കില്‍ യേശുവുമായി അവനു പങ്കില്ല എന്നു പറയിക്കുവാന്‍ മാത്രമേ ഇടയാക്കിയുള്ളൂ. പത്രൊസ് പിന്നെ ഏറെ കഴുകുവാന്‍ ആവശ്യപ്പെട്ടു. യേശുവുമായി എല്ലായ്പോഴും ബന്ധപ്പെട്ടിരിക്കുന്നതിനുള്ള ആഗ്രഹമാണ് അവന്‍ പ്രകടിപ്പിച്ചത്.

യേശുവിന്‍റെ അസാധാരണ പ്രവൃത്തിയുടെ പ്രാധാന്യം താന്‍ ആരാകുന്നു എന്നതുമായി ബന്ധപ്പെട്ടിരിക്കുന്നു. താന്‍ 'ഗുരുവും കര്‍ത്താവും' ആണെന്നു യേശു പ്രസ്താവിക്കുന്നു (13:13). അങ്ങനെയാണ് അവര്‍ യേശുവിനെ വിളിച്ചിരുന്നത്. അത് അങ്ങനെ തന്നെ ആണെന്നു യേശു ഇപ്പോള്‍ സൂചിപ്പിക്കുന്നു. ഈ നാമഥേയങ്ങള്‍ അധികാരത്തെയും ശക്തിയെയും പ്രകടമാക്കുന്നു. അധികാരവും ശക്തിയുമൊക്കെ സ്വയസംതൃപ്തിക്കുവേണ്ടിയല്ല, സേവനത്തിനുവേണ്ടി ഉപയോഗിക്കണം എന്നാണ് പക്ഷേ യേശു ഇതിലൂടെ പഠിപ്പിക്കുന്നത്. യേശുവിന്‍റെ ദൃഷ്ടാന്തത്തിന്‍റെ ഈ ആദര്‍ശമാണ് അഡ്വന്‍റിസ്റ്റ് സഭ സ്വീകരിച്ചിരിക്കുന്നത്. വിനയത്തിന്‍റെ ശുശ്രൂഷ എന്നാണ് അത് ശരിക്കും വിളിക്കപ്പെടുന്നത്. കര്‍ത്തൃമേശക്കായുള്ള ഒരുക്കമാണത്.

`താഴ്മയുടെ/വിനയത്തിന്‍റെ ശുശ്രൂഷ, യേശുവിന്‍റെ കാല്‍ചുവടുകളെ പിന്തുടരുന്നതിനെയും വിനയത്തോടെ മറ്റുള്ളവരെ സേവിക്കുന്നതിനെയും സംബന്ധിച്ച് എന്താണ് പഠിപ്പിക്കുന്നത്?`