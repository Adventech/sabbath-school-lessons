---
title:  തിരുവെഴുത്തുകളും സത്യവും
date:   05/12/2024
---

സുവിശേഷത്തില്‍ ആദിയോടന്തം വഴിയും സത്യവും ജീവനും ആയവനെക്കുറിച്ചു പറഞ്ഞുകൊണ്ട് തിരുവെഴുത്ത് സുപ്രധാനമായ ഒരു പങ്കാണ് നിര്‍വ്വഹിക്കുന്നത്. സുവിശേഷങ്ങളില്‍ എന്നപോലെ, പഴയനിയമത്തിലും പുതിയനിയമത്തിലും സത്യത്തെ വെളിപ്പെടുത്തുന്നതില്‍ ബൈബിള്‍ കൃത്യമായ ഭാഗം നിര്‍വ്വഹിക്കുന്നു. യേശു ആരാണ്, എന്തു ചെയ്യുവാന്‍ വന്നു എന്നു നമ്മെ പഠിപ്പിക്കുന്ന കാര്യത്തില്‍ ഇത് പ്രത്യേകിച്ചും സത്യമാണ്.

`യോഹന്നാന്‍ 5:38-40 വായിക്കുക. യേശു തിരുവെഴുത്തുകളെ സംബന്ധിച്ച് ഇവിടെ എന്താണ് പറയുന്നത്?`

യേശു മശീഹ ആണെന്നു ബോധ്യമാക്കുവാന്‍ യേശുവും ശിഷ്യന്മാരും വീണ്ടും വീണ്ടും തിരുവെഴുത്തിലേക്കു ചൂണ്ടിക്കാണിച്ചു. ക്രിസ്തു പറഞ്ഞു, "നിങ്ങള്‍ മോശെയെ വിശ്വസിച്ചെങ്കില്‍ എന്നെയും വിശ്വസിക്കുമായിരുന്നു; അവന്‍ എന്നെക്കുറിച്ച് എഴുതിയിരിക്കുന്നു. എന്നാല്‍, അവന്‍റെ എഴുത്തു നിങ്ങള്‍ വിശ്വസിക്കുന്നില്ല എങ്കില്‍ എന്‍റെ വാക്ക് എങ്ങനെ വിശ്വസിക്കും?" (യോഹ. 5:46,47).

`യേശു തന്‍റെ ശുശ്രൂഷയുടെ പ്രാധാന്യം വെളിപ്പെടുത്തുവാന്‍ ആദ്യം തന്നെ തിരുവെഴുത്തിനെ എടുത്തുകാണിക്കുന്നത് എന്തുകൊണ്ട് പ്രധാനം ആകുന്നു? ലൂക്കൊസ് 24:27 വായിക്കുക.`

പുറപ്പാട് പുസ്തകത്തില്‍ നിന്ന് ഉദ്ധരിച്ചുകൊണ്ട് ക്രിസ്തു പറഞ്ഞു, "ദൈവം അരുളിച്ചെയ്തിരിക്കുന്നതു നിങ്ങള്‍ വായിച്ചിട്ടില്ലയോ?" (മത്തായി 22:31 കാണുക). സെഖര്യാവ് ദൈവത്തിന്‍റെ വാഗ്ദത്തങ്ങളെ പരാമര്‍ശിച്ചുകൊണ്ട് പറഞ്ഞു, "ആദിമുതല്‍ തന്‍റെ വിശുദ്ധ പ്രവാചകന്മാര്‍ മുഖാന്തരം അരുളിചെയ്തതുപോലെ..." (ലൂക്കൊസ് 1:70) പെന്തക്കോസ്ത് നാളിലെ തന്‍റെ പ്രസംഗത്തില്‍ പത്രൊസ് പറഞ്ഞു." പരിശുദ്ധാത്മാവ് ദാവീദ് മുഖാന്തരം പറഞ്ഞ തിരുവെഴുത്തിനു നിവൃത്തിവരുവാന്‍ ആവശ്യം ആയിരുന്നു" (അ.പ്ര. 1:16).

ബൈബിള്‍, ശാസ്ത്രത്തിന്‍റെ ഒരു പാഠപുസ്തകമല്ല, അണുവിനെ (atom) എങ്ങനെ വിഘടിപ്പിക്കാമെന്നോ, തലച്ചോറിന്‍റെ ശസ്ത്രക്രിയ എങ്ങനെ നിര്‍വ്വഹിക്കാമെന്നോ ബൈബിള്‍ വിശദീകരിക്കുന്നില്ല. അത് പക്ഷേ, അതിലുമധികം നിര്‍ണ്ണായകമായ കാര്യമാണ് സാധിക്കുന്നത്. നമ്മുടെ അഖിലാണ്ഡത്തിനു തന്നെ അര്‍ത്ഥം ഉളവാക്കുന്ന ഒരു പശ്ചാത്തലം അത് ഒരുക്കുന്നു. അത് വാതില്‍ തുറക്കുന്ന താക്കോലാണ്, കാണുവാന്‍ സാധ്യമാക്കുന്ന വെളിച്ചം ആണത്. അതില്ലെങ്കില്‍, ദൈവം നിലനില്‍ക്കുന്നു എന്നതില്‍ നാം ഇരുളിലാണ്. പ്രപഞ്ചത്തില്‍ ദൈവത്തിന്‍റെ കര്‍ത്തവ്യം, നമ്മുടെ തന്നെ ഉത്ഭവം ജീവിതത്തിന്‍റെ അര്‍ത്ഥം, നമ്മുടെ ഭാവി എന്നിവയിലൊക്കെ നാം ഇരുട്ടില്‍ തപ്പേണ്ടിവരും.

`ശാസ്ത്രത്തിനു വാക്കുകളില്‍ പോലും പഠിപ്പിക്കാന്‍ കഴിയാത്തതായി ബൈബിള്‍ നമ്മെ പഠിപ്പിക്കുന്ന ചില സത്യങ്ങള്‍ എന്തൊക്കെയാണ്?`