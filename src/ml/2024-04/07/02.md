---
title:  അബ്രഹാമിലേക്ക് തിരിഞ്ഞു ചിന്തിക്കുന്നു
date:   10/11/2024
---

യേശു താന്‍ ആരാണെന്നു പ്രസ്താവിക്കുവാന്‍ നാണിച്ചിരുന്നില്ല. താന്‍ ആരായിരുന്നെന്നു സാക്ഷ്യപ്പെടുത്തുവാന്‍ സാക്ഷികളെ വിളിക്കുവാനും യേശു മടിച്ചിരുന്നില്ല. അബ്രഹാം അടക്കം ഏറെക്കാലം മുമ്പുണ്ടായിരുന്നവരെപോലും അവിടുന്നു സാക്ഷികള്‍ ആക്കിയിരുന്നു. അതില്‍ ഒന്നാണ്, 'നിങ്ങളുടെ പിതാവായ അബ്രഹാം എന്‍റെ ദിവസം കാണും എന്നുള്ളതുകൊണ്ട് ഉല്ലസിച്ചു; അവന്‍ കണ്ടു സന്തോഷിച്ചുമിരിക്കുന്നു' (യോഹ. 8:56) എന്ന പ്രസ്താവം.

`അബ്രഹാമിന്‍റെ സാക്ഷ്യം യോഹന്നാന്‍റെ സുവിശേഷത്തില്‍ ഉള്‍പ്പെടുത്തുവാന്‍ മാത്രം അത് അത്ര പ്രധാനം ആയിരിക്കുന്നത് എന്തുകൊണ്ടാണ്? (ഉല്പത്തി 12:3; 18:16-18; 26:4; മത്തായി 1:1; അ.പ്ര. 3:25).`

ദൈവം ദൃഷ്ടാന്തങ്ങളിലൂടെയും വാഗ്ദത്തങ്ങളിലൂടെയും സുവിശേഷത്തെ മുന്‍പേ തന്നെ അബ്രഹാമിനോട് അറിയിച്ചു/പ്രസംഗിച്ചു (ഗലാ. 3:8). അങ്ങനെ ഗോത്രപിതാമഹനു വരുവാനിരുന്ന വീണ്ടെടുപ്പുകാരനിലെ വിശ്വാസം ദൈവം ഉറപ്പിച്ചു. ക്രിസ്തു യെഹൂദന്മാരോടു പറഞ്ഞു, "നിങ്ങളുടെ പിതാവായ ഏബ്രഹാം എന്‍റെ ദിവസം കാണും എന്നുള്ളതുകൊണ്ട് ഉല്ലസിച്ചു; അവന്‍ കണ്ടു സന്തോഷിച്ചുമിരിക്കുന്നു" (യോഹ. 8:56). യിസ്ഹാക്കിനു പകരം യാഗം അര്‍പ്പിക്കപ്പെട്ട ആട്ടുകൊറ്റന്‍ ദൈവപുത്രനെ പ്രതിനിധാനം ചെയ്യുന്നത് ആയിരുന്നു. ആ ദൈവപുത്രന്‍ നമുക്കു പകരം യാഗം ആകേണ്ടിയിരുന്നു. മനുഷ്യന്‍ മരണത്തിനു വിധിക്കപ്പെട്ടപ്പോള്‍ പിതാവ് തന്‍റെ പുത്രനെ നോക്കിക്കൊണ്ട് പാപിയോടു പറഞ്ഞു, 'ജീവിക്കുക; ഞാന്‍ നിനക്കായി ഒരു മോചനദ്രവ്യം കണ്ടെത്തിയിരിക്കുന്നു.' E.G. White Partiracsh and Prophets, p. 154.

അബ്രഹാം യെഹൂദാ രാജ്യത്തിന്‍റെ പിതാവ് ആയിരുന്നു. അവനിലൂടെ സകലദേശങ്ങളും അനുഗ്രഹിക്കപ്പെടും എന്ന ഒരു വാഗ്ദത്തം അബ്രഹാമിനു നല്‍കപ്പെട്ടിരുന്നു. അബ്രഹാമിന്‍റെ വംശാവലിയില്‍ പിറന്ന മശീഹയിലൂടെയാണ് ഈ അനുഗ്രഹം കൈവന്നത്.

ദൈവത്തോടു വിശ്വാസത്തില്‍ പ്രതികരിക്കുന്ന ഏവര്‍ക്കും കൂടി അബ്രഹാം പിതാവായിരുന്നു (എബ്രാ. 11:8, 17-19). വാഗ്ദത്ത പുത്രനായ യിസ്ഹാക്കിനെ ബലികഴിക്കാന്‍ (ഉല്പത്തി 22) ഉള്ള സന്നദ്ധത വിശ്വാസത്തിന്‍റെ ഒരു തെളിവ് മാത്രമല്ല, രക്ഷാപദ്ധതിയിലേക്കുള്ള ഒരു ജാലകം കൂടിയായിരുന്നു.

"നിങ്ങളുടെ പിതാവായ അബ്രഹാം എന്‍റെ ദിവസം കാണും എന്നുള്ളതുകൊണ്ട് ഉല്ലസിച്ചു" (യോഹ. 8:56) എന്നു യേശു പറഞ്ഞപ്പോള്‍, പ്രമാണിമാര്‍ മറുപടി പറഞ്ഞു, "നിനക്ക് അമ്പത് വയസ്സ് ആയിട്ടില്ല, നീ അബ്രഹാമിനെ കണ്ടിട്ടുണ്ടോ? (വാ. 57).

യേശുവിന്‍റെ മറുപടി വിസ്മയിപ്പിക്കുന്നത് ആയിരുന്നു. അത്യന്തം ഉറപ്പായി ഞാന്‍ പറയുന്നു, "അബ്രഹാം ജനിക്കുന്നതിനുമുമ്പേ ഞാനുണ്ട്" (വാ. 58). ദൈവം മോശെയോടു കത്തുന്ന മുള്‍പടര്‍പ്പില്‍ വച്ചു സംസാരിച്ചതിനെ ഓര്‍മ്മിപ്പിക്കുന്ന ഭാഷയാണ് യേശു ഉപയോഗിച്ചത്. ദൈവം ആയിരിക്കുന്നതിനുള്ള, സ്വയം നിലനില്‍ക്കുന്നവന്‍ എന്ന ഒരു അവകാശവാദം ആയിരുന്നു അത്. യേശു പറഞ്ഞതിന്‍റെ പൊരുള്‍ പ്രമാണിമാര്‍ മനസ്സിലാക്കി എന്നതിനു തര്‍ക്കമില്ല. കാരണം 'അവര്‍ യേശുവിനെ എറിയുവാന്‍ കല്ലുകള്‍ എടുത്തു' (വാ. 59).

`റോമര്‍ 4:1-5 വായിക്കുക. രക്ഷ ന്യായപ്രമാണത്തിന്‍റെ പ്രവൃത്തി കൂടാതെ വിശ്വാസത്തില്‍ മാത്രം അധികരിച്ചുള്ളതാണ് എന്നതിനു പൗലൊസ് ഈ കഥയെ എങ്ങനെ ഉപയോഗിക്കുന്നു? വിശ്വാസത്താല്‍ ജീവിക്കുന്ന ഏവരുടെയും പിതാവാണ് അബ്രഹാം എന്നു മനസ്സിലാക്കുവാന്‍ ഇത് എങ്ങനെ സഹായിക്കുന്നു?`