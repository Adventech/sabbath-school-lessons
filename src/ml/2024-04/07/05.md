---
title:  തോമസിന്‍റെ സാക്ഷ്യം
date:   13/11/2024
---

`യോഹന്നാന്‍ 20:19-31 വായിക്കുക. തോമസിന്‍റെ കഥയില്‍നിന്ന് വിശ്വാസവും സംശയവും സംബന്ധിച്ച് നമുക്ക് എന്തു പഠിക്കാന്‍ കഴിയുന്നു? തോമസ് എന്തു വലിയ പിശകാണു ചെയ്തത്?`

ക്രിസ്തു തന്‍റെ ഉയര്‍പ്പിനെ തുടര്‍ന്ന് ശിഷ്യന്മാര്‍ക്ക് പ്രത്യക്ഷപ്പെട്ടു. ഭയംമൂലം അവരൊക്കെ ആ സമയം മുറിക്കുള്ളില്‍ അടച്ചിരിക്കുകയായിരുന്നു. തോമസ് അക്കൂട്ടത്തില്‍ ഉണ്ടായിരുന്നില്ല. പിന്നീട് മറ്റു ശിഷ്യന്മാരില്‍നിന്ന് തോമസ് ഉയര്‍പ്പിന്‍റെ വിവരം അറിഞ്ഞു; പക്ഷേ അവന്‍ വിശ്വസിച്ചില്ല. വരുവാനിരിക്കുന്ന രാജ്യത്തെക്കുറിച്ചുള്ള അവന്‍റെ ചിത്രത്തിന് അത് യോജിച്ചതായിരുന്നില്ല. താന്‍ മാത്രം ഇല്ലാതിരിക്കെ യേശു എന്തുകൊണ്ടാണ് മറ്റുള്ളവര്‍ക്ക് വെളിപ്പെടുത്തിയതെന്ന് അവന്‍ അതിശയിക്കുകയും ചെയ്തിരുന്നു.

"ഞാന്‍ അവന്‍റെ കൈകളില്‍ ആണിപ്പഴുത് കാണുകയും ആണിപ്പഴുതില്‍ വിരല്‍ ഇടുകയും അവന്‍റെ വിലാപ്പുറത്തു കൈയ് ഇടുകയും ചെയ്തതല്ലാതെ വിശ്വസിക്കുകയില്ല" എന്നാണ് അവന്‍ പറഞ്ഞത് (യോഹ. 20:25).

തോമസ് അവന്‍റെ വിശ്വാസത്തിന്‍റെ അവസ്ഥകളാണ് പ്രഖ്യാപിച്ചത്. യേശുവിലെ വിശ്വാസത്തോടുള്ള ഈ സമീപനം യോഹന്നാന്‍റെ സുവിശേഷത്തില്‍ വീണ്ടും വീണ്ടും നാം കാണുന്നു. നിക്കോദെമൊസ് യേശുവിനോടു മറുപടി പറഞ്ഞു. "ഒരു മനുഷ്യന്‍ വൃദ്ധനായ ശേഷം എങ്ങനെയാണ് ജനിക്കുന്നത്? (യോഹ. 3:4). കിണറ്റരികിലെ സ്ത്രീ യേശുവിനോടു പറഞ്ഞു, "യജമാനനേ, നിനക്ക് കോരുവാന്‍ പാത്രം ഇല്ലല്ലോ; കിണര്‍ ആഴമുള്ളതാകുന്നു; പിന്നെ ജീവനുള്ള വെള്ളം നിനക്ക് എവിടെനിന്ന്?" (യോഹ. 4:11). അപ്പവും മീനും കൊണ്ട് തൃപ്തരാക്കപ്പെട്ട ജനക്കൂട്ടം ചോദിച്ചു, "ഞങ്ങള്‍ കണ്ടു വിശ്വസിക്കേണ്ടതിനു നീ എന്ത് അടയാളം ചെയ്യുന്നു?" (യോഹ. 6:30).

"കണ്ടിട്ട് വിശ്വസിക്കുക" എന്ന ഈ കാഴ്ചപ്പാടിനെയാണ് യോഹന്നാന്‍റെ സുവിശേഷം എതിര്‍ക്കുന്നത്. യേശു ഉയര്‍പ്പിനുശേഷം തോമസിനെ കണ്ടപ്പോള്‍, ഉയര്‍ ത്തെഴുന്നേറ്റ തന്‍റെ ശരീരം വന്നു കാണുവാനും തൊടുവാനും അവനെ ക്ഷണിച്ചു. യേശു പിന്നെ പറഞ്ഞു, "കാണാതെ വിശ്വസിക്കുന്നവര്‍ ഭാഗ്യവാന്മാര്‍" (യോഹ. 20:29).

വിശ്വാസത്തിന് അടിസ്ഥാനമാകുവാന്‍ വേണ്ടത്ര തെളിവുകള്‍ നല്‍കാതെ വിശ്വസിക്കുവാന്‍ ദൈവം നമ്മോട് ഒരിക്കലും ആവശ്യപ്പെടുന്നില്ല. ആ ദൈവത്തിന്‍റെ നിലനില്‍പ്, സ്വഭാവം, ദൈവവചനത്തിന്‍റെ വിശ്വാസ്യത എന്നിവയെല്ലാം നമ്മുടെയും ബോധത്തോടു സംവാദിക്കുന്ന സ്ഥാപിതമായ സാക്ഷ്യങ്ങള്‍കൊണ്ട് ഉറപ്പാക്കപ്പെട്ടവയാണ്. ഈ സാക്ഷ്യം വളരെ മതിയായതാണ്. ദൈവം എന്നാലും സംശയത്തിന്‍റെ സ്ഥാനം നീക്കിക്കളഞ്ഞിട്ടില്ല. നമ്മുടെ വിശ്വാസം തെളിവിന്മേല്‍ അധിഷ്ഠിതമാകണം, പ്രകടനങ്ങളില്‍ ആകരുത്." Steps to Christ, p. 105.

ദൈവവചനത്തിലൂടെയും സൃഷ്ടിയിലൂടെയും വ്യക്തി അനുഭവങ്ങളിലൂടെയും നമുക്ക് യേശുവില്‍ വിശ്വസിക്കുന്നതിന് അവിശ്വസനീയമായ അളവില്‍ തെളിവ് നല്‍കപ്പെട്ടിട്ടുണ്ട്.

`യേശുവില്‍ നിങ്ങള്‍ വിശ്വസിക്കുന്നത് എന്തുകൊണ്ടാണെന്ന് ആരെങ്കിലും നിങ്ങളോടു ചോദിച്ചാല്‍ നിങ്ങള്‍ എന്തു പറയും?`