---
title:  അവനില്‍ ജീവന്‍ ഉണ്ടായിരുന്നു
date:   24/11/2024
---

യേശു ദൈവം ആകുന്നു, ദിവ്യപുത്രന്‍ ആകുന്നു എന്ന് യോഹന്നാന്‍ വ്യക്തമായി പ്രസ്താവിക്കുന്നു (യോഹ. 1:1). അതിന്‍റെ കാരണം, 'അവനില്‍ ജീവന്‍ ഉണ്ടായിരുന്നു, ജീവന്‍ മനുഷ്യരുടെ വെളിച്ചം ആയിരുന്നു' (യോഹ. 1:14). ഇവിടെ പരാമര്‍ശിക്കപ്പെടുന്ന ജീവന്‍, ദിവ്യജീവന്‍, മറ്റൊന്നില്‍ നിന്നു പകര്‍ന്നു വരാത്തതായ, നിത്യം സ്വയം നിലനില്‍ക്കുന്ന ജീവനാണ്, യേശുവിനു തന്നില്‍ തന്നെ ജീവന്‍ ഉള്ളതിനാല്‍, അതിനെ വെച്ചുകളയുവാനും വീണ്ടും എടുക്കുവാനും യേശുവിനു കഴിയും (യോഹ. 10:17). തനിക്ക് ഉള്ളില്‍ ജീവന്‍ ഉള്ളതിനാല്‍ തനിക്ക് ഇഷ്ടമുള്ളവര്‍ക്കു ജീവന്‍ കൊടുക്കുവാനും യേശുവിനു കഴിയും (യോഹ. 14:19).

ജീവന്‍ എന്ന ഈ പദം (zoe) 36 പ്രാവശ്യം യോഹന്നാന്‍റെ സുവിശേഷത്തില്‍ കാണപ്പെടുന്നു, അത് പുതിയനിയമത്തില്‍ ആകെയുള്ളതിന്‍റെ 25% ആണ്. യോഹന്നാന്‍ 1:4,5 ലെ ജീവന്‍റെ പരാമര്‍ശം ഈ ഗ്രഹത്തിലെ ജീവനെ മാത്രമല്ല ഉദ്ദേശിക്കുന്നത്, അത് രക്ഷയുമായും ബന്ധിക്കപ്പെട്ടിരിക്കുന്നു. ശേഷിക്കുന്ന മുഴുവന്‍ സുവിശേഷഭാഗങ്ങളിലും ജീവന്‍ എന്ന ആശയം (zoe) 'നിത്യജീവന്‍' രക്ഷയുടെ വാഗ്ദാനം ആയാണ് പലപ്പോഴും അധികവും കാണപ്പെടുന്നത്. (യോഹന്നാന്‍ 3:15,16,36; 4:14,36; 6:27,40,47,54,68; 10:27,28 എന്നിവ കാണുക). അങ്ങനെ സൃഷ്ടിപ്പില്‍ ജീവന്‍ നല്‍കിയവന്‍ തന്നെയാണ് നഷ്ടപ്പെട്ട ലോകത്തിനു രക്ഷ, നിത്യജീവന്‍ കൊണ്ടുവരുന്നതും.

`യേശു എന്തിനാണ് ഈ ഭൂമിയില്‍ വന്നത്? യോഹന്നാന്‍ 1:29; 3:16; 6:40; 10:10; 12:27.`

"മോശെ മരുഭൂമിയില്‍ സര്‍പ്പത്തെ ഉയര്‍ത്തിയതുപോലെ മനുഷ്യപുത്രനെയും ഉയര്‍ത്തേണ്ടതാകുന്നു. അവനില്‍ വിശ്വസിക്കുന്ന ഏവനും നിത്യജീവന്‍ പ്രാപിക്കേണ്ടതിനു തന്നെ" (യോഹ. 3:14,15).

പിച്ചള സര്‍പ്പം പാമ്പുകടിയേറ്റ യിസ്രായേല്യരെ പ്രതിനിധാനം ചെയ്തതുപോലെ, പാപത്താല്‍ വീഴ്ത്തപ്പെട്ടവരായ നമ്മുടെ സ്ഥാനം യേശു ഏറ്റെടുത്തു. യേശുവിന്‍റെ ജീവന്‍ നമുക്ക് ഉണ്ടാകേണ്ടതിനു നമ്മുടെ പാപശിക്ഷ യേശു ഏറ്റെടുത്തു.

നമുക്കു ജീവന്‍ ഉണ്ടാകണമെന്നും ധാരാളമായി ഉണ്ടാകണമെന്നുമാണ് ക്രിസ്തു ആഗ്രഹിക്കുന്നത് (യോഹ. 10:10). "അവനെ കൈക്കൊണ്ട് അവന്‍റെ നാമത്തില്‍ വിശ്വസിക്കുന്ന ഏവനും ദൈവമക്കള്‍ ആകുവാന്‍ അവന്‍ അധികാരം കൊടുത്തു. അവന്‍ രക്തത്തില്‍ നിന്നല്ല, ജഡത്തിന്‍റെ ഇഷ്ടത്താലല്ല, പുരുഷന്‍റെ ഇഷ്ടത്താലുമല്ല ദൈവത്തില്‍ നിന്നത്രേ ജനിച്ചത്" (യോഹ. 1:12,13).

ക്രിസ്തു പിതാവിനെ വെളിപ്പെടുത്തുവാന്‍ വന്നു. എന്തുകൊണ്ടെന്നാല്‍ "ദൈവത്തെ ആരും ഒരുനാളും കണ്ടിട്ടില്ല; പിതാവിന്‍റെ മടിയില്‍ ഇരിക്കുന്ന ഏകജാതനായ പുത്രന്‍ അവനെ വെളിപ്പെടുത്തിയിരിക്കുന്നു" (യോഹ. 1:18). യേശുവിന്‍റെ സ്വഭാവം കാണുന്നതിലൂടെ നമുക്ക് പിതാവിന്‍റെ സ്വഭാവം കാണാന്‍ കഴിയും.

`പിതാവിന്‍റെ സ്വഭാവത്തെകുറിച്ച് യേശുവിന്‍റെ ജീവിതത്തില്‍നിന്നു നമുക്കു എന്താണ് പഠിക്കാന്‍ കഴിയുന്നത്? ഈ വെളിപ്പെടുത്തല്‍ എന്തുകൊണ്ട് സദ്വര്‍ത്തമാനം ആണ്?`