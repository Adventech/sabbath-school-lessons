---
title:  അംഗീകരണവും നിരസിക്കലും
date:   05/11/2024
---

5000 പേര്‍ക്കു ഭക്ഷണം നല്‍കിയത് പാഠം 2 ല്‍ വിവരിക്കപ്പെട്ടു. എന്നാല്‍ അതിന്‍റെ അവസാനഭാഗം അവിടെ പരാമര്‍ശിക്കപ്പെട്ടില്ല; അത് ഇവിടെ പഠിക്കുന്നു.

`യോഹന്നാന്‍ 6:51-71 വായിക്കുക. യേശു പറഞ്ഞ എന്തു കാര്യമാണ് ജനങ്ങള്‍ക്കു സ്വീകരിക്കാന്‍ കഴിയാതെ കുഴപ്പം സൃഷ്ടിച്ചത്?`

യേശുവിന്‍റെ അത്ഭുത പ്രവൃത്തിയിലൂടെ അതിശയകരമായി ഭക്ഷിച്ചു തൃപ്തരായ ജനങ്ങള്‍ യേശുവിനു കീരിടം അണിയിക്കുവാന്‍ ഒരുക്കമായി (യോഹ. 6:1-15). എന്നാല്‍ പിന്നീട് കഫര്‍ന്നഹൂമില്‍ പള്ളിയില്‍വെച്ച് ആ അതിശയ പ്രവൃത്തിയുടെ ആത്മീക അര്‍ത്ഥം വിവരിക്കുകയുണ്ടായി. "ഞാന്‍ ജീവന്‍റെ അപ്പമാകുന്നു" (6:35). ഈ നല്‍കപ്പെട്ട അപ്പം തന്‍റെ ശരീരം ആകുന്നു എന്നും ലോകത്തിന്‍റെ ജീവനുവേണ്ടിയാണ് അതു നല്‍കുന്നത് എന്നുകൂടി യേശു വ്യക്തമാക്കി (വാ. 51).

യേശു, അവര്‍ ആഗ്രഹിച്ചതുപോലെ തങ്ങളുടെ ഭൗമിക രാജാവ് ആകുകയില്ല എന്ന വസ്തുത അവരുടെ കണ്ണുകളെ തുറന്നു. യേശു അവര്‍ ഉണ്ടാക്കിയ ഭൗമിക ചിന്തകളുടെ അച്ചിനു/മൂശക്കു യോജിച്ചു വന്നില്ല. മാനസാന്തരം അവര്‍ നിരസിച്ചു. അല്ലായിരുന്നെങ്കില്‍ അവരുടെ ചിന്താഗതിക്കു മാറ്റം വരുമായിരുന്നു. അങ്ങനെയെങ്കില്‍ അവര്‍ക്കു യേശുവിനെ തിരിച്ചറിയാനും മശീഹയായി അംഗീകരിക്കാനും കഴിഞ്ഞേനെ. പല ശിഷ്യന്മാരും ഇത്തരുണത്തില്‍ യേശുവിനെ വിട്ടുപോയി (വാ. 66).

മാനുഷിക നിലയില്‍ ഇതു യേശുവിനു വളരെ കഠിനമായ അനുഭവം ആയിരുന്നു. ജനക്കൂട്ടത്തിന്‍റെ സ്വീകരണം ഹൃദ്യമാണ്. ഇഷ്ടപ്പെടുവാന്‍ ആഗ്രഹിക്കാത്തത് ആരാണ്? പക്ഷേ അധികം മനുഷ്യരും പിന്തിരിഞ്ഞു പോകുന്നതും ഒരുവന്‍റെ തത്വങ്ങളെ ചോദ്യം ചെയ്യുന്നതും സ്വാഭാവികമായി നിരാശപ്പെടുത്തുന്നതും കൂടിയാണ്. ജനക്കൂട്ടം വിട്ടുപോകുന്നതുകണ്ട് യേശു തന്‍റെ ആന്തരവലയത്തില്‍പെട്ട പന്ത്രണ്ടു പേരോടായി ചോദിച്ചു, 'നിങ്ങള്‍ക്കും പോകേണമോ?' (വാ. 67).

ഈ സന്ദര്‍ഭത്തിലാണ് പത്രൊസ് വിസ്മയകരമായ ആ ഏറ്റുപറച്ചില്‍ നടത്തിയത്, 'യേശുവിന് എന്താണുള്ളത്, യേശു ആരാകുന്നു' എന്നീ കാര്യങ്ങള്‍ക്ക് അത് മറ്റൊരു സാക്ഷ്യം ആണ്. പത്രൊസ് പറഞ്ഞു, 'നിത്യജീവന്‍റെ വചനം നിന്‍റെ പക്കലുണ്ട്; നീ ദൈവത്തിന്‍റെ പരിശുദ്ധന്‍ എന്നു ഞങ്ങള്‍ വിശ്വസിച്ചും അറിഞ്ഞും ഇരിക്കുന്നു" (വാ. 68,69).

യേശുവിന്‍റെ ശിഷ്യന്മാര്‍ പല വര്‍ഷങ്ങളായി യേശുവിനോടൊത്തു സഞ്ചരിക്കുകയും അതിശയപ്രവൃത്തികളെ കാണുകയും പ്രസംഗങ്ങള്‍ കേള്‍ക്കുകയും ചെയ്തിരുന്നു. യേശുവുമായി താരമ്യം ചെയ്യുവാന്‍ വേറൊരാളും ഇല്ലായിരുന്നെന്ന് അവര്‍ അനുഭവത്തില്‍ അറിഞ്ഞിരുന്നു. ചില സാഹചര്യങ്ങള്‍ എത്ര അസാധാരണം ആയിരുന്നാലും യേശുവിന്‍റെ വരവിന്‍റെ ഉദ്ദേശ്യം അവര്‍ എത്രമാത്രം തെറ്റിദ്ധരിച്ചിരുന്നെങ്കിലും ഈ മനുഷ്യന്‍ സാക്ഷാല്‍ മശീഹ ആണെന്ന ഒരു നിശ്ചയം അവര്‍ക്ക് ഉള്ളിലുണ്ടായി. യേശുവിന്‍റെ മരണത്തിനും ഉയര്‍പ്പിനും ശേഷം മാത്രമാണ് യേശു എന്തിനുവേണ്ടിയാണ് വന്നതെന്ന് അവര്‍ മനസ്സിലാക്കാന്‍ തുടങ്ങിയത്.

`ഭൂരിപക്ഷം പലപ്പോഴും തെറ്റാകാമെന്ന വസ്തുത ഈ കഥയില്‍നിന്നു നാം എങ്ങനെ മനസ്സിലാക്കും? ഇതു നമ്മള്‍ എന്തുകൊണ്ട് ഓര്‍മ്മിക്കണം? നമ്മുടെ വിശ്വാസം ക്രിസ്ത്യാനികള്‍പോലും അംഗീകരിക്കാത്തപ്പോള്‍ പ്രത്യേകിച്ചും.`