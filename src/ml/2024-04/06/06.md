---
title:  ജനക്കൂട്ടത്തിന്‍റെ സാക്ഷ്യം
date:   07/11/2024
---

"ഉത്സവത്തിന്‍റെ മഹാദിനമായ ഒടുക്കത്തെ നാളില്‍ യേശു നിന്നുകൊണ്ട്: ദാഹിക്കുന്നവന്‍ എല്ലാം എന്‍റെ അടുക്കല്‍ വന്നു കുടിക്കട്ടെ. എന്നില്‍ വിശ്വസിക്കുന്നവന്‍റെ ഉള്ളില്‍നിന്നു തിരുവെഴുത്തു പറയുന്നതുപോലെ ജീവജലത്തിന്‍റെ നദികള്‍ ഒഴുകും എന്നു വിളിച്ചു പറഞ്ഞു" (യോഹ. 7:37,38).

`കൂടാര പെരുന്നാളില്‍ സംബന്ധിച്ച യെഹൂദന്മാരോടു യേശു സംസാരിച്ചപ്പോള്‍, ആള്‍ക്കൂട്ടത്തിലെ പലരുടെയും പ്രതികരണം എന്തായിരുന്നു? (യോഹ. 7:37-53).`

മോശെ ഏറെക്കാലം മുമ്പ് പ്രവചിച്ച ആ പ്രവാചകന്‍ (ആവ. 18:15-19) ആണ് യേശു എന്നു ചിലര്‍ പറഞ്ഞു. യേശു തന്നെയാണ് ക്രിസ്തു എന്നു മറ്റുള്ളവര്‍ ചിന്തിച്ചു. മശീഹ ഗലീലയില്‍നിന്നു വരുവാന്‍ സാധ്യതയില്ല, ദാവീദിന്‍റെ വംശത്തില്‍/പാരമ്പര്യത്തിലാണ് വരേണ്ടിയിരുന്നത് എന്ന് ഒരു തര്‍ക്കത്തിനും ഇത് ഇടയാക്കി. ബേത്ലഹേമിലായിരുന്നു രാജാവ്/മശീഹ പിറക്കേണ്ടിയിരുന്നതും. യേശുവില്‍ പക്ഷേ ഇതെല്ലാം നിറവേറി. പലര്‍ക്കും അതു ഗ്രഹിക്കാന്‍ കഴിഞ്ഞില്ല (മത്തായി 1-2).

യേശുവും തന്‍റെ വാക്കുകളുടെ വാചാലത്വവും ചേര്‍ന്നു തന്നെ അറസ്റ്റു ചെയ്യാന്‍ വന്ന ഓഫീസര്‍മാരെ പോലും സ്തബ്ധരാക്കി. പരീശന്മാര്‍ ആകട്ടെ ആ ഓഫീസര്‍മാരോട് മറ്റൊരു ചോദ്യം ചോദിച്ചു: "പ്രമാണികളില്‍ ആകട്ടെ, പരീശന്മാരില്‍ ആകട്ടെ, ആരെങ്കിലും അവനില്‍ വിശ്വസിച്ചിട്ടുണ്ടോ?" (യോഹ. 7:48). ഈ ചോദ്യം നിക്കോദെമൊസിനെ രംഗത്തു കൊണ്ടുവരുവാന്‍ യോഹന്നാനു മറ്റൊരു അവസരം നല്‍കി. ഈ നിക്കോദെമൊസ് യേശുവുമായുള്ള ആദ്യകൂടിക്കാഴ്ചയെ തുടര്‍ന്നു യേശുവിനെ പരീശന്മാരുടെ ഗൂഢതന്ത്രങ്ങളില്‍നിന്നു രക്ഷിക്കുവാന്‍ ശ്രദ്ധിക്കുന്നുണ്ടായിരുന്നു. "നിക്കോദെമൊസ് അവരോടു ചോദിച്ചു", ഒരു മനുഷ്യന്‍റെ വായ്മൊഴി ആദ്യം കേട്ട് അവന്‍ ചെയ്യുന്നത് ഇന്നത് എന്ന് അറിഞ്ഞിട്ടല്ലാതെ നമ്മുടെ ന്യായപ്രമാണം അവനെ വിധിക്കുന്നുവോ?" (7:51).

നിക്കോദെമൊസ് എപ്പോഴെങ്കിലും യേശുവിനെ മശീഹയായി അംഗീകരിച്ചിരുന്നോ? ഈ രംഗം അതിനു തെളിവു നല്‍കുന്നില്ല. എന്നാല്‍ ഈ നടപടിയും യേശുവിന്‍റെ മരണശേഷം അവന്‍ ചെയ്തതും (യോഹ. 19:39,40) ചേര്‍ത്തു വായിക്കുമ്പോള്‍ നിക്കോദെമൊസ് വാസ്തവമായി യേശുവില്‍ വിശ്വസിച്ചിരുന്നു എന്നതിനു ബൈബിള്‍ ഉറപ്പുള്ള തെളിവുകളാണു നല്‍കുന്നത്.

അതുകൊണ്ട്, അവരുടെ ചോദ്യത്തിനു-പരീശന്മാരില്‍ ആരെങ്കിലും അവനില്‍ വിശ്വസിച്ചോ?- ശക്തമായ 'അതെ' എന്ന ഉത്തരം ആണുള്ളത്; അതായത് 'ഒരു പരീശന്‍ യേശുവില്‍ വിശ്വസിച്ചു.'

`യോഹന്നാന്‍ 7:49 വായിക്കുക. യേശുവിനെ അനുഗമിച്ച ജനക്കൂട്ടങ്ങളെ കണ്ടതില്‍ അവരുടെ വിസ്മയം/അങ്കലാപ്പ് വെളിപ്പെടുത്തുന്ന എന്തു കാര്യമാണ് പ്രമാണിമാര്‍ പറഞ്ഞത്? ഇവിടെ എന്തു പാഠമാണ് നമുക്കുള്ളത്?`