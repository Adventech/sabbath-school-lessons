---
title:  മശീഹയെ സംബന്ധിക്കുന്ന ഒരു പുതിയ കാഴ്ചപ്പാട്
date:   04/11/2024
---

`യോഹന്നാന്‍ 1:32-36 വായിക്കുക. ദീര്‍ഘകാലം കാത്തിരുന്ന മശീഹയെ സംബന്ധിച്ചു മനുഷ്യര്‍ പ്രതീക്ഷിക്കാതിരുന്ന എന്തു കാര്യങ്ങളാണ് ഇവിടെ യോഹന്നാന്‍ സ്നാപകന്‍ പറയുന്നത്?`

റോമര്‍ ഭരണത്തില്‍നിന്നു മോചിപ്പിക്കുന്ന ഒരു മശീഹയുടെ വരവിനായി യെഹൂദര്‍ കാത്തിരുന്നു. അടിച്ചമര്‍ത്തി ഭരണം ദര്‍ഘകാലം നീണ്ടുപോയി. മശീഹ റോമന്‍ സമ്മര്‍ദ്ദഭരണത്തെ തകിടം മറിച്ചു, അവരെ വലുതും ശക്തവുമായ ഒരു രാഷ്ട്രമാക്കി മാറ്റും എന്നാണ് യെഹൂദര്‍ പ്രതീക്ഷിച്ചിരുന്നത്. യോഹന്നാന്‍റെ വാക്കുകള്‍ പക്ഷേ യേശുവിനെ "ദൈവത്തിന്‍റെ കുഞ്ഞാട്" എന്നാണ് വിളിച്ചത്. ഇത് യേശുവിന്‍റെ പ്രായശ്ചിത്ത യാഗത്തെയാണ് സൂചിപ്പിക്കുന്നത്. ഒരുപക്ഷേ അധികം ആളുകളും ഇതിനെ തെറ്റിദ്ധരിച്ചു. യോഹന്നാന്‍ എന്താണ് പറയുന്നതെന്ന് അവര്‍ പക്ഷേ അറിഞ്ഞിട്ടുണ്ടാകില്ല.

യോഹന്നാന്‍ അങ്ങനെ തന്‍റെ സുവിശേഷത്തിലൂടെ അവരുടെ മശീഹയെക്കുറിച്ചുള്ള ധാരണ മാറ്റിയെടുക്കുവാനാണ് ആഗ്രഹിച്ചത്. വരുവാനിരിക്കുന്ന രാജാവിനെക്കുറിച്ചും ആ രാജാവ് എന്തു ചെയ്യുമെന്നുള്ള പ്രവചനങ്ങള്‍ യേശുവില്‍ എങ്ങനെ നിറവേറ്റപ്പെടുമെന്ന് അവര്‍ തിരിച്ചറിയണമെന്നു യോഹന്നാന്‍ ആഗ്രഹിച്ചു. ഒരു രാഷ്ട്രീയ-സൈനിക നായകനായല്ല, ലോകത്തിന്‍റെ പാപങ്ങള്‍ക്ക് ഒരു പരിഹാരയാഗമായാണ് മശീഹ വന്നത്. അതായിരുന്നു മശീഹയുടെ വരവിന്‍റെ ഉദ്ദേശ്യം. എല്ലാം അവസാനിച്ചശേഷം മാത്രമാണ് അന്തിമരാജ്യം വന്നുചേരുക (ദാനീ. 7:18 കാണുക).

യേശുവിന്‍റെ സ്നാനസമയത്ത് യോഹന്നാന്‍ യേശുവിനെ 'ദൈവത്തിന്‍റെ കുഞ്ഞാട്' എന്നു ചൂണ്ടിക്കാണിച്ചപ്പോള്‍, മശീഹയുടെ പ്രവര്‍ത്തനങ്ങളിന്മേല്‍ ഒരു പുതിയ വെളിച്ചം തെളിഞ്ഞു. പ്രവാചകന്‍റെ മനസ്സ് യെശയ്യാവിന്‍റെ വാക്കുകളിലേക്കാണ് നയിക്കപ്പെട്ടത്: "കൊല്ലുവാന്‍ കൊണ്ടുപോകുന്ന കുഞ്ഞാടിനെപ്പോലെ..." അവന്‍ കൊണ്ടുപോകപ്പെട്ടു (യെശ. 53:7). The Desire of Ages, p. 136.

യോഹന്നാന്‍ പറയുന്നു, "ഞാനോ അവനെ അറിഞ്ഞില്ല" (1:31). അപ്പോള്‍, യേശു മശീഹ ആണെന്നു യോഹന്നാന്‍ എങ്ങനെയാണ് അറിഞ്ഞത്? അതിന്‍റെ ഉത്തരം ഇങ്ങനെയാണ്. "ആരുടെമേല്‍ ആത്മാവ് ഇറങ്ങുന്നതും വസിക്കുന്നതും നീ കാണുന്നുവോ അവന്‍ പരിശുദ്ധാത്മാവില്‍ സ്നാനം കഴിപ്പിക്കുന്നവന്‍ ആകുന്നു" എന്നു തന്നെ അയച്ചവന്‍ എന്നോടു പറഞ്ഞിരുന്നു. അങ്ങനെ ഞാന്‍ കാണുകയും ഇവന്‍ ദൈവപുത്രനെന്നു സാക്ഷ്യം പറകയും ചെയ്തിരിക്കുന്നു (യോഹ. 1:33,34). അതായത്, യേശുമശീഹ ആണെന്നു ദൈവം യോഹന്നാനു വെളിപ്പെടുത്തിയിരുന്നു.

ക്രിസ്തു "ദൈവശക്തിയും ദൈവജ്ഞാനവും" (1 കൊരി. 1:24) ആകുന്നു. യേശു, ക്രിസ്തു ആകുന്നു എന്ന അറിവു തന്നെ പരിശുദ്ധാത്മാവിന്‍റെ ശക്തിയിലൂടെ ദൈവം തന്നെയാണ് നല്‍കുന്നത്. ഈ ചിന്താവിഷയം യോഹന്നാന്‍റെ സുവിശേഷത്തില്‍ പലപ്പോഴും പ്രത്യക്ഷപ്പെടുന്നു. ലോകതത്വചിന്തയില്‍ നിന്നോ, ശാസ്ത്രത്തില്‍ നിന്നോ, ഉന്നതപഠനത്തില്‍ നിന്നോ അല്ല രക്ഷ ഉളവാകുന്നത്. യേശുവിലുള്ള വിശ്വാസത്തിലും അനുസരണത്തിലും സമര്‍പ്പിക്കപ്പെട്ട ഒരു ഹൃദയത്തിലേക്കു മാത്രമാണ് ഈ അറിവ് വരുന്നത്.

`യേശു നമ്മുടെ പാപപരിഹാരയാഗം ആണെന്നുള്ള സത്യം നമുക്കു വെളിപ്പെട്ടില്ലെങ്കില്‍ പിന്നെ നമ്മള്‍ എങ്ങനെയാണ് അറിയുക? ബൈബിളും യേശുവിനെ സംബന്ധിച്ച അതിന്‍റെ ഉപദേശങ്ങളും പിന്നെ നമുക്ക് എങ്ങനെയാണ് നിര്‍ണ്ണായകം ആയിത്തീരുക?`