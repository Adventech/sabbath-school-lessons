---
title:  സ്വര്‍ഗ്ഗത്തിലെ പോരാട്ടത്തിന്‍റെ ആരംഭം
date:   25/02/2025
---

ആദാമിന്‍റെയും ഹവ്വയുടെയും വീഴ്ചയ്ക്കുമുമ്പ് തിന്മ നിലനിന്നിരുന്നു എന്ന് ഉല്പത്തി 1-3 വരെയുള്ള ഭാഗംതന്നെ കാണിക്കുകയാണ്. ആശയപരമായി, തിന്മ "നന്മതിന്മകളെക്കുറിച്ചുള്ള അറിവിന്‍റെ വൃക്ഷം" എന്ന പേരില്‍ പ്രത്യക്ഷപ്പെട്ടുകഴിഞ്ഞിരുന്നു (ഉല്പത്തി 2:9,17). വാസ്തവത്തില്‍ കള്ളം പറയുന്നത് പാമ്പ് ആയിരിക്കെ, കള്ളം പറയുന്നതിന് പാമ്പ് ദൈവത്തിനുമേല്‍ പഴിചാരുന്നു. കള്ളം പറയുന്നതിനോടൊപ്പമുള്ള പാമ്പിന്‍റെ അസ്തിത്വം അവിടെ തിന്മയുടെ യാഥാര്‍ത്ഥ്യത്തെ കാണിക്കുന്നു (വെളി. 12:9). അങ്ങനെ, വീഴ്ചയ്ക്കുമുമ്പ് ഏദെനില്‍പോലും തിന്മയുടെ സാന്നിദ്ധ്യം പ്രകടമായിരുന്നു.

`പുറപ്പാട് 25:19,20 എന്നിവയുടെ വെളിച്ചത്തില്‍ യെഹെ. 28:12-19 വായിക്കുക. ഈ സൃഷ്ടിയുടെ വീഴ്ചയുടെ സ്വഭാവം എന്താണ്?`

ഈ വേദഭാഗം അനുസരിച്ച്, തിന്മയുടെ ആരംഭവും പ്രാപഞ്ചിക പോരാട്ടവും സ്വര്‍ഗ്ഗത്തില്‍ ആരംഭിച്ചു.

സാത്താന്‍ എന്ന് അറിയപ്പെടുന്നവന്‍റെ വീഴ്ചയ്ക്കുമുമ്പ് അവന്‍ മറയ്ക്കുന്ന കെരൂബ് ആയിരുന്നു. കെരൂബ് എന്ന് അറിയപ്പെടുന്നതിനപ്പുറമായി, അവന്‍ "നീ മാതൃകാമുദ്രയാകുന്നു; നീ ജ്ഞാനസമ്പൂര്‍ണ്ണനും സൗന്ദര്യസമ്പൂര്‍ണ്ണനും തന്നെ. നീ ദൈവത്തിന്‍റെ തോട്ടമായ ഏദെനില്‍ ആയിരുന്നു" എന്ന് യെഹെ. 28:12,13 പറയുന്നു. ഇവയിലൊന്നും തന്നെ സോരിന്‍റെ രാജാവായ മനുഷ്യനെക്കുറിച്ച് പറയപ്പെടുന്നില്ല (അല്ലെങ്കില്‍ മറ്റൊരു മനുഷ്യനെക്കുറിച്ചും). അങ്ങനെ, ലൂസിഫറിന്‍റെ വീഴ്ചയെപ്പറ്റി നമുക്കൊരു സൂചന നല്‍കപ്പെട്ടിട്ടുള്ളത് നമുക്കറിയാം.

`യെശ. 14:12-15 വായിക്കുക: വന്‍പോരാട്ടത്തിന്‍റെ ആരംഭത്തെപ്പറ്റി എന്ത് വെളിച്ചം കൂടെയാണ് ഇത് തരുന്നത്?`

യെശയ്യാവ് 14 പ്രകാരം ലൂസിഫര്‍ തന്നെത്താന്‍ ഉയര്‍ത്തി ദൈവത്തെപ്പോലെയാകുവാന്‍ തീരുമാനിച്ചു. അവനെ മനോഹരമായി സൃഷ്ടിച്ച ദൈവത്തെ മഹത്വപ്പെടുത്താമായിരുന്ന "അവന്‍റെ സൗന്ദര്യം നിമിത്തം അവന്‍റെ ഹൃദയം ഗര്‍വ്വിച്ചു" (യെഹെ. 28:17) എന്ന് നാം യെഹെസ്കേല്‍ 28 ല്‍ കണ്ടതിനെ ഈ വാക്യം സമ്പൂര്‍ണ്ണമാക്കുന്നു. പകരം അവന്‍ ഗര്‍വ്വിഷ്ടനായി. അതിലും മോശമായി, ഈ ഗര്‍വ്വില്‍, അവന്‍ ദൈവത്തിന്‍റെ സ്ഥാനം എടുക്കുവാന്‍ തീരുമാനിച്ചു. ദൈവത്തിനെതിരെ അപവാദം പറഞ്ഞു. യെഹെ. 28:16 ലെ "വ്യാപാരം" എന്നതിനുള്ള എബ്രായപദത്തിന് "അപവാദം" എന്നും അര്‍ത്ഥമുണ്ട്. അതായത് ദൈവത്തിനും നമുക്കും എതിരെ സാത്താന്‍ എങ്ങനെ പ്രവര്‍ത്തിക്കും എന്നതിനുള്ള ഒരു സൂചന.

`വീഴ്ച ഭവിച്ച ലൂസിഫര്‍ ആരംഭത്തില്‍ അവനില്‍ "നീതികേട് കണ്ടതുവരെ നടപ്പില്‍ നിഷ്കളങ്കനായിരുന്നു (യെഹെ. 28:15) എന്ന വസ്തുത നമുക്കെങ്ങനെ മനസ്സിലാക്കുവാന്‍ കഴിയും? പൂര്‍ണ്ണതയില്‍ യഥാര്‍ത്ഥ ധാര്‍മ്മിക സ്വാതന്ത്ര്യം ഉള്‍പ്പെടുന്നില്ലെങ്കില്‍ ഒരു പൂര്‍ണ്ണ സൃഷ്ടി എങ്ങനെ വീഴും?`