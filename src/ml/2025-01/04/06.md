---
title:  മനസ്സലിവുള്ളവനും തീക്ഷ്ണതയുള്ളവനും
date:   23/01/2025
---

ബൈബിളിലെ ദൈവം മനസ്സലിവുള്ളവനും തീക്ഷ്ണതയുള്ളവനുമാണ്. ഈ ദൈവിക വികാരങ്ങളെല്ലാം യേശുക്രിസ്തുവില്‍ അങ്ങേയറ്റം പ്രകടമാക്കപ്പെട്ടിരിക്കുന്നു. ദൈവം കനിവുള്ളവനാണ് (യെശ. 63:9; എബ്രാ. 4:15 മായി താരതമ്യപ്പെടുത്തുക). അവന്‍റെ ജനത്തിന്‍റെ ദുഃഖങ്ങളില്‍ ആഴമായി വേദനപ്പെടുന്നവനാണ് (ന്യായാ. 10:16; ലൂക്കൊസ് 19:41), കേള്‍ക്കുവാനും ഉത്തരമരുളുവാനും ആശ്വസിപ്പിക്കുവാനും മനസ്സൊരുക്കമുള്ളവനാണ് (യെശ. 49:10,15; മത്തായി 9:36; 14:14).

`വായിക്കുക: 1 കൊരി. 13:4-8. നമുക്കു മറ്റുള്ളവരുമായുള്ള ബന്ധത്തില്‍ ദൈവത്തിന്‍റെ സഹതാപം നിറഞ്ഞതും വിസ്മയകരവുമായ സ്നേഹം പ്രതിഫലിപ്പിക്കുന്നതിന് ഏതു വിധത്തിലാണ് ഈ വേദഭാഗം നമ്മോട് ആവശ്യപ്പെടുന്നത്?`

1 കൊരിന്ത്യര്‍ 13:4-8 വരെ കാണപ്പെടുന്ന തരത്തിലുള്ള സ്നേഹത്തെ പ്രകാശിപ്പിക്കുന്ന വ്യക്തികളുമായുള്ള ബന്ധമാണ് നാം കാംക്ഷിക്കുന്നത്. എന്നാല്‍ മറ്റുള്ളവരോട് ഇത്തരത്തിലുള്ള ഒരു വ്യക്തി ആയിത്തീരുവാന്‍ എപ്പോഴൊക്കെയാണ് നാം ശ്രമിക്കുന്നത്? നമുക്കു നമ്മെത്തന്നെ ദീര്‍ഘക്ഷമയുള്ളവരും ദയയുള്ളവരും ആക്കുവാന്‍ കഴിയുകയില്ല; നമുക്കു നമ്മെ അസൂയയുള്ളവരും ദുരഭിമാനമുള്ളവരും ധിക്കാരികളും സ്വയത്തെ അന്വേഷിക്കുന്നവരും ആക്കാതിരിക്കുവാന്‍ കഴിയുകയില്ല. "എല്ലാം വിശ്വസിക്കുകയും എല്ലാം പ്രത്യാശിക്കുകയും എല്ലാം സഹിക്കുകയും ഒരു നാളും ഉതിര്‍ന്നുപോകാത്തതും" ആയ ഒരു സ്നേഹം നമ്മോടു കൂട്ടിച്ചേര്‍ക്കുവാന്‍ നമുക്കു കഴിയുകയില്ല (1 കൊരി. 13:7,8). ആത്മാവിന്‍റെ ഫലം എന്നവിധം മാത്രമേ അത്തരം ഒരു സ്നേഹം നമ്മുടെ ജീവിതത്തില്‍ പ്രകാശിപ്പിക്കുവാന്‍ കഴിയുകയുള്ളൂ. വിശ്വാസത്താല്‍ ക്രിസ്തുയേശുവിലുള്ളവരുടെ ഹൃദയങ്ങളില്‍ പരിശുദ്ധാത്മാവ് ദൈവസ്നേഹം ചൊരിയുന്നു എന്നുള്ളതുകൊണ്ട് നമുക്ക് ദൈവത്തെ സ്തുതിക്കാം (റോമര്‍ 5:5).

ദൈവകൃപയാലും പരിശുദ്ധാത്മശക്തിയാലും ദൈവത്തിന്‍റെ അത്യധികമായ വികാരാധീനവും, എന്നാല്‍ എല്ലായ്പോഴും സമ്പൂര്‍ണ്ണമായ നീതിയും യുക്തിസഹവും ആയ സ്നേഹത്തോട് നമുക്കെങ്ങനെ ഏതെല്ലാം പ്രായോഗിക വഴികളില്‍ പ്രതികരിക്കുവാനും പ്രതിഫലിക്കുവാനും കഴിയും? ഒന്നാമതായി, ഏറ്റവും അനുയോജ്യമായ പ്രതികരണം സ്നേഹം ആയ ദൈവത്തെ ആരാധിക്കുക എന്നതാണ്. രണ്ടാമതായി, മറ്റുള്ളവരോട് മനസ്സലിവോടും കരുണയോടും കൂടിയ സ്നേഹം ഊര്‍ജ്ജസ്വലതയോടെ കാണിച്ചുകൊണ്ട് ദൈവസ്നേഹത്തോട് നാം പ്രതികരിക്കണം. നമ്മുടെ ക്രിസ്തീയ വിശ്വാസത്തില്‍ നാം വെറുതേ ആശ്വാസപ്രദരായിരിക്കരുത്. എന്നാല്‍ മറ്റുള്ളവരെ ആശ്വസിപ്പിക്കുവാന്‍ നാം പ്രേരിതരാകണം. അവസാനമായി, ദൈവത്തിനു മാത്രമല്ലാതെ, നമുക്ക് നമ്മുടെ ഹൃദയത്തിനു മാറ്റം വരുത്തുവാന്‍ കഴിയുകയില്ല എന്നത് നാം തിരിച്ചറിയണം.

അതുകൊണ്ട്, നല്ലതിനെ ഉയര്‍ത്തുകയും ഉള്ളിലെ പതിര്‍ നീക്കം ചെയ്യുകയും ചെയ്യുന്ന നിര്‍മ്മലവും ശുദ്ധീകരിക്കുന്നതുമായ സ്നേഹവും ഒരു പുതിയ ഹൃദയവും നമുക്കും മറ്റുള്ളവര്‍ക്കും നല്‍കുവാന്‍ ദൈവത്തോട് അപേക്ഷിക്കാം. "എന്നാല്‍ ഞങ്ങള്‍ക്കു നിങ്ങളോടുള്ള സ്നേഹം വര്‍ദ്ധിക്കുന്നതുപോലെ കര്‍ത്താവു നിങ്ങള്‍ക്കു തമ്മിലും എല്ലാവരോടുമുള്ള സ്നേഹം വര്‍ദ്ധിപ്പിച്ച് കവിയുമാറാക്കുകയും ... നമ്മുടെ ദൈവവും പിതാവുമായവന്‍റെ മുമ്പാകെ വിശുദ്ധീകരണത്തില്‍ അനിന്ദ്യരായി വെളിപ്പെടുംവണ്ണം നിങ്ങളുടെ ഹൃദയങ്ങളെ സ്ഥിരപ്പെടുത്തുകയും ചെയ്യുമാറാകട്ടെ" എന്നത് നമ്മുടെ പ്രാര്‍ത്ഥനയായിരിക്കട്ടെ (1 തെസ്സ. 3:12,13).

`ഇത്തരത്തിലുള്ള സ്നേഹം വെളിപ്പെടുത്തുന്നതിനുള്ള ഒരേയൊരു മാര്‍ഗ്ഗം സ്വയത്തോടും സ്വാര്‍ത്ഥതയോടും നമ്മുടെ സ്വാഭാവിക ഹൃദയത്തിലെ ദുര്‍മ്മാര്‍ഗ്ഗങ്ങളോടുമുള്ള ഒരു മരണം മാത്രമായിരിക്കുന്നത് എന്തുകൊണ്ട്? സ്വയത്തോടുള്ള ഈ മരണം വരിക്കുന്നതിന് എന്തെല്ലാം തിരഞ്ഞെടുപ്പുകള്‍ നമുക്കുണ്ടാക്കുവാന്‍ കഴിയും?`