---
title:  ക്രിസ്തുവിന്‍റെ മനസ്സലിവ്
date:   21/01/2025
---

ദൈവത്തിന്‍റെ മനസ്സലിവിനെ ചിത്രീകരിക്കുന്നതിന് പഴയനിയമത്തിലെന്നപോലെ പുതിയനിയമത്തിലും ഇതേ അലങ്കാരപ്രയോഗം ഉപയോഗിച്ചിട്ടുണ്ട്. പൗലൊസ് പിതാവായ ദൈവത്തെ "മനസ്സലിവുള്ള പിതാവും സര്‍വാശ്വാസം നല്‍കുന്നവനും" എന്നവിധം ചിത്രീകരിക്കുന്നു (2 കൊരി. 1:3). അതിലുപരി, ദൈവത്തെ "കരുണാസമ്പന്നന്‍" എന്നും "നമ്മെ സ്നേഹിച്ച മഹാസ്നേഹം നിമിത്തം" മാനവകുലത്തെ വീണ്ടെടുക്കുന്നു എന്നും പൗലൊസ് വിശദീകരിക്കുന്നു (എഫെ. 2:4).

വിവിധ ഉപമകളില്‍, ക്രിസ്തുതന്നെ പിതാവിന്‍റെ മനസ്സലിവിനെ ചിത്രീകരിക്കുന്നതിന് യുക്തിക്കു നിരക്കാത്ത, ഹൃദയഭേദകമായ വികാരം എന്നൊക്കെയുള്ള പദങ്ങള്‍ ആവര്‍ത്തിച്ച് ഉപയോഗിക്കുന്നു (മത്തായി 18:27; ലൂക്കൊസ് 10:33; 15:20). പഴയനിയമത്തിലും പുതിയനിയമത്തിലും ദൈവത്തിന്‍റെ മനസ്സലിവിനെ ചിത്രീകരിക്കുന്ന അതേ ഭാഷ ദുരിതത്തിലായിരിക്കുന്നവരോടുള്ള യേശുവിന്‍റെ മനസ്സലിവോടെയുള്ള പ്രതികരണത്തെ ചിത്രീകരിക്കുവാന്‍ സുവിശേഷങ്ങളിലും ഉപയോഗിക്കുന്നു.

`വായിക്കുക: മത്തായി 9:36; 14:14; മര്‍ക്കൊസ് 1:41; 6:34; ലൂക്കൊസ് 7:13; മത്തായി 23:37 കൂടെ കാണുക. ജനത്തിന്‍റെ കഷ്ടാവസ്ഥ കാരണം ക്രിസ്തു മനസ്സലിഞ്ഞതിനെപ്പറ്റി ഈ വാക്യങ്ങള്‍ എന്ത് വെളിച്ചമാണ് വീശുന്നത്?`

ദുരവസ്ഥയില്‍ അല്ലെങ്കില്‍ ആവശ്യങ്ങളിലിരുന്ന മനുഷ്യരുടെ മേല്‍ ക്രിസ്തു മനസ്സലിവുള്ളവന്‍ ആയതിനെക്കുറിച്ച് സുവിശേഷങ്ങള്‍ ആവര്‍ത്തിച്ച് പറയുന്നു. യേശു മനസ്സലിവുള്ളവന്‍ ആകുക മാത്രമല്ല, മനുഷ്യരുടെ ആവശ്യങ്ങളെപ്പറ്റി സംസാരിക്കുകയും ചെയ്തു.

യേശു അവന്‍റെ ജനത്തെ ഓര്‍ത്ത് വിലപിക്കുകകൂടി ചെയ്തു. യേശു നഗരത്തെ നോക്കിയപ്പോള്‍ അവന്‍റെ കണ്ണുകളില്‍ കണ്ണുനീര്‍ നിറഞ്ഞത് ഒരുവന് സങ്കല്പിക്കുവാന്‍ കഴിയും. "നിന്‍റെ മക്കളെ ചേര്‍ത്തുകൊള്‍വാന്‍ എനിക്ക് എത്രവട്ടം മനസ്സായിരുന്നു; നിങ്ങള്‍ക്കോ മനസ്സായില്ല" (മത്തായി 23:37). ഇവിടെ, ക്രിസ്തുവിന്‍റെ വിലാപം പഴയനിയമത്തിലുടനീളം ദൈവത്തെ ചിത്രീകരിക്കുന്നതുമായി പൊരുത്തപ്പെടുന്നതായി നാം കാണുന്നു. വാസ്തവത്തില്‍, ഒരു പക്ഷി അതിന്‍റെ കുഞ്ഞുങ്ങളെ പരിപാലിക്കുന്ന അലങ്കാരപ്രയോഗം പുരാതന കിഴക്കന്‍ പ്രദേശങ്ങളില്‍മാത്രം ഉപയോഗിച്ചിരുന്ന ദൈവികതയുടെ അലങ്കാരപ്രയോഗങ്ങളാണെന്ന് പല ബൈബിള്‍ പണ്ഡിതന്മാരും അഭിപ്രായപ്പെടുന്നു. ഇവിടെ, ദൈവം തന്‍റെ കുഞ്ഞുങ്ങളെ സംരക്ഷിക്കുകയും പരിപാലിക്കുകയും ചെയ്യുന്ന ഒരു പക്ഷിയെപ്പോലെയുള്ള ഒരു സൂചനയാണ് പലരും ആവ. 32:11 ല്‍ കാണുന്നത്.

ആത്യന്തികമായ സ്നേഹത്തിന്‍റെ പ്രകടനമെന്നവിധം നമുക്കുവേണ്ടി സ്വയം ഏല്പിച്ചുതന്ന യേശുക്രിസ്തുവിന്‍റെ മനസ്സലിവോടുകൂടിയ മഹാസ്നേഹത്തെക്കാളും വലുതായ ഒരു മാതൃക വേറെയില്ല. എന്നിരുന്നാലും ക്രിസ്തു ദൈവത്തിന്‍റെ സമ്പൂര്‍ണ്ണ സ്വരൂപം മാത്രമല്ല. അവന്‍ മാനവകുലത്തിന് സമ്പൂര്‍ണ്ണ മാതൃകയും കൂടിയാണ്. മറ്റുള്ളവരുടെ ആവശ്യങ്ങളില്‍ ശ്രദ്ധ കേന്ദ്രീകരിച്ചുകൊണ്ട് ക്രിസ്തുവിന്‍റെ ജീവിതത്തിലൂടെ നമുക്കെങ്ങനെ നമ്മുടെ ജീവിതത്തെ മാതൃകയാക്കുവാനും അങ്ങനെ, കേവലം ദൈവസ്നേഹം പ്രസംഗിക്കാതെ പ്രത്യക്ഷമായ രീതിയില്‍ അത് കാണിക്കുവാനും എങ്ങനെ കഴിയും?