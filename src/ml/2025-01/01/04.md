---
title:  സ്നേഹം ഔദാര്യമായി നല്‍കപ്പെടുന്നു
date:   31/12/2024
---

ആവര്‍ത്തിച്ചുള്ള മത്സരങ്ങള്‍ ഉണ്ടായിരുന്നിട്ടും ദൈവം യിസ്രായേലിന്മേല്‍ നിരന്തരം അവന്‍റെ സ്നേഹം ഔദാര്യമായി ചൊരിയുക മാത്രമല്ല, നാം പാപികള്‍ ആയിരിക്കുമ്പോള്‍തന്നെ അവന്‍റെ സ്നേഹം നമ്മുടേമേല്‍ നിരന്തരം ചൊരിഞ്ഞുകൊണ്ടിരിക്കുന്നു. നാം ദൈവത്തിന്‍റെ സ്നേഹം അര്‍ഹിക്കുന്നില്ല, നമുക്കത് സമ്പാദിക്കുവാന്‍ കഴിയുകയുമില്ല. നേരേമറിച്ച്, ദൈവത്തിന് നമ്മെ ആവശ്യമില്ല. ബൈബിളിലെ ദൈവത്തിന് ഒന്നിന്‍റെയും ആവശ്യമില്ല (അ.പ്ര. 17:25). നിങ്ങള്‍ക്കും എനിക്കും എല്ലാവര്‍ക്കുംവേണ്ടിയുള്ള ദൈവത്തിന്‍റെ സ്നേഹം തികച്ചും അവന്‍റെ സ്വന്തം ഇഷ്ടപ്രകാരം ഉള്ളതാണ്.

`വെളി. 4:11 ഉം സങ്കീ. 33:6 ഉം തമ്മില്‍ താരതമ്യം ചെയ്യുക. സൃഷ്ടിപ്പുമായി ബന്ധപ്പെട്ടുള്ള ദൈവത്തിന്‍റെ സ്വാതന്ത്ര്യത്തെക്കുറിച്ച് ഈ വാക്യങ്ങള്‍ നമ്മോട് എന്തു പറയുന്നു?`

ദൈവം ഈ ലോകത്തെ സ്വതന്ത്രമായി സൃഷ്ടിച്ചു. അതുകാരണം ദൈവം എല്ലാ മഹത്വത്തിനും മാനത്തിനും അധികാരത്തിനും യോഗ്യനാണ്. ഒരു ലോകത്തെയും സൃഷ്ടിക്കേണ്ട ആവശ്യം ദൈവത്തിനില്ലായിരുന്നു. ലോകസ്ഥാപനത്തിനുമുമ്പുതന്നെ ദൈവത്വത്തിനുള്ളില്‍ നിലനിന്നിരുന്ന സ്നേഹബന്ധം അവന്‍ ആസ്വദിച്ചുകഴിഞ്ഞിരുന്നു.

`യോഹ. 17:24 വായിക്കുക. ലോകം ഉണ്ടാകുന്നതിനുമുമ്പുള്ള ദൈവത്തിന്‍റെ സ്നേഹത്തെക്കുറിച്ച് ഈ വാക്യം നമ്മോടെന്തു പറയുന്നു?`

അവന്‍റെ സ്നേഹത്തിന്‍റെ ഒരു ഉപാധി എന്നവിധം ദൈവത്തിന് സൃഷ്ടികള്‍ ആവശ്യമായിരുന്നില്ല. എന്നാല്‍ അവന്‍റെ സ്നേഹത്തിന്‍റെ സ്വഭാവമനുസരിച്ച് അവന്‍ ലോകത്തെ സൃഷ്ടിക്കുവാനും അവന്‍റെ സൃഷ്ടികളുമായി ഒരു സ്നേഹബന്ധത്തില്‍ പ്രവേശിക്കുവാനും ആഗ്രഹിച്ചു.

അവന്‍റെ ഔദാര്യസ്നേഹത്തിന്‍റെ ചൊരിയല്‍ എന്നവിധം ഈ ലോകത്തെ ഔദാര്യമായി സൃഷ്ടിക്കുക മാത്രമല്ല, മാനവകുലം ഏദെന്‍ തോട്ടത്തില്‍വച്ച് പാപത്തില്‍ വീണുപോയതിനുശേഷവും നാം വ്യക്തിപരമായി പാപം ചെയ്യുന്നതിനുശേഷംപോലും അവന്‍ മനുഷ്യനെ തുടര്‍ച്ചയായും ഔദാര്യമായും സ്നേഹിക്കുന്നു.

ഏദെനിലെ വീഴ്ചയ്ക്കുശേഷം, തുടര്‍ന്ന് ജീവിക്കുവാനും ദൈവത്തിന്‍റെ സ്നേഹം കൈപ്പറ്റുവാനും ആദാമിനും ഹവ്വയ്ക്കും അര്‍ഹതയില്ലായിരുന്നു. എന്നാല്‍ "സകലത്തെയും തന്‍റെ ശക്തിയുള്ള വചനത്താല്‍ വഹിക്കുന്നവന്‍" (എബ്രാ. 1:3) അവന്‍റെ മഹല്‍സ്നേഹത്തിലും കരുണയിലും കൃപയിലും അവരുടെ ജീവനെ നിലനിര്‍ത്തുകയും മനുഷ്യരാശിയെ സ്നേഹത്തില്‍ തന്നോട് നിരപ്പിക്കുവാന്‍ ഒരു വഴി ഉണ്ടാക്കുകയും ചെയ്തു. ആ നിരപ്പിക്കല്‍ നമ്മെയും ഉള്‍പ്പെടുത്തുന്നു.

`ഈ ലോകത്തിന്‍റെ വീണ അവസ്ഥയിലും തിന്മയിലും ദൈവം തുടര്‍ച്ചയായി അവന്‍റെ സ്നേഹത്തെ ഈ ലോകത്തിനുമേല്‍ ചൊരിയുന്നു എന്ന വസ്തുത അവന്‍റെ സ്നേഹത്തെയും സ്വഭാവത്തെയും സംബന്ധിച്ച് നമ്മോടെന്തു പറയുന്നു? അവനെ തിരിച്ച് സ്നേഹിക്കുന്നതിന് ഈ സത്യം നമ്മെ എങ്ങനെ കാരണമാക്കണം?`