---
title:  കൂടുതല്‍ പഠനത്തിന്
date:   03/01/2025
---

"മണവാളനെ എതിരേല്പാന്‍" എന്ന അദ്ധ്യായം ക്രിസ്തുവിന്‍റെ ഉപമകള്‍ എന്ന എലന്‍ വൈറ്റിന്‍റെ പുസ്തകത്തില്‍നിന്നു വായിക്കുക പേജ് 480.

"ദൈവത്തെ തെറ്റായവിധം ഗ്രഹിച്ചതിന്‍റെ അനന്തരഫലമായി കൂരിരുട്ട് ലോകത്തെ മൂടുന്നു. ദൈവസ്വഭാവത്തെക്കുറിച്ചുള്ള ജ്ഞാനം മനുഷ്യര്‍ക്കു നഷ്ടപ്പെടുന്നു. അത് തെറ്റിദ്ധരിക്കപ്പെടുകയും തെറ്റായി വ്യാഖ്യാനിക്കപ്പെടുകയും ചെയ്തുകൊണ്ടിരിക്കുന്നു. വെളിച്ചം പകരുകയും രക്ഷണ്യശക്തി വെളിവാക്കുകയും ചെയ്യുന്ന ഒരു ദൂത് ഈ കാലഘട്ടത്തില്‍ പ്രഖ്യാപിക്കപ്പെടണം. എല്ലായിടവും ദൈവസ്വഭാവം വെളിപ്പെടണം. ലോകത്തിന്‍റെ അന്ധകാരത്തില്‍ ദൈവമഹത്വത്തിന്‍റെയും നന്മയുടെയും കൃപയുടെയും സത്യത്തിന്‍റെയും വെളിച്ചം പ്രതിഫലിക്കണം.

ഈ വേലയെ സംബന്ധിച്ച് പ്രവാചകനായ യെശയ്യാവ് ഇപ്രകാരം പറയുന്നു: "സുവാര്‍ത്താദൂതിയായ സീയോനേ, നീ ഉയര്‍ന്ന പര്‍വ്വതത്തിലേക്കു കയറിച്ചെല്ലുക; സുവാര്‍ത്താദൂതിയായ യെരൂശലേമേ, നിന്‍റെ ശബ്ദം ശക്തിയോടെ ഉയര്‍ത്തുക; ഭയപ്പെടാതെ ഉയര്‍ത്തുക; യെഹൂദാ നഗരങ്ങളോട്: ഇതാ, നിങ്ങളുടെ ദൈവം എന്നു പറക, ഇതാ, യഹോവയായ കര്‍ത്താവ് ബലശാലിയായി വരുന്നു; അവന്‍റെ ഭുജം അവനുവേണ്ടി ഭരണം ചെയ്യുന്നു; ഇതാ കൂലി അവന്‍റെ പക്കലും പ്രതിഫലം അവന്‍റെ കയ്യിലും ഉണ്ട്" (യെശ. 40:9,10).

"ഇതാ, നിങ്ങളുടെ ദൈവം" എന്ന് മണവാളന്‍റെ വരവിനുവേണ്ടി കാത്തിരിക്കുന്നവര്‍ പറയേണ്ടതാണ്. ദൈവകൃപയുടെ അന്ത്യരശ്മി അഥവാ കൃപയുടെ അന്ത്യദൂത് സ്നേഹമെന്ന ദൈവസ്വഭാവത്തിന്‍റെ വെളിവാക്കലായി ലോകത്തില്‍ പ്രസംഗിക്കപ്പെടണം. ദൈവമക്കള്‍ തന്‍റെ മഹത്വം വെളിപ്പെടുത്തണം. ദൈവകൃപ തങ്ങള്‍ക്കെന്താണ് ചെയ്തതെന്ന് അവരുടെ സ്വന്തജീവിതത്തിലും സ്വഭാവത്തിലും കൂടെ വെളിപ്പെടണം. "നീതിസൂര്യന്‍റെ കിരണങ്ങളായ സത്യവചനങ്ങളും വിശുദ്ധിയുള്ള പ്രവൃത്തികളും അവരുടെ സല്‍ക്കര്‍മ്മങ്ങളായി പ്രകാശിക്കണം" (EGW Christ’s Objetc Lessons, pp. 415, 416).

**ചര്‍ച്ചകള്‍**

`1. ദൈവം ഇല്ല എന്ന ചിന്തയെക്കാള്‍ മോശമാണ് ദൈവം നമ്മെ വെറുക്കുന്നു എന്ന ചിന്ത. അത് സത്യമാണെങ്കില്‍ എത്ര വ്യത്യസ്തമായ ഒരു ലോകത്തില്‍ നാം നിലനില്‍ക്കും.`

`2. നമ്മുടെ ലോകത്തില്‍ ഇന്ന് ദൈവത്തിന്‍റെ സ്വഭാവത്തെപ്പറ്റി ഇത്രയുമധികം തെറ്റിദ്ധാരണകള്‍ നിലവിലുള്ളത് എന്തുകൊണ്ടെന്നാണ് നിങ്ങള്‍ ചിന്തിക്കുന്നത്? ദൈവസ്നേഹത്തിന്‍റെ സ്വഭാവത്തെപ്പറ്റി കൂടുതല്‍ വ്യക്തമായി കാണുവാന്‍ ജനത്തെ സഹായിക്കുന്നതിനുള്ള വഴികളെക്കുറിച്ച് ചിന്തിക്കുകയും ചര്‍ച്ച ചെയ്യുകയും ചെയ്യുക.`

`3. ഇന്ന് ദൈവത്തിന്‍റെ സ്വഭാവത്തെക്കുറിച്ച് പ്രസംഗിക്കപ്പെടേണ്ട ദൂത് എന്താണ്? ദൈവസ്നേഹത്തിന്‍റെ യാഥാര്‍ത്ഥ്യങ്ങളെക്കുറിച്ച് പരിചയമില്ലാത്ത ഒരാളിനോട് ഈ ദൂത് എങ്ങനെ വിശദീകരിച്ചുകൊടുക്കും? അവന്‍റെ സ്നേഹത്തിന്‍റെയും അത്ഭുതസ്വഭാവത്തിന്‍റെയും യാഥാര്‍ത്ഥ്യത്തെ കാണിക്കുന്ന എന്തു തെളിവ് നിങ്ങള്‍ക്കു കാണിക്കുവാന്‍ കഴിയും?`

`4. ദൈവത്തിന്‍റെ സ്നേഹത്തെക്കുറിച്ച് സംസാരിക്കുന്നത് ഒരു കാര്യം. ആ സ്നേഹം നമ്മുടെ ജീവിതത്തില്‍ വെളിപ്പെടുത്തുകയും പ്രതിഫലിപ്പിക്കുകയും ചെയ്യുന്നത് മറ്റൊരു കാര്യം. നമുക്കുചുറ്റും ഉള്ളവരോട് എന്തെല്ലാം വിശുദ്ധ പ്രവൃത്തികള്‍ ദൈവത്തിന്‍റെ സ്നേഹത്തെ വെളിപ്പെടുത്തും?`