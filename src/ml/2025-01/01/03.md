---
title:  പ്രത്യുപകാരം ചെയ്യാത്ത സ്നേഹം
date:   30/12/2024
---

വീഴ്ച ഭവിച്ച മാനവകുലത്തിനുവേണ്ടിയുള്ള അവന്‍റെ സ്നേഹത്തിന്‍റെ ശ്രദ്ധേയമായ ഉദാഹരണം ഹോശേയയുടെ കഥയില്‍ കാണപ്പെടുന്നു. "നീ ചെന്ന് പരസംഗം ചെയ്യുന്ന നിന്‍റെ ഭാര്യയെയും പരസംഗത്തില്‍ ജനിച്ച മക്കളെയും എടുക്ക" എന്ന് ദൈവം പ്രവാചകനായ ഹോശേയയോട് കല്പിച്ചു" (ഹോശേയ 1:2). യിസ്രായേല്‍ അവിശ്വസ്തതയിലും ആത്മീയ വേശ്യാവൃത്തിയിലും ആയിരുന്നപ്പോള്‍പോലും ഹോശേയയും തന്‍റെ അവിശ്വസ്ത ഭാര്യയും ദൈവത്തിന് തന്‍റെ ജനത്തോടുള്ള സ്നേഹത്തിന്‍റെ ജീവിക്കുന്ന സാധനപാഠങ്ങള്‍ ആകേണ്ടതായിരുന്നു. അതായത്, അത് അര്‍ഹിക്കപ്പെടാത്തവരുടെമേല്‍ അര്‍പ്പിക്കപ്പെട്ട ദൈവത്തിന്‍റെ ഔദാര്യമായ സ്നേഹത്തിന്‍റെ ഒരു കഥയാണ്.

വാസ്തവത്തില്‍, ദൈവത്തിന്‍റെ വിശ്വസ്തതയും സ്നേഹവും ഉണ്ടായിരുന്നപ്പോഴും, ജനം വീണ്ടും വീണ്ടും അവനെതിരെ മത്സരിച്ചു. അങ്ങനെ, തിരുവെഴുത്തുകള്‍ ദൈവത്തെ അവിശ്വസ്തയായ ഇണയുടെ പ്രതിഫലം ലഭിക്കാത്ത സ്നേഹിതന്‍ എന്നവിധം ആവര്‍ത്തിച്ച് ചിത്രീകരിക്കുന്നു. അവന്‍ തന്‍റെ ജനത്തെ സമ്പൂര്‍ണ്ണമായും വിശ്വസ്തതയോടും സ്നേഹിച്ചു. എന്നാല്‍ അവര്‍ അവനെ നിന്ദിക്കുകയും മറ്റു ദേവന്മാരെ സേവിക്കുകയും ആരാധിക്കുകയും അവനെ ആഴമാംവിധം ദുഃഖിപ്പിക്കുകയും എത്താവുന്നതിലപ്പുറമായി ബന്ധത്തെ തകര്‍ക്കുകയും ചെയ്തു.

`വായിക്കുക: ഹോശേയ 14:1-4 ദൈവത്തിന്‍റെ ജനത്തോടുള്ള അവന്‍റെ അചഞ്ചലമായ സ്നേഹത്തെക്കുറിച്ച് ഈ വാക്യങ്ങള്‍ എന്താണ് വെളിപ്പെടുത്തുന്നത്?`

അവന്‍റെ ജനത്തിന്‍റെ ആവര്‍ത്തിച്ചുള്ള മത്സരത്തിന്‍റെ അനന്തരഫലമായി ദൈവം ഇങ്ങനെ പ്രഖ്യാപിക്കുന്നു: "ഞാന്‍ അവരുടെ പിന്മാറ്റത്തെ ചികിത്സിച്ച് സൗഖ്യമാക്കും; ഞാന്‍ അവനെ ഔദാര്യമായി സ്നേഹിക്കും." "ഔദാര്യമായി" എന്ന പദം എബ്രായഭാഷയില്‍ നെഡാബാ (nedabah) എന്ന വാക്കില്‍നിന്നും പരിഭാഷപ്പെടുത്തിയതും സ്വമേധയാ അര്‍പ്പിക്കപ്പെട്ടത് എന്ന് അര്‍ത്ഥമാക്കുന്നതുമാണ്. വിശുദ്ധമന്ദിര വ്യവസ്ഥയില്‍ സ്വമേഥാ വഴിപാടുകള്‍ക്ക് ഉപയോഗിച്ചിരുന്ന അതേ പദപ്രയോഗമാണിത്.

ഹോശേയയിലുടനീളവും തിരുവെഴുത്തിലെ വിവരണങ്ങളിലുടനീളവും ദൈവം തന്‍റെ ജനത്തോട് അത്ഭുതകരമായ സമര്‍പ്പണവും സഹതാപവും കാണിക്കുന്നു. തിരുത്തലുകള്‍ക്കതീതമാണെന്ന് തോന്നുംവിധം ഉടമ്പടിബന്ധത്തെ തകര്‍ത്തുകൊണ്ട്, അവര്‍ ആവര്‍ത്തിച്ച്, മറ്റ് ദേവന്മാര്‍ക്കു പിന്നാലെ പോയില്ലെങ്കിലും ദൈവം അവന്‍റെ സ്വന്ത ഇഷ്ടത്താല്‍ തുടര്‍ന്ന് അവരുടെമേല്‍ അവന്‍റെ സ്നേഹം അര്‍പ്പിച്ചു. ജനം ദൈവത്തിന്‍റെ സ്നേഹത്തിന് അര്‍ഹരല്ലായിരുന്നു; അതിനുള്ള അവകാശവാദം അവര്‍ നിരസിക്കുകയും നഷ്ടപ്പെടുത്തുകയും ചെയ്തു. ധാര്‍മ്മികമായോ മറ്റോ ഉള്ള യാതൊരു നിര്‍ബന്ധവുമില്ലാതെ അവരെ തുടര്‍ന്ന് സ്നേഹിച്ചു. ഇവിടെയും മറ്റുള്ളിടങ്ങളിലും തിരുവെഴുത്തുകള്‍ ദൈവസ്നേഹത്തെ ഔദാര്യമായതും സ്വമേധയാ ഉള്ളതും എന്നവിധം പ്രദര്‍ശിപ്പിക്കുന്നു.

`പലരും ദൈവത്തെ വിദൂരവും പരുഷവുമായ ഭരണാധികാരിയും ന്യായാധിപനും ആണെന്ന് കരുതുന്നു. ഒരു അവിശ്വസ്ത ഇണയുടെ പ്രതിഫലം ലഭിക്കാത്ത സ്നേഹിതനെന്നവിധം ദൈവം നിന്ദിക്കപ്പെടുകയും ദുഃഖിതനാകുകയും ചെയ്യുന്ന അലങ്കാരപ്രയോഗം ദൈവത്തെ വ്യത്യസ്തമായി കാണുവാന്‍ നിങ്ങളെ എങ്ങനെ സഹായിക്കുന്നു? ദൈവവുമായുള്ള നിങ്ങളുടെ സ്വന്തം ബന്ധത്തെ വീക്ഷിക്കുന്ന രീതിയെ ഇത് എങ്ങനെ മാറ്റുന്നു?`