---
title:  നമുക്കുവേണ്ടി ക്രൂശിക്കപ്പെട്ടു
date:   02/01/2025
---

ദൈവം എല്ലാവരെയും അവനുമായുള്ള ഒരു സ്നേഹബന്ധത്തിനുവേണ്ടി ക്ഷണിക്കുന്നു, എന്നാല്‍ നിത്യമായ ഫലം അനുഭവിക്കുന്നത് ക്ഷണം സൗജന്യമായി സ്വീകരിക്കുന്നവര്‍ മാത്രമാണ്. കല്യാണവിരുന്നിന്‍റെ ഉപമയില്‍ നാം കണ്ടുകഴിഞ്ഞതുപോലെ, രാജാവ് വിളിച്ച പലരും "വരുവാന്‍ ഒരുക്കമുള്ളവരായിരുന്നില്ല" (മത്തായി 22:3).

അതുപോലെ, അവന്‍റെ ക്രൂശീകരണത്തിന് തൊട്ടുമുമ്പ് "യെരൂശലേമേ, യെരൂശലേമേ, പ്രവാചകന്മാരെ കൊല്ലുകയും നിന്‍റെ അടുക്കല്‍ അയച്ചിരിക്കുന്നവരെ കല്ലെറിയുകയും ചെയ്യുന്നവളേ, കോഴി തന്‍റെ കുഞ്ഞുങ്ങളെ ചിറകിന്‍കീഴില്‍ ചേര്‍ക്കുംപോലെ നിന്‍റെ മക്കളെ ചേര്‍ത്തുകൊള്‍വാന്‍ എനിക്ക് എത്രവട്ടം മനസ്സായിരുന്നു; നിങ്ങള്‍ക്കോ മനസ്സായില്ല" എന്നവിധം യേശു തന്‍റെ ക്രൂശീകരണത്തിനു തൊട്ടുമുമ്പ് വിലപിച്ചു (മത്തായി 23:27). ക്രിസ്തുവിന് അവരെ ചേര്‍ക്കുവാന്‍ മനസ്സായിരുന്നു, എന്നാല്‍ അവര്‍ക്കു മനസ്സില്ലായിരുന്നു. "മനസ്സായില്ല" എന്ന് അര്‍ത്ഥമാക്കുന്ന സാധാരണയുള്ള ഗ്രീക്കുക്രിയാപദം (thelo) തന്നെയാണ് അവരെ രക്ഷിക്കുവാനുള്ള ക്രിസ്തുവിന്‍റെ ആഗ്രഹത്തെയും രക്ഷിക്കപ്പെടുവാനുള്ള അവരുടെ ആഗ്രഹമില്ലായ്മയെയും കാണിക്കുവാന്‍ ഉപയോഗിച്ചിരിക്കുന്നത് (ഇതേ പദപ്രയോഗം മത്തായി 22:3-ലും ഉണ്ട്.)

എന്നിട്ടും, ഈ ജനത്തിനും നമുക്കുംവേണ്ടി യേശു ക്രൂശിലേക്കു പോയി. അത്ഭുതസ്നേഹം! മനുഷ്യന്‍റെ പാപം മരണത്തിന് യോഗ്യരാക്കുമ്പോള്‍, ദൈവംതന്നെ (ക്രിസ്തുവില്‍) വില കൊടുക്കുകയും സ്വര്‍ഗ്ഗവും ഭൂമിയും തമ്മിലുള്ള താറുമാറായ ബന്ധത്തിന്‍റെ കേടുതീര്‍ക്കുവാന്‍ ഒരു വഴിയുണ്ടാക്കുകയും ചെയ്തു. അതേ സമയം അതിനുള്ള തന്‍റെ സ്വതന്ത്രമായ പ്രതിബദ്ധതയ്ക്കപ്പുറം യാതൊരു ബാധ്യതയും ഇല്ലെങ്കിലും അവന്‍ തന്‍റെ സ്നേഹം നമ്മില്‍ ചൊരിഞ്ഞുകൊണ്ടേയിരിക്കുന്നു.

`യോഹ. 10:17,18 വായിച്ച് ഗലാ. 2:20-മായി താരതമ്യപ്പെടുത്തുക. ഈ വാക്യങ്ങളില്‍ നമുക്കുള്ള ദൂതെന്താണ്?`

ദൈവത്തിന്‍റെ സ്നേഹം അന്തിമമായി ക്രൂശില്‍ പ്രദര്‍ശിപ്പിച്ചതില്‍, ക്രിസ്തു സ്വമനസ്സാലെ അവനെത്തന്നെ നമുക്കുവേണ്ടി തരുകയായിരുന്നു. ക്രിസ്തു സ്വന്തം ജീവനെ ബലിയര്‍പ്പിച്ചു. അവന്‍റെ ജീവനെ ആരും അവനില്‍നിന്ന് എടുത്തില്ല; ലോകസ്ഥാപനത്തിനുമുമ്പ് സ്വര്‍ഗ്ഗത്തില്‍ ഉണ്ടാക്കിയ രക്ഷാപദ്ധതിപ്രകാരം അവന്‍ അത് സ്വയം അര്‍പ്പിച്ചു.

"ആദാമിന്‍റെ വീഴ്ചയ്ക്കുശേഷം ആവിഷ്കരിച്ചതായിരുന്നില്ല വീണ്ടെടുപ്പിന്‍റെ പദ്ധതി. പൂര്‍വ്വകാലങ്ങളില്‍ മറഞ്ഞിരുന്നിട്ട് ഇപ്പോള്‍ വെളിപ്പെടുത്തപ്പെട്ട (റോമര്‍ 16:24) ഒന്നായിരുന്നു ദൈവം തയ്യാറാക്കിയ രക്ഷാമാര്‍ഗ്ഗം. ദൈവസിംഹാസനത്തിന്‍റെ അടിസ്ഥാനമായ മഹനീയ തത്വങ്ങളുടെ പ്രകാശനമായിരുന്നു അത്. സാത്താന്‍റെ വിശ്വാസത്യാഗത്തെക്കുറിച്ചു സര്‍വ്വശക്തനായ ദൈവം അറിഞ്ഞിരുന്നു. പാപത്തിന്‍റെ ഉത്ഭവത്തിന് കാരണദൂതന്‍ ദൈവമല്ല. എന്നാല്‍ പാപം ഉണ്ടാകുമെന്ന് ദൈവത്തിന് മുന്‍കൂട്ടി അറിയാമായിരുന്നു. പാപത്തിന്‍റെ ഭയാനകമായ പരിണിതഫലത്തെ നേരിടുവാന്‍ ദൈവം പരിഹാരമാര്‍ഗ്ഗവും മുന്‍കൂട്ടി തയ്യാറാക്കിയിരുന്നു. "തന്നില്‍ വിശ്വസിക്കുന്ന ആരും നശിച്ചുപോകാതെ നിത്യജീവന്‍ പ്രാപിക്കേണ്ടതിന്, തന്‍റെ ഏകജാതനായ പുത്രനെ നല്‍കുവാന്‍ തക്കവണ്ണം" വലുതായിരുന്നു ദൈവത്തിന് ലോകത്തോടുള്ള സ്നേഹം (യോഹ. 3:16).