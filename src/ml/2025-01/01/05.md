---
title:  വിളിക്കപ്പെട്ടവര്‍ അനേകര്‍; തിരഞ്ഞെടുക്കപ്പെട്ടവരോ ചുരുക്കം
date:   01/01/2025
---

സ്വതന്ത്രമായ ഇച്ഛയുള്ളവരെ മാത്രമല്ല ദൈവം സ്നേഹിക്കുന്നത്, എന്നാല്‍ അവര്‍ അവനെ തിരിച്ച് സ്നേഹിക്കുവാന്‍കൂടി അവരെ ക്ഷണിക്കുന്നു. അവര്‍ ദൈവസ്നേഹം സ്വീകരിക്കണമോ വേണ്ടയോ എന്ന് സ്വതന്ത്രമായി തിരഞ്ഞെടുക്കുവാനുള്ള കഴിവ് ദൈവം അവര്‍ക്ക് നല്‍കുന്നു എന്നത് ക്രിസ്തുവിന്‍റെ കല്യാണസദ്യയുടെ ഉപമയില്‍ വ്യക്തമാണ്.

`മത്തായി 22:1-14 വരെ വായിക്കുക. ഈ ഉപമയുടെ അര്‍ത്ഥം എന്താണ്?`

ക്രിസ്തുവിന്‍റെ കല്യാണസദ്യയുടെ ഉപമയില്‍, ഒരു രാജാവ് തന്‍റെ മകന്‍റെ കല്യാണം ഒരുക്കുകയും "കല്യാണത്തിന് ക്ഷണിച്ചവരെ വിളിക്കുവാന്‍" ദാസന്മാരെ അയയ്ക്കുകയും ചെയ്തു, എന്നാല്‍ "അവര്‍ക്കോ വരുവാന്‍ മനസ്സായില്ല" (മത്തായി 22:2,3). അവരെ വിളിക്കുന്നതിന് ഒന്നിലധികം തവണ ദാസന്മാരെ അയച്ചു. എന്നാല്‍ അവര്‍ ആ വിളി നിരസിച്ചിട്ട് ദാസന്മാരെ പിടിച്ച് അപമാനിച്ചു കൊന്നുകളഞ്ഞു (മത്തായി 22:4-6).

പിന്നീട് അവന്‍റെ ചില ദാസന്മാരെ കൊന്നുകളഞ്ഞവരെ കൈകാര്യം ചെയ്തശേഷം, രാജാവ് ദാസന്മാരോട് ഇങ്ങനെ പറഞ്ഞു: "കല്യാണം ഒരുങ്ങിയിരിക്കുന്നു; ക്ഷണിക്കപ്പെട്ടവരോ യോഗ്യരായില്ല. ആകയാല്‍ വഴിത്തലയ്ക്കല്‍ ചെന്ന് കാണുന്നവരെയൊക്കെയും കല്യാണത്തിന് വിളിപ്പിന്‍" (മത്തായി 22:8,9). കല്യാണസദ്യയില്‍ സംബന്ധിക്കുവാന്‍ ഒരു രാജാവില്‍നിന്നും കല്യാണവസ്ത്രം സ്വീകരിക്കുന്നതിന്‍റെ ആവശ്യകതയെ കാണിക്കുന്ന കല്യാണവസ്ത്രം ഇല്ലാതിരുന്ന ഒരു മനുഷ്യനെ പുറംതള്ളിയ മറ്റൊരു സംഭവത്തിനുശേഷം "വിളിക്കപ്പെട്ടവര്‍ അനേകര്‍, തിരഞ്ഞെടുക്കപ്പെട്ടവരോ ചുരുക്കം" എന്ന ഗൂഢാര്‍ത്ഥമായതും എന്നാല്‍ അര്‍ത്ഥവത്തായതുമായ ഈ പദപ്രയോഗത്തോടുകൂടി യേശു ഉപമ അവസാനിപ്പിച്ചു" (മത്തായി 22:14).

ഇത് എന്താണ് അര്‍ത്ഥമാക്കുന്നത്? അവസാനമായി "തിരഞ്ഞെടുക്കപ്പെട്ടവര്‍" കല്യാണത്തിന് കര്‍ത്താവിന്‍റെ ക്ഷണം സ്വീകരിച്ചവരാണ്. ഉപമയിലുടനീളം "വിളിക്കുക" എന്നും "ക്ഷണിക്കുക" എന്നും പരിഭാഷപ്പെടുത്തിയിരിക്കുന്ന പദം ഗ്രീക്കുപദമായ കാലിയോ (kaleo) (വിളിക്കുക, ക്ഷണിക്കുക) ആണ്, ആരാണ് ഒടുവില്‍ "തിരഞ്ഞെടുക്കപ്പെട്ടവന്‍" (eklektso) എന്ന് നിര്‍ണ്ണയിക്കപ്പെടുന്നത് ഒരാള്‍ ക്ഷണം സ്വതന്ത്രമായി സ്വീകരിച്ചിട്ടുണ്ടോ എന്നതാണ്.

വാസ്തവത്തില്‍, ദൈവം എല്ലാവരെയും കല്യാണസദ്യക്കു വിളിക്കുന്നു (ക്ഷണിക്കുന്നു). എങ്ങനെയായിരുന്നാലും നമുക്കാര്‍ക്കുവേണമെങ്കിലും ദൈവത്തിന്‍റെ സ്നേഹത്തെ തള്ളിക്കളയാം. സ്നേഹിക്കുന്നതിന് സ്വാതന്ത്ര്യം അനിവാര്യമാണ്. ദൈവം ആരുടെമേലും അവന്‍റെ സ്നേഹം അടിച്ചേല്പിക്കുന്നില്ല. സങ്കടകരമെന്നു പറയട്ടെ, ദൈവവുമായി ഒരു സ്നേഹബന്ധം ഉണ്ടായിരിക്കുന്നതിനെ നമുക്കു തള്ളിക്കളയുവാന്‍ കഴിയും.

തിരഞ്ഞെടുക്കപ്പെട്ടവര്‍ എന്നു പറയുന്നവര്‍ ക്ഷണം സ്വീകരിച്ചവരാണ്. ദൈവത്തെ സ്നേഹിക്കുന്നവര്‍ക്കുവേണ്ടി, നമുക്കു സങ്കല്പിക്കുവാന്‍ കഴിയുന്നതിലുമപ്പുറം കൂടുതല്‍ അത്ഭുതകരമായവ ദൈവം ഒരുക്കിയിരിക്കുന്നു. ഒരിക്കല്‍കൂടി ഇതെല്ലാം സ്നേഹത്തിന്‍റെയും സ്നേഹത്തില്‍ അന്തര്‍ലീനമായ സ്വാതന്ത്ര്യത്തിന്‍റെയും ചോദ്യത്തിലേക്കു വരുന്നു.

`നിങ്ങള്‍ കല്യാണത്തിനുള്ള ക്ഷണം സ്വീകരിക്കുകയും ഉചിതമായ വസ്ത്രം ധരിക്കുകയും ചെയ്താണ് വന്നിരിക്കുന്നതെന്ന് നിങ്ങളുടെ ജീവിതം എങ്ങനെ വെളിപ്പെടുത്തുന്നു?`