---
title:  കല്പനയും കൃപയും
date:   25/03/2025
---

നാം കണ്ടുകഴിഞ്ഞതുപോലെ, കല്പനയും കൃപയും പരസ്പരം എതിരല്ല. പകരം, ദൈവത്തിന്‍റെ സ്നേഹവും ന്യായവും അനുസരിച്ച് അവ വ്യത്യസ്ത പ്രവര്‍ത്തനങ്ങള്‍ ചെയ്യുന്നു. ദൈവത്തിന്‍റെ കൃപയുടെ ഒരു വലിയ പ്രദര്‍ശനമെന്നവിധം ദൈവം കല്പന കൊടുത്തതുതന്നെ കണ്ട പുരാതന യിസ്രായേല്യരെത്തന്നെ, കല്പനയും കൃപയും തമ്മിലുള്ള കടുത്ത വൈരുദ്ധ്യം സംഭ്രമിപ്പിക്കുമായിരുന്നു. ചുറ്റുമുള്ള ജനതകളുടെ ദൈവം ചഞ്ചലവും തീര്‍ത്തും പ്രവചനാതീതവും ആയിരുന്നപ്പോള്‍, ദൈവങ്ങള്‍ എന്താണ് ആഗ്രഹിക്കുന്നതെന്നും എന്താണ് അവരെ പ്രസാദിപ്പിക്കുന്നതെന്നും അറിയുവാന്‍ ജനത്തിന് ഒരു മാര്‍ഗ്ഗവുമില്ലാതെയിരുന്നപ്പോള്‍ ബൈബിളിലെ ദൈവംതന്നെ പ്രസാദിപ്പിക്കുന്ന കാര്യങ്ങളെക്കുറിച്ച് തന്‍റെ ജനത്തോട് വളരെ വ്യക്തമായി നിര്‍ദ്ദേശിക്കുന്നു. അവനെ പ്രസാദിപ്പിക്കുന്നത്, അവന്‍റെ എല്ലാ ജനത്തിന്‍റെയും വ്യക്തിപരവും കൂട്ടായുമുള്ള അന്തിമ നന്മയാണ്.

അതേ, കല്പനയ്ക്കു നമ്മെ പാപത്തില്‍നിന്ന് രക്ഷിക്കുവാനോ മനുഷ്യഹൃദയങ്ങള്‍ക്ക് മാറ്റം വരുത്തുവാനോ കഴിയുകയില്ല. ജന്മസിദ്ധമായ നമ്മുടെ പാപാവസ്ഥ കാരണം, നമുക്കൊരു ആത്മീയ ഹൃദയമാറ്റിവയ്ക്കല്‍ ആവശ്യമാണ്.

യിരെ. 31:31-34 വരെ വായിക്കുക. നമുക്കൊരു പുതിയ ഹൃദയം തരുന്ന വാഗ്ദത്തത്തെക്കുറിച്ച് ഇത് നമ്മെ എന്തു പഠിപ്പിക്കുന്നു? വീണ്ടും ജനനത്തെക്കുറിച്ച് യോഹന്നാന്‍ 3:1-21 വരെയുള്ള ഭാഗത്ത് ക്രിസ്തു നിക്കോദേമൊസിനോട് പറഞ്ഞ വാക്കുകളുമായി ഇതിനെ താരതമ്യം ചെയ്യുക. എബ്രാ. 8:10 കൂടെ കാണുക.

കല്പലകകളില്‍ പത്ത് കല്പന എഴുതിയത് ദൈവംതന്നെയാണ് (പുറ. 31:18). എന്നാല്‍ കല്പന ദൈവജനത്തിന്‍റെ ഹൃദയങ്ങളിലും എഴുതപ്പെടണമായിരുന്നു (സങ്കീ. 37:30,31). ആദര്‍ശപരമായി, ദൈവത്തിന്‍റെ സ്നേഹപ്രമാണം നമുക്ക് ബാഹ്യമായ ഒന്നായിരിക്കുവാന്‍ ഉള്ളതല്ല, എന്നാല്‍ നമുക്ക് ആന്തരികമായി, നമ്മുടെ സ്വഭാവത്തില്‍തന്നെ ഉണ്ടായിരിക്കേണ്ടതാണ്. ദൈവത്തിന്‍റെ കല്പനകള്‍ മനുഷ്യഹൃദയങ്ങളില്‍ എഴുതുക എന്നത് അവനുമാത്രം കഴിയുന്ന ഒന്നാണ്. അവന്‍റെ ഉടമ്പടിജനത്തിന് അത് അവന്‍ ചെയ്യുമെന്ന് വാഗ്ദത്തം ചെയ്തിട്ടുണ്ട് (കാണുക: എബ്രാ. 8:10).

കല്പന അനുസരിക്കുന്നതിലൂടെ നമുക്ക് നമ്മെത്തന്നെ രക്ഷിക്കുവാന്‍ കഴിയുകയില്ല. കൃപയിലൂടെയാണ് നാം രക്ഷിക്കപ്പെടുന്നത്. അതിനും നാം കാരണമല്ല, അതും ദൈവത്തിന്‍റെ ദാനമത്രേയാകുന്നു (എഫെ. 2:8). നാം കല്പന അനുസരിക്കുന്നത് രക്ഷിക്കപ്പെടുവാനല്ല; രക്ഷിക്കപ്പെട്ടിരിക്കുന്നതുകൊണ്ടാണ് നാം കല്പന അനുസരിക്കുന്നത്. സ്നേഹിക്കപ്പെടുവാന്‍ വേണ്ടിയല്ല നാം കല്പന അനുസരിക്കുന്നത്, എന്നാല്‍ നമ്മെ സ്നേഹിച്ചിരിക്കുന്നതുകൊണ്ടാണ്. അങ്ങനെ നാം ദൈവത്തെയും മറ്റുള്ളവരെയും സ്നേഹിക്കുവാന്‍ ആഗ്രഹിക്കുന്നു (കാണുക: യോഹ. 14:15).

അതേസമയം, കല്പന നമ്മെ നമ്മുടെ പാപത്തെ കാണിക്കുന്നു (യാക്കോബ് 1:22-25; റോമര്‍ 3:20; 7:7), ഒരു വീണ്ടെടുപ്പുകാരന്‍റെ ആവശ്യകത നമ്മെ കാണിക്കുന്നു (ഗലാ. 3:22-24). ജീവിതത്തിന്‍റെ നല്ല വഴികളിലേക്കു നടത്തുകയും ദൈവത്തിന്‍റെ സ്നേഹസ്വഭാവം വെളിപ്പെടുത്തുകയും ചെയ്യുന്നു.

`ന്യായവിധിയില്‍ നിങ്ങളുടെ പ്രത്യാശ എന്താണ്? ശ്രദ്ധാപൂര്‍വ്വവും വിശ്വസ്തതയോടുമുള്ള നിങ്ങളുടെ കല്പനാനുസരണമാണോ അതോ നിങ്ങളെ പൊതിയുന്ന ക്രിസ്തുവിന്‍റെ നീതിയാണോ? എന്തു ചെയ്യുവാന്‍ കഴിയും അല്ലെങ്കില്‍ കഴിയുകയില്ല എന്നതിനെക്കുറിച്ചുള്ള ദൈവത്തിന്‍റെ കല്പനയുടെ പ്രവര്‍ത്തനത്തെക്കുറിച്ച് നിങ്ങളുടെ ഉത്തരം എന്താണ് പറയുന്നത്?`