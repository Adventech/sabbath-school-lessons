---
title:  സ്നേഹത്തിന്‍റെ ന്യായപ്രമാണം
date:   23/03/2025
---

ദൈവത്തിന്‍റെ കല്പന കേവലം തത്വങ്ങള്‍ ഉള്‍ക്കൊള്ളുന്നതല്ല; മറിച്ച് ദൈവത്തിന്‍റെ കല്പന ബന്ധത്തിന്‍റെ ഒരു പ്രകടനമാണ്. ഇത് വ്യക്തമായും പത്ത് കല്പനയില്‍ കാണുവാന്‍ കഴിയും. ദൈവവും മനുഷ്യരും മനുഷ്യര്‍ തമ്മിലും ഉള്ള ബന്ധത്തെ നയിക്കുന്ന സ്നേഹത്തിന്‍റെ തത്വങ്ങള്‍ ആയ പത്ത് കല്പനയുടെ അടിസ്ഥാനതത്വങ്ങള്‍, ഏദെന്‍ തോട്ടത്തിനുമുമ്പേ അതിന്‍റെ സ്ഥാനത്ത് ഉണ്ടായിരുന്നു.

പത്ത് കല്പന പുറപ്പാട് 20 ല്‍ കല്ലുകളില്‍ എഴുതപ്പെട്ടപ്പോള്‍, അവ യിസ്രായേലിനു നല്‍കപ്പെട്ടത് ഉടമ്പടി ബന്ധത്തിന്‍റെ പശ്ചാത്തലത്തിലാണ്. ജനത്തെ മിസ്രയീമില്‍നിന്ന് വിടുവിച്ചതിനുശേഷമാണ് പത്ത് കല്പന എഴുതിക്കൊടുത്തത്. പത്ത് കല്പന ദൈവത്തിന്‍റെ സ്നേഹത്തില്‍ അടിസ്ഥാനമാക്കിയുള്ളതായിരുന്നു. അത് ജനത്തോടുള്ള വാഗ്ദത്തത്തിന്മേലും ആയിരുന്നു (കാണുക: പുറ. 6:7,8; ലേവ്യ. 26:12). ദൈവവുമായുള്ള മനുഷ്യന്‍റെ ബന്ധത്തിന്‍റെയും മനുഷ്യര്‍ക്കു തമ്മിലുള്ള ബന്ധത്തിന്‍റെയും വളര്‍ച്ചയെ ലക്ഷ്യമാക്കിയുള്ളതാണ് പത്ത് കല്പന എന്ന് അതിന്‍റെ രണ്ട് ഭാഗങ്ങളില്‍നിന്നും ഒരുവന് കാണുവാന്‍ കഴിയും.

`പുറപ്പാട് 20:1-17 വായിക്കുക. ദൈവത്തോടുള്ള സ്നേഹവും മറ്റുള്ളവരോടുള്ള സ്നേഹവും എന്ന രണ്ടു തത്വങ്ങളെ ഈ വാക്യങ്ങള്‍ എങ്ങനെയാണ് വെളിപ്പെടുത്തുന്നത്?`

ആദ്യത്തെ നാല് കല്പന മനുഷ്യര്‍ക്ക് ദൈവത്തോടുള്ള ബന്ധത്തെ കാണിക്കുകയും അവസാനത്തെ ആറ് കല്പന മനുഷ്യര്‍ തമ്മിലുള്ള ബന്ധത്തെ കാണിക്കുകയും ചെയ്യുന്നു. ദൈവത്തോടും മറ്റു മനുഷ്യരോടുള്ള നമ്മുടെ ബന്ധം ദൈവത്തിന്‍റെ കല്പനയുടെ തത്വങ്ങളാല്‍ നിയന്ത്രിക്കപ്പെടണം.

കല്പനയുടെ ഈ രണ്ട് ഭാഗങ്ങളും രണ്ട് വലിയ കല്പനകള്‍ എന്ന് യേശു തിരിച്ചറിഞ്ഞ കല്പനകളുമായി നേരിട്ട് ബന്ധപ്പെട്ടിരിക്കുന്നു - "നിന്‍റെ ദൈവമായ കര്‍ത്താവിനെ നീ പൂര്‍ണ്ണ ഹൃദയത്തോടും പൂര്‍ണ്ണാത്മാവോടും പൂര്‍ണ്ണ മനസ്സോടുംകൂടെ സ്നേഹിക്കേണം" (മത്തായി 22:37 ആവ. 6:5 മായി താരതമ്യപ്പെടുത്തുക). "കൂട്ടുകാരനെ നിന്നെപ്പോലെതന്നെ സ്നേഹിക്കുക" (മത്തായി 22:39 ലേവ്യ. 19:18 മായി താരതമ്യപ്പെടുത്തുക).

നമ്മുടെ സര്‍വ്വശക്തിയുമുപയോഗിച്ച് ദൈവത്തെ സ്നേഹിക്കുന്ന വഴികളാണ് ആദ്യത്തെ നാല് കല്പനകള്‍, അവസാനത്തെ ആറെണ്ണം നമ്മെപ്പോലെ മറ്റുള്ളവരെ സ്നേഹിക്കുന്നതും. ഈ രണ്ട് വലിയ കല്പനകളും ന്യായപ്രമാണത്തോട് അഭേദ്യമാംവിധം ബന്ധപ്പെട്ടിരിക്കുന്നു. യേശു വ്യക്തമായി പറയുന്നു, "ഈ രണ്ട് കല്പനകളില്‍ സകല ന്യായപ്രമാണവും പ്രവാചകന്മാരും അടങ്ങിയിരിക്കുന്നു" (മത്തായി 22:40). അങ്ങനെ, ദൈവത്തിന്‍റെ ന്യായപ്രമാണത്തിന്‍റെ ആകെത്തുക ദൈവസ്നേഹത്തില്‍ അടിസ്ഥാനമാക്കിയിരിക്കുന്ന ദൈവത്തിന്‍റെ സ്നേഹവും കല്പനയും അഭേദ്യമാണ്. നാം ന്യായപ്രമാണം അനുസരിക്കേണ്ട ആവശ്യമില്ല. നാം ദൈവത്തെ സ്നേഹിക്കുകയും മറ്റുള്ളവരെ സ്നേഹിക്കുകയും ചെയ്താല്‍ മാത്രം മതി എന്ന് മനുഷ്യര്‍ പറയുന്നത് നാം പലപ്പോഴും കേട്ടിട്ടുണ്ട്. ഈ ആശയം അര്‍ത്ഥശൂന്യമായിരിക്കുന്നത് എന്തുകൊണ്ട്?

`പത്ത് കല്പനകളില്‍ ഏതെങ്കിലും ഒന്ന് ലംഘിച്ചുകൊണ്ട് ദൈവത്തോടോ മറ്റുള്ളവരോടോ സ്നേഹം പ്രകടമാക്കുവാന്‍ നമുക്കെങ്ങനെ കഴിയും?`