---
title:  എല്ലാറ്റിലുമുപരി അന്യോന്യം സ്നേഹിക്കുക
date:   27/03/2025
---

സ്നേഹം ന്യായപ്രമാണത്തിന്‍റെ നിവൃത്തിയാണെങ്കില്‍, തെറ്റായ കാര്യങ്ങള്‍ ചെയ്യുന്നതില്‍നിന്ന് ഒഴിഞ്ഞുനില്‍ക്കുന്നതിലൂടെ ഒരാള്‍ക്ക് ദൈവത്തിന്‍റെ കല്പന പൂര്‍ണ്ണമായ അര്‍ത്ഥത്തില്‍ പാലിക്കുവാന്‍ കഴിയുകയില്ല. സ്നേഹത്തിന്‍റെ കല്പന തന്നെ (തിരുവെഴുത്തിന്‍റെ പൂര്‍ണ്ണതയില്‍ പ്രകടിപ്പിക്കുന്നത്) തിന്മ ചെയ്യുന്നതില്‍നിന്ന് വിട്ടുനില്‍ക്കുവാന്‍ നമ്മോട് കല്പിക്കുക മാത്രമല്ല, മറ്റുള്ളവര്‍ക്കു ദൈവസ്നേഹം വെളിപ്പെടുത്തുന്ന പ്രവൃത്തികള്‍ ചെയ്യുവാന്‍ കല്പന നമ്മെ പ്രേരിപ്പിക്കുന്നു. അതായത് സഭാംഗങ്ങള്‍ക്കു മാത്രമല്ല, ഒരു യഥാര്‍ത്ഥ ക്രിസ്തീയ സാക്ഷീകരണത്തിന്‍റെ ആവശ്യം അധികമായിരിക്കുന്ന ലോകത്തിന് മൊത്തമായും ആണ്.

`വായിക്കുക: യാക്കോബ് 2:1-9. ഇവിടെ നമുക്ക് എന്ത് നിര്‍ണ്ണായക ദൂതാണ് നല്‍കപ്പെട്ടിരിക്കുന്നത്?`

ഇവിടെ ദരിദ്രരെ അപമാനിക്കുന്നതും സമ്പന്നരായ ചില മനുഷ്യര്‍ അടിച്ചമര്‍ത്തുന്നതും പ്രത്യേകം തിരിച്ചറിഞ്ഞുകൊണ്ട് സമൂഹത്തിലെ അനീതിയെ യാക്കോബ് ശക്തമായി അപലപിക്കുന്നു. നിങ്ങള്‍ ഈ ന്യായപ്രമാണം നിവര്‍ത്തിക്കുന്നുവെങ്കില്‍ "നന്ന്' എന്നു പറഞ്ഞുകൊണ്ട് ഒരുവന്‍റെ അയല്‍ക്കാരനോടുള്ള സ്നേഹത്തിന്‍റെ പ്രമാണത്തിലേക്കു ശ്രദ്ധ തിരിക്കുന്നു (യാക്കോ. 2:8). എലന്‍ ജി. വൈറ്റ് ഇതിനെ ഇങ്ങനെ വിവരിക്കുന്നു: "മനുഷ്യനോടുള്ള സ്നേഹം ദൈവസ്നേഹത്തിന്‍റെ ഭൂമിയിലേക്കുള്ള പ്രകടനമാണ്" നമ്മെ ഒരു കുടുംബത്തിന്‍റെ മക്കളാക്കുവാന്‍ ഈ സ്നേഹം സ്ഥാപിച്ചുകൊണ്ട് മഹത്വത്തിന്‍റെ രാജാവ് നമ്മില്‍ ഒരുവനായിത്തീര്‍ന്നു. "ഞാന്‍ നിങ്ങളെ സ്നേഹിച്ചിരിക്കുന്നതുപോലെ നിങ്ങളും തമ്മില്‍ തമ്മില്‍ സ്നേഹിക്കേണം" എന്ന യേശുവിന്‍റെ വിടവാങ്ങല്‍ വാക്കുകള്‍ (യോഹ. 15:12) നിവൃത്തിയാകുകയും അവന്‍ സ്നേഹിച്ചതുപോലെ നാം ലോകത്തെ സ്നേഹിക്കുകയും ചെയ്യുമ്പോള്‍ നമ്മിലുള്ള അവന്‍റെ ദൗത്യം പൂര്‍ത്തിയാക്കപ്പെടും. നാം സ്വര്‍ഗ്ഗത്തിനുവേണ്ടി യോഗ്യരായിത്തീരും, കാരണം നമുക്ക് നമ്മുടെ ഹൃദയങ്ങളില്‍ സ്വര്‍ഗ്ഗം ഉണ്ട്." EGW, The Desire of Ages p. 641.

ക്രിസ്തു സ്നേഹിച്ചതുപോലെ നാം ലോകത്തെ സ്നേഹിക്കുമ്പോള്‍ നാം സ്വര്‍ഗ്ഗത്തിന് യോഗ്യരായിത്തീരുന്നു. യേശുവിന്‍റെ അനുയായി ആയിത്തീരുക എന്നുപറഞ്ഞാല്‍ എന്താണ് അര്‍ത്ഥമാക്കുന്നത് എന്നതിന്‍റെ എന്തൊരു ശക്തമായ പ്രകടനം!

"ഞാന്‍ നിങ്ങളെ സ്നേഹിച്ചതുപോലെ നിങ്ങളും തമ്മില്‍ തമ്മില്‍ സ്നേഹിക്കേണം" എന്ന് യേശു തന്‍റെ അനുയായികളോട് കല്പിക്കുന്നു (യോഹ. 13:34). "നിങ്ങള്‍ക്കു തമ്മില്‍ തമ്മില്‍ സ്നേഹം ഉണ്ടെങ്കില്‍ നിങ്ങള്‍ എന്‍റെ ശിഷ്യന്മാര്‍ എന്ന് എല്ലാവരും അറിയും" എന്നും യേശു പ്രഖ്യാപിച്ചു (യോഹ. 13:35). ദൈവം സ്നേഹം ആയതുകൊണ്ട് സ്നേഹം എന്നത് ക്രിസ്തീയ വിശ്വാസത്തിന്‍റെ കേന്ദ്രവിഷയമാണ് (1 യോഹ. 4:8,16). ദൈവത്തെ സ്നേഹിക്കുന്നു എന്ന് അവകാശപ്പെടുന്നവര്‍ അന്യോന്യം സ്നേഹിക്കണം (1 യോഹ. 3:11 4:20,21 എന്നീ വാക്യങ്ങളുമായി താരതമ്യപ്പെടുത്തുക).

അതനുസരിച്ച് 1 പത്രൊസ് 4:8 ക്രിസ്ത്യാനികളെ ഇങ്ങനെ ഉപദേശിക്കുന്നു: "സകലത്തിനും മുമ്പേ തമ്മില്‍ ഉറ്റസ്നേഹം ഉള്ളവരായിരിപ്പിന്‍. സ്നേഹം പാപങ്ങളുടെ ബഹുത്വത്തെ മറയ്ക്കുന്നു" (എബ്രാ. 10:24; 1 തെസ്സ. 3:12 എന്നിവ കൂടെ കാണുക).

`ക്രിസ്തു ലോകത്തെ സ്നേഹിച്ചതുപോലെ ലോകത്തെ സ്നേഹിക്കുക എന്ന ആശയത്തെപ്പറ്റി കൂടുതല്‍ ചിന്തിക്കുക. ക്രിസ്തീയ സമ്പൂര്‍ണ്ണത എന്ന ആശയത്തെയും നിത്യജീവനുവേണ്ടി നാം എങ്ങനെ യോഗ്യരാകും എന്നതിനെയും പറ്റി നല്ലവിധം മനസ്സിലാക്കുവാന്‍ ഇത് എങ്ങനെ സഹായിക്കും? ശബ്ബത്തില്‍ നിങ്ങളുടെ ഉത്തരം ക്ലാസ്സില്‍ കൊണ്ടുവരുക.`