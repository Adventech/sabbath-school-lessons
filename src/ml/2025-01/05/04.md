---
title:  ന്യായമായ രോഷം
date:   28/01/2025
---

കോപത്തിന്‍റെ അനുയോജ്യമല്ലാത്ത നിരവധി രൂപങ്ങള്‍ ഉള്ളപ്പോള്‍, ബൈബിള്‍ "ന്യായമായ കോപത്തെ"ക്കുറിച്ചും പഠിപ്പിക്കുന്നു.

മൂന്നു വയസ്സ് പ്രായമുള്ള ഒരു മകള്‍ കളിസ്ഥലത്ത് കളിച്ചുകൊണ്ടിരിക്കുകയും പെട്ടെന്ന് ഒരു മനുഷ്യന്‍ വന്ന് കുഞ്ഞിനെ ആക്രമിക്കുകയും ചെയ്യുന്നത് മാതാവ് കാണുന്നു. അവള്‍ കോപിക്കുവാന്‍ പാടില്ലയോ? തീര്‍ച്ചയായും, അത്തരത്തിലുള്ള ഒരു സാഹചര്യത്തില്‍ കോപം എന്നത് സ്നേഹത്തിന്‍റെ ശരിയായ ഒരു പ്രതികരണമാണ്. ദൈവത്തിന്‍റെ ന്യായമായ കോപത്തെ മനസ്സിലാക്കുവാന്‍ സഹായിക്കുന്ന മതിയായ ഉദാഹരണമാണിത്.

`വായിക്കുക: മത്തായി 21:12,13; യോഹ. 2:14,15. തിന്മയോട് ദൈവം കോപിക്കുന്നതിനെക്കുറിച്ച്, ദൈവാലയം ഉപയോഗിക്കപ്പെട്ട രീതിയോടുള്ള യേശുവിന്‍റെ പ്രതികരണം, നമ്മോടെന്തു പറയുന്നു?`

വിധവമാരെയും അനാഥരെയും ദരിദ്രരെയും മുതലെടുക്കുന്നതിന് ദൈവത്തിന്‍റെ ആലയത്തെ നിസ്സാരമാക്കുകയും അതിനെ "കള്ളന്മാരുടെ ഗുഹയാക്കുകയും" ചെയ്തവര്‍ക്കെതിരെ യേശു തന്‍റെ ന്യായമായ രോഷത്തിന്‍റെ "ദൈവിക തീക്ഷ്ണത" ഈ സന്ദര്‍ഭത്തില്‍ പ്രദര്‍ശിപ്പിക്കുന്നു (മത്തായി 21:13 നോട് യോഹ. 2:16 താരതമ്യപ്പെടുത്തുക). ദൈവത്തിന്‍റെ കരുണയെയും ക്ഷമയെയും പാപികളുടെ ശുദ്ധീകരണത്തെയും പ്രതീപ്പെടുത്തേണ്ടിയിരുന്ന ദൈവാലയ ശുശ്രൂഷകളെല്ലാം പാവപ്പെട്ടവരെ വഞ്ചിക്കുവാനും അടിച്ചമര്‍ത്തുവാനും ഉപയോഗിച്ചു. ഈ മ്ലേച്ഛതകള്‍ കാരണം യേശു കോപിക്കേണ്ടതല്ലേ?

മര്‍ക്കൊ. 10:13,14; 3:4,5 എന്നീ വാക്യങ്ങള്‍ യേശുവിന്‍റെ ന്യായമായ കോപത്തിനുള്ള കൂടുതല്‍ ഉദാഹരണങ്ങളാണ്. മനുഷ്യര്‍ യേശുവിന്‍റെ അടുക്കല്‍ ശിശുക്കളെ കൊണ്ടുവരുകയും "കൊണ്ടുവന്നവരെ ശിഷ്യന്മാര്‍ ശാസിക്കുകയും" ചെയ്തപ്പോള്‍ യേശു വളരെയധികം അസന്തുഷ്ടനാകുകയും അതായത്, അക്ഷരാര്‍ത്ഥത്തില്‍ കോപാകുലനായിട്ട്, "ശിശുക്കളെ എന്‍റെ അടുക്കല്‍ വരുവാന്‍ വിടുവിന്‍" എന്ന് അവരോടു പറയുകയും ചെയ്തു (മര്‍ക്കൊ. 10:13,14).

മറ്റൊരു വേളയില്‍, യേശു ശബ്ബത്തില്‍ സൗഖ്യമാക്കിയതുകൊണ്ട് അവന്‍ ശബ്ബത്ത് ലംഘിച്ചു എന്ന് ആരോപിക്കുവാന്‍ പരീശന്മാര്‍ കാത്തുനിന്നപ്പോള്‍, "ശബ്ബത്തില്‍ നന്മ ചെയ്കയോ, തിന്മ ചെയ്കയോ, ജീവനെ രക്ഷിക്കുകയോ, കൊല്ലുകയോ, ഏതു വിഹിതം" എന്ന് അവരോട് ചോദിച്ചു (മര്‍ക്കൊ. 3:4). "അവരുടെ ഹൃദയകാഠിന്യം നിമിത്തം അവന്‍ ദുഃഖിച്ചുകൊണ്ട് കോപത്തോടെ അവരെ ചുറ്റും നോക്കി." പിന്നീട് ആ മനുഷ്യനെ സൗഖ്യമാക്കുവാന്‍ നീങ്ങി (മര്‍ക്കൊ. 3:5). ക്രിസ്തുവിന്‍റെ കോപം ഇവിടെ അവരുടെ ഹൃദയകാഠിന്യം കാരണമുള്ള ദുഃഖം മൂലമായിരുന്നു; പഴയനിയമത്തില്‍ ദൈവത്തിന്‍റെ മേല്‍ ചുമത്തപ്പെട്ടിരുന്ന കോപം സ്നേഹത്തിന്‍റെ നീതിയുള്ള കോപം ആയിരിക്കുന്നതുപോലെ, ഇത് സ്നേഹത്തിന്‍റെ നീതിയുള്ള കോപമാണ്. പ്രത്യേകിച്ച്, സ്നേഹത്തിന്‍റെ ലക്ഷ്യത്തെ തിന്മ മുറിപ്പെടുത്തുമ്പോള്‍, തിന്മയാല്‍ എങ്ങനെ സ്നേഹം അസ്വസ്ഥമാകാതിരിക്കും?

`സ്വാര്‍ത്ഥപരമായ കോപത്തെ "നീതിയായ രോഷം" എന്നവിധം ന്യായീകരിക്കാതിരിക്കുവാന്‍ നമുക്കെങ്ങനെ ശ്രദ്ധാലുക്കളായിരിക്കാം? അത് ചെയ്യുന്നത് എന്തുകൊണ്ട് എളുപ്പമായിരിക്കുന്നു, സൂക്ഷ്മവും എന്നാല്‍ ആ കപടോപായത്തില്‍നിന്ന് നമുക്കെങ്ങനെ നമ്മെ സംരക്ഷിക്കാം?`