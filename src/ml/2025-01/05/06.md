---
title:  മനസ്സലിവ് കാണിക്കുക
date:   30/01/2025
---

ദിവ്യകോപം "ഭയങ്കരം" ആയിരിക്കെ, ഇത് ഒരു തരത്തിലും നീതികെട്ടതോ അല്ലെങ്കില്‍ സ്നേഹമില്ലാത്തതോ അല്ല. മറിച്ച്, പഴയനിയമത്തിലും പുതിയനിയമത്തിലും ദൈവം തിന്മയ്ക്കെതിരെ കോപം പ്രകടിപ്പിക്കുന്നത് അവന്‍റെ സ്നേഹം കാരണമാണ്. ദൈവത്തിന്‍റെ ശുദ്ധമായ നന്മയ്ക്കും മഹത്വത്തിനും വിപരീതമായി തിന്മയുടെ വഞ്ചനാപരമായ ദുര്‍ഭൂതം നിമിത്തം ദൈവകോപം ഭയങ്കരമാണ്.

ഇക്കാര്യത്തില്‍, ദൈവത്തിന് സ്നേഹം അനിവാര്യമാണ്; കോപം അല്ല. തിന്മ അല്ലെങ്കില്‍ അനീതി ഇല്ലാത്തിടത്ത് കോപം ഇല്ല. അവസാനമായി, അഖിലാണ്ഡത്തില്‍നിന്നും തിന്മ തുടച്ചുമാറ്റുന്ന ദൈവത്തിന്‍റെ ഏറ്റവും വാത്സല്യമുള്ള പ്രവൃത്തി കോപവും ക്രോധവും കൂടെ ഫലപ്രദമായി തുടച്ചുമാറ്റും. അതിന്‍റെ കാരണം പിന്നീട് ഒരിക്കലും ഒരു അനീതിയോ തിന്മയോ ഉണ്ടാകുകയില്ല എന്നുള്ളതാണ്. നിത്യതയോളം എല്ലാനാളും ഒരു സമ്പൂര്‍ണ്ണ സ്നേഹബന്ധത്തില്‍ പരമമായ ആനന്ദവും നീതിയും മാത്രമുണ്ടായിരിക്കും. വീണ്ടും ഒരിക്കലും ദിവ്യക്രോധം ഉണ്ടായിരിക്കുകയില്ല, കാരണം ഒരിക്കലും അതിന്‍റെ ആവശ്യം ഉണ്ടാകുകയില്ല. എന്തൊരു അത്ഭുതകരമായ ചിന്ത!

`ദൈവികകോപം മനുഷ്യന്‍റെ പ്രതികാരത്തിന് അനുമതി നല്‍കുന്നതായി അബദ്ധവശാല്‍ എടുക്കപ്പെടുമെന്ന് ചിലര്‍ ആശങ്കപ്പെടുന്നു. വായിക്കുക: ആവ. 32:35; സദൃശ. 20:22; 24:29; റോമര്‍ 12:17-21; എബ്രാ. 10:30. മനുഷ്യപ്രതികാരത്തിനെതിരെ ഈ വാക്യങ്ങള്‍ സംരക്ഷണം നല്‍കുന്നത് എങ്ങനെയാണ്?`

തിരുവെഴുത്തു പ്രകാരം, ന്യായവിധി കൊണ്ടുവരുവാന്‍ ദൈവത്തിന് അവകാശമുണ്ട്. അവന്‍ അത് ചെയ്യുമ്പോള്‍, അവന്‍ എല്ലായ്പോഴും സമ്പൂര്‍ണ്ണ നീതിയോടു കൂടിയാണ് ചെയ്യുന്നത്. പഴയനിയമവും പുതിയനിയമവും പ്രതികാരം വ്യക്തമായും ദൈവത്തിനുള്ളതാക്കിയിരിക്കുകയാണ്. റോമര്‍ 12:19 ല്‍ പൗലൊസ് ഇങ്ങനെ

എഴുതുന്നു: "പ്രിയമുള്ളവരേ, നിങ്ങള്‍തന്നെ പ്രതികാരം ചെയ്യാതെ ദൈവകോപത്തിന് ഇടംകൊടുപ്പിന്‍; പ്രതികാരം എനിക്കുള്ളത്; ഞാന്‍ പകരം ചെയ്യും" (ആവ. 32:35 ല്‍ നിന്നുമുള്ള ഉദ്ധരണി).

അനീതിക്കും തിന്മയ്ക്കും എതിരെ ദൈവം അന്തിമമായി ന്യായവിധി കൊണ്ടുവരുമ്പോള്‍, ക്രിസ്തുവില്‍ വിശ്വസിക്കുന്ന എല്ലാവര്‍ക്കും അവന്‍ ഒരു വഴി ഉണ്ടാക്കിയിരിക്കും. വാസ്തവത്തില്‍, "വരുവാനുള്ള കോപത്തില്‍നിന്ന് നമ്മെ വിടുവിക്കുന്നത് യേശുവാണ്" (1 തെസ്സ. 1:10 മായി റോമര്‍ 5:8,9 താരതമ്യപ്പെടുത്തുക). ഇത് ദൈവത്തിന്‍റെ പദ്ധതി അനുസരിച്ചാണ്: "ദൈവം നമ്മെ കോപത്തിനല്ല, നമ്മുടെ കര്‍ത്താവായ യേശുക്രിസ്തുമൂലം രക്ഷയെ പ്രാപിപ്പാനത്രേ നിയമിച്ചിരിക്കുന്നത്" (1 തെസ്സ. 5:9). ദൈവക്രോധം അസാധുവാക്കപ്പെടുന്നില്ല, എന്നാല്‍ യേശുവില്‍ വിശ്വാസമുള്ളവര്‍ ക്രിസ്തു മുഖാന്തരം അത്തരത്തിലുള്ള ക്രോധത്തില്‍നിന്നും വിടുവിക്കപ്പെടും.

`ഏതു വിധത്തിലാണ് നമ്മെ ക്രോധത്തില്‍നിന്ന് വിടുവിക്കുകകൂടി ചെയ്യുമ്പോള്‍ ക്രിസ്തുവിന്‍റെ പാപപരിഹാരം നീതി ഉയര്‍ത്തിപ്പിടിച്ചതാകുന്നത്? നിങ്ങളുടെ പാപങ്ങളൊക്കെ ഉണ്ടായിരുന്നിട്ടും, നിങ്ങള്‍ക്കുവേണ്ടി ഒരു വഴി ഉണ്ടാക്കപ്പെട്ടിരിക്കുന്നു എന്ന് തിരിച്ചറിഞ്ഞുകൊണ്ട് നിങ്ങള്‍ മറ്റുള്ളവരോട് എത്രയധികം കരുണയുള്ളവരായിരിക്കണം?`