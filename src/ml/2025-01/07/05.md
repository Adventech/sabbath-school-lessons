---
title:  സ്വതന്ത്ര ഇച്ഛാശക്തിയുള്ള പ്രതിരോധം
date:   12/02/2025
---

ദൈവത്തിന്‍റെ വഴികളും ചിന്തകളും മനസ്സിലാക്കുവാന്‍ നമുക്കെത്രതന്നെ കഴിയുകയില്ലെങ്കിലും തിന്മയുടെ പ്രശ്നം കൈകാര്യം ചെയ്യുന്നതിന് നമ്മെ സഹായിക്കുന്ന ചില കാര്യങ്ങള്‍ ബൈബിള്‍ വെളിപ്പെടുത്തുന്നു. തിന്മയുടെ യുക്തിപരമായ പ്രശ്നം പരിഹരിക്കുവാനുള്ള ഒരു മാര്‍ഗ്ഗത്തെ സ്വതന്ത്ര ഇച്ഛാശക്തിയുള്ള പ്രതിരോധം എന്ന് അറിയപ്പെടുന്നു.

സൃഷ്ടികളുടെ സ്വതന്ത്ര ഇച്ഛാശക്തിയുടെ ദുരുപയോഗത്തിന്‍റെ ഫലമാണ് തിന്മ എന്നതാണ് സ്വതന്ത്ര ഇച്ഛാശക്തിയുള്ള പ്രതിരോധം എന്ന കാഴ്ചപ്പാട്. അപ്പോള്‍, തിന്മയ്ക്ക് ദൈവത്തെ പഴിചാരുവാന്‍ പാടില്ല. കാരണം നല്ല കാരണങ്ങള്‍ക്കുവേണ്ടി നമുക്ക് ദൈവം തന്നിരിക്കുന്ന സ്വതന്ത്ര ഇച്ഛാശക്തിയെ സൃഷ്ടികള്‍ ദുരുപയോഗം ചെയ്യുന്നതിന്‍റെ ഫലമാണ് തിന്മ. ദൈവം എന്തുകൊണ്ട് അത്തരത്തിലുള്ള സ്വതന്ത്ര ഇച്ഛാശക്തി നല്‍കിയിരിക്കുന്നു? ഇതിനെ സംബന്ധിച്ച് സി.എസ്. ലെവിസ് ഒരിക്കല്‍ എഴുതി. "സ്വതന്ത്ര ഇച്ഛാശക്തി, തിന്മ സാധ്യമാക്കുന്നെങ്കിലും ഏതു സ്നേഹവും അല്ലെങ്കില്‍ നന്മയും അഥവാ സന്തോഷവും ഉണ്ടായിരിക്കുന്നത് വിലപ്പെട്ടതാകുവാന്‍ സാധ്യമാക്കുന്നത് ഇതു മാത്രമാണ്. യാന്ത്രികമായ ഒരു ലോകത്ത് യന്ത്രങ്ങള്‍പോലെ പ്രവര്‍ത്തിക്കുന്ന സൃഷ്ടികളെ സൃഷ്ടിക്കുന്നത് മൂല്യവത്തായിരിക്കുകയില്ല. ദൈവം തന്‍റെ ഉന്നത സൃഷ്ടികള്‍ക്കായി രൂപകല്പന ചെയ്യുന്ന സന്തോഷം പരസ്പരം സ്വതന്ത്രമായും സ്വമേധയാ ഐക്യപ്പെടുകയും ചെയ്തിരിക്കുന്നതിന്‍റെ സന്തോഷമാണ്... അതിനായി അവര്‍ സ്വതന്ത്രരായിരിക്കണം" - Mere Christianity (New York: MacMillan, 1960), p. 52.

`വായിക്കുക: ഉല്പത്തി 2:16,17. ആദാമിനും ഹവ്വയ്ക്കും നല്‍കപ്പെട്ടിരുന്ന സാന്മാര്‍ഗ്ഗിക സ്വാതന്ത്ര്യം ഈ വാക്യങ്ങള്‍ എങ്ങനെയാണ് പ്രദര്‍ശിപ്പിക്കുന്നത്?`

ഇച്ഛാസ്വാതന്ത്ര്യം ഇല്ലെങ്കില്‍ എന്തിനാണ് അവരോട് കല്പിക്കുന്നത്? ആദാമും ഹവ്വയും വിലക്കപ്പെട്ട കനി തിന്നു. അതുമുതല്‍ നമ്മുടെ ഭൗമഗ്രഹം തിന്മകൊണ്ട് നിറഞ്ഞു. ഉല്പത്തി 4 ല്‍, അതായത്, വീഴ്ചയ്ക്കുശേഷമുള്ള വിവരണങ്ങള്‍ തരുന്ന അടുത്ത അദ്ധ്യായത്തില്‍, ഹാബേലിനെ തന്‍റെ സഹോദരന്‍ കൊലചെയ്ത പാപത്തിന്‍റെ ഭയാനകമായ അനന്തര ഫലങ്ങള്‍ നാം കാണുന്നു. ആദാമിന്‍റെയും ഹവ്വയുടെയും ഇച്ഛാസ്വാതന്ത്ര്യത്തിന്‍റെ ദുരുപയോഗം നമ്മുടെ ഈ ഭൗമഗ്രഹത്തിന്‍റെ ചരിത്രത്തില്‍ എങ്ങനെ പാപവും തിന്മയും കൊണ്ടുവന്നു എന്ന് വീഴ്ചയുടെ വിവരണം കാണിക്കുന്നു.

തിരുവെഴുത്തുകളിലുടനീളം, നാം ഇച്ഛാസ്വാതന്ത്ര്യത്തിന്‍റെ യാഥാര്‍ത്ഥ്യത്തെ കാണുന്നു (കാണുക ആവ. 7:12,13; യോശുവ 24:14,15; സങ്കീ. 81:11-14; യെശ. 66:4). നമ്മുടെ ജീവിതത്തില്‍ എല്ലാ ദിവസവും ഒരു പരിധിവരെ അല്ലെങ്കില്‍ മറ്റൊരു പരിധിവരെ, നമ്മുടെ സ്രഷ്ടാവ് നല്‍കിയ ഇച്ഛാസ്വാതന്ത്ര്യം നാം സ്വയം പ്രയോഗിക്കുന്നു. ഇച്ഛാസ്വാതന്ത്ര്യം കൂടാതെ നാം തിരിച്ചറിയാവുന്ന മനുഷ്യരായിരിക്കുകയില്ല. നാം ഒരു യന്ത്രം പോലെയായിരിക്കും അല്ലെങ്കില്‍ മനസ്സില്ലാത്ത ഒരു റോബോട്ട് ആയിരിക്കും.

`അയ്ബോ എന്ന് വിളിക്കുന്ന ഒരു റോബോട്ട് നായയെ സോണി കോര്‍പ്പറേഷന്‍ ഉണ്ടാക്കി. യഥാര്‍ത്ഥത്തില്‍ ഇതൊരു നായയെപ്പോലെ ഇരിക്കുന്നു. എന്നാല്‍ ഇതിന് രോഗം വരുകയില്ല, ചെള്ള് കയറുകയില്ല, കടിക്കുകയില്ല, ചെറുമൃദുരോമം ഇല്ല. മാംസവും രക്തവും ഉള്ള നിങ്ങളുടെ നായയെ ഒരു അയ്ബോയ്ക്കുവേണ്ടി നിങ്ങള്‍ വില്‍ക്കുമോ? ഇല്ലെങ്കില്‍, അപകടസാധ്യതകള്‍ക്കിടയിലും സ്വതന്ത്ര ഇച്ഛാശക്തിയോടെ ദൈവം നമ്മെ സൃഷ്ടിച്ചത് എന്തുകൊണ്ടാണെന്ന് നന്നായി മനസ്സിലാക്കുവാന്‍ നിങ്ങളുടെ തിരഞ്ഞെടുപ്പ് നിങ്ങളെ എങ്ങനെ സഹായിക്കും?`