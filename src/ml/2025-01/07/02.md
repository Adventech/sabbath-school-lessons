---
title:  "ദൈവമേ എത്രത്തോളം"
date:   09/02/2025
---

തിന്മയുടെ പ്രശ്നം സമകാലിക സന്ദര്‍ഭങ്ങളില്‍ മാത്രമല്ല, തിരുവെഴുത്തുകളില്‍ തന്നെ ഉയര്‍ന്നുവരുന്നു.

`വായിക്കുക: ഇയ്യോബ് 30:26; യിരെ. 12:1; 13:22; മലാഖി 2:17; സങ്കീ. 10:1. ഈ വാക്യങ്ങള്‍ എങ്ങനെയാണ് മനുഷ്യ അനുഭവങ്ങളുടെ മുന്‍നിരയില്‍ തിന്മയുടെ പ്രശ്നത്തെ കൊണ്ടുവരുന്നത്?`

നമുക്ക് ഇന്നും ഉള്ള പല ചോദ്യങ്ങളും ഈ വാക്യങ്ങള്‍ ഉയര്‍ത്തുന്നുണ്ട്. ദുഷ്ടന്മാര്‍ തഴയ്ക്കുന്നതുപോലെയും ദുഷ്ടത പ്രവര്‍ത്തിക്കുന്നവര്‍ അവരുടെ ദുഷ്ടതയില്‍ പ്രയോജനപ്പെടുന്നു എന്നും തോന്നുന്നതെന്തുകൊണ്ട്, എല്ലായ്പോഴും അങ്ങനെയല്ലെങ്കിലും പലപ്പോഴും അങ്ങനെയായിരിക്കുന്നത് എന്തുകൊണ്ട്? എന്തുകൊണ്ടാണ് നീതിമാന്മാര്‍ ഇത്രയധികം കഷ്ടതയനുഭവിക്കുന്നത്? ദുഷ്ടത നടക്കുമ്പോള്‍ ദൈവം എവിടെയാണ്? ദൈവം നമ്മില്‍ നിന്ന് അകലെയായിരിക്കുന്നു എന്നും മറയ്ക്കപ്പെട്ടിരിക്കുന്നു എന്നുപോലും തോന്നുന്നതെന്തുകൊണ്ട്?

ഈ ചോദ്യങ്ങളെ സംബന്ധിച്ചോ പൊതുവേ തിന്മയുടെ പ്രശ്നത്തെ സംബന്ധിച്ചോ നാം എന്തുതന്നെ പറഞ്ഞാലും തിന്മയെ നാം നിസ്സാരമാക്കിക്കളയരുത്. ലോകത്തിലെ തിന്മയുടെ തരത്തെയോ അളവിനെയോ കുറച്ചുകാണിച്ചുകൊണ്ട് പ്രശ്നം പരിഹരിക്കുവാന്‍ ശ്രമിക്കരുത്. തിന്മ എന്നത് വളരെ മോശവും നാം വെറുക്കുന്നതിനെക്കാളും അധികമായി ദൈവം വെറുക്കുകയും ചെയ്യുന്നു. അങ്ങനെ ലോകത്തിലെ തിന്മകള്‍ക്കും അനീതികള്‍ക്കും എതിരെ തിരുവെഴുത്തിലുടനീളം "ദൈവമേ, എത്രത്തോളം" എന്ന് മുഴങ്ങുന്ന നിലവിളിയോട് നാമും ചേര്‍ന്നേയ്ക്കാം.

`വായിക്കുക: മത്തായി 27:46. യേശുവിന്‍റെ ഈ വാക്കുകളെ നിങ്ങള്‍ എങ്ങനെയാണ് മനസ്സിലാക്കുന്നത്? ഏറ്റവും ശ്രദ്ധേയമായ വഴികളില്‍ തിന്മ ദൈവത്തെ സ്പര്‍ശിച്ചതിനെക്കുറിച്ച് അവ എന്താണ് പറയുന്നത്?`

ക്രൂശില്‍ യേശുതന്നെ, "എന്‍റെ ദൈവമേ, എന്‍റെ ദൈവമേ, നീ എന്നെ കൈവിട്ടതെന്ത്", എന്ന ചോദ്യം ചോദിച്ചു (മത്തായി 27:46). ദൈവത്തെത്തന്നെ തിന്മ സ്പര്‍ശിക്കുന്നതായി ഇവിടെ നാം കാണുന്നു, അതായത്, ലോകത്തിലെ എല്ലാ തിന്മകളും ക്രിസ്തുവിന്‍റെ ക്രൂശിലെ കഷ്ടപ്പാടുകളിലും മരണത്തിലും ശക്തമായി ഉയര്‍ത്തിക്കാട്ടുന്ന ഒരു അത്ഭുതകരമായ സത്യം.

എന്നാലും, ഇവിടെ പ്രത്യാശയുണ്ട്. തിന്മയുടെയും സാത്താന്‍റെയും ഉറവിടത്തെ ക്രിസ്തു ക്രൂശില്‍ ദുര്‍ബ്ബലപ്പെടുത്തി. അന്തിമമായി തിന്മയെ മുഴുവനായി തുടച്ചുമാറ്റുകയും ചെയ്യും. ഈ വാക്കുകള്‍ യേശു സങ്കീ. 22:1 ല്‍ നിന്ന് ഉദ്ധരിച്ചു. സങ്കീര്‍ത്തനത്തിന്‍റെ ബാക്കിഭാഗം വിജയത്തില്‍ അവസാനിക്കുകയും ചെയ്യുന്നു.

`ക്രൂശില്‍, ആ സമയത്ത് തനിക്കു കാണുവാന്‍ കഴിയാത്ത ഒരു പ്രത്യാശയ്ക്കായി നോക്കി. നമുക്കുമുന്നില്‍ പ്രത്യാശ കാണുവാന്‍ കഴിയാതെ വരുമ്പോള്‍ അവന്‍റെ അനുഭവത്തില്‍നിന്ന് നമുക്ക് എന്ത് ആശ്വാസം കൊള്ളുവാന്‍ കഴിയും?`