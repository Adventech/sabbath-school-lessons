---
title:  സൗജന്യമായി നിങ്ങള്‍ സ്വീകരിച്ചിരിക്കുന്നു; സൗജന്യമായി കൊടുപ്പിന്‍
date:   09/01/2025
---

ദാസന് തന്‍റെ യജമാനനോടുള്ള കടം വീട്ടാന്‍ കഴിയാത്തതുപോലെ, ദൈവത്തിന് മടക്കിക്കൊടുക്കുവാന്‍ നമുക്ക് ഒരിക്കലും കഴിയുകയില്ല. നമുക്ക് ഒരിക്കലും ദൈവസ്നേഹം നേടാനോ യോഗ്യരാകുവാനോ കഴിയുകയില്ല. "ക്രിസ്തുവോ നാം പാപികള്‍ ആയിരിക്കുമ്പോള്‍തന്നെ നമുക്കുവേണ്ടി മരിക്കയാല്‍ ദൈവം തനിക്കു നമ്മോടുള്ള സ്നേഹത്തെ പ്രദര്‍ശിപ്പിക്കുന്നു" (റോമര്‍ 5:8). എന്തൊരു അത്ഭുതകരമായ സ്നേഹം! 1 യോഹന്നാന്‍ 3:1 പറയുന്നു. "കാണ്മീന്‍ നാം ദൈവമക്കള്‍ എന്നു വിളിക്കപ്പെടുവാന്‍ പിതാവ് നമുക്ക് എത്ര വലിയ സ്നേഹം നല്‍കിയിരിക്കുന്നു."

എങ്ങനെയായിരുന്നാലും, നമുക്ക് ചെയ്യുവാന്‍ കഴിയുന്നതും നാം ചെയ്യേണ്ടതും എന്തെന്നാല്‍, നമുക്കു കഴിയുന്നിടത്തോളം മറ്റുള്ളവരോട് ദൈവസ്നേഹം പ്രതിഫലിപ്പിക്കുക എന്നതാണ്. അത്ര മഹാ സഹതാപവും ക്ഷമയും നാം സ്വീകരിച്ചിട്ടുണ്ടെങ്കില്‍, നാം മറ്റുള്ളവരോട് എന്തുമാത്രം ക്ഷമയും സഹതാപവും കാണിക്കണം? ദാസന്‍ യജമാനന്‍റെ സഹതാപവും ക്ഷമയും തള്ളിക്കളഞ്ഞതിന്‍റെ കാരണം അവന്‍ അവ തന്‍റെ കൂട്ടുദാസന്‍റെമേല്‍ ചൊരിയുവാന്‍ പരാജയപ്പെട്ടതുകൊണ്ടാണ്. നാം ദൈവത്തെ യഥാര്‍ത്ഥത്തില്‍ സ്നേഹിക്കുകയാണെങ്കില്‍, അവന്‍റെ സ്നേഹം മറ്റുള്ളവരുടെമേല്‍ പ്രതിഫലിപ്പിക്കുവാന്‍ നാം പരാജയപ്പെടുകയില്ല.

`വായിക്കുക: യോഹ. 15:12; 1 യോഹ. 3:16; 4:7-12. ദൈവത്തിന്‍റെ സ്നേഹവും നമുക്കു ദൈവത്തോടും മറ്റുള്ളവരോടുമുള്ള സ്നേഹവും തമ്മിലുള്ള ബന്ധത്തെക്കുറിച്ച് ഈ വേദഭാഗങ്ങള്‍ നമ്മെ എന്തു പഠിപ്പിക്കുന്നു?`

യോഹ. 15:12 നുശേഷം "ഞാന്‍ നിങ്ങളോട് കല്പിക്കുന്നത് ചെയ്താല്‍ നിങ്ങള്‍ എന്‍റെ സ്നേഹിതന്മാര്‍ തന്നെ" എന്ന് യേശു തന്‍റെ ശിഷ്യന്മാരോട് പറഞ്ഞു (യോഹ. 15:14). യേശു അവരോട് കല്പിച്ചത് എന്താണ്? മറ്റുള്ളവയോടൊപ്പം, അവന്‍ അവരെ സ്നേഹിച്ചതുപോലെ അവരെ സ്നേഹിക്കുന്നതിന് അവരോട് (നമ്മോടും) കല്പിച്ചു. ഇവിടെയും മറ്റുള്ളിടത്തും, ദൈവത്തെ സ്നേഹിക്കുവാനും അന്യോന്യം സ്നേഹിക്കുവാനും യേശു കല്പിക്കുന്നു.

ചുരുക്കത്തില്‍, നമുക്ക് ഒരിക്കലും വീട്ടുവാന്‍ കഴിയാത്തതും നമുക്കുവേണ്ടി ക്രൂശില്‍ വച്ചു മാത്രം വീട്ടിയതുമായ അനന്തമായ കടം നമുക്ക് ക്ഷമിച്ചുതന്നു എന്നത് നാം തിരിച്ചറിയണം. അതുകൊണ്ട്, നാം ദൈവത്തെ സ്നേഹിക്കുകയും അവനെ സ്തുതിക്കുകയും മറ്റുള്ളവരോട് സ്നേഹത്തോടും കരുണയോടും കൂടെ ഇടപെടുകയും ചെയ്യണം. അധികം ക്ഷമിച്ചുകിട്ടിയവര്‍ അധികം സ്നേഹിക്കുന്നു. എന്നാല്‍ "അല്പം മോചിച്ചുകിട്ടിയവന്‍ അല്പം സ്നേഹിക്കുന്നു" (ലൂക്കൊസ് 7:47). ഒരു വ്യക്തിക്ക് എത്രമാത്രം ക്ഷമിക്കപ്പെട്ടിരിക്കുന്നുവെന്ന് നമ്മില്‍ ആര്‍ക്കാണ് മനസ്സിലാകാത്തത്?

ദൈവത്തെ സ്നേഹിക്കുന്നതിന് നാം മറ്റുള്ളവരെ സ്നേഹിക്കണമെന്നുണ്ടെങ്കില്‍ വാക്കിലും പ്രവൃത്തിയിലും ദൈവസ്നേഹത്തിന്‍റെ സന്ദേശം അടിയന്തിരമായി പങ്കുവയ്ക്കണം. മനുഷ്യരെ അവരുടെ ദൈനംദിന ജീവിതത്തില്‍, ഇവിടെയും ഇപ്പോഴും സഹായിക്കുകയും ദൈവസ്നേഹത്തിന്‍റെ ഒരു ഇടനിലക്കാരനാകുവാന്‍ ശ്രമിക്കുകയും, ദൈവസ്നേഹം നിരസിച്ചതിന്‍റെ ദയനീയഫലങ്ങളായ പാപത്താലും മരണത്താലും തകര്‍ക്കപ്പെട്ട ഈ ലോകത്തില്‍ നിന്നും തികച്ചും പുതുതാക്കപ്പെടുന്ന പുതിയ ആകാശത്തിലും പുതിയ ഭൂമിയിലും നിത്യജീവന്‍ വാഗ്ദത്തം ചെയ്യുന്നവനായവനിലേക്കു നയിക്കുകയും വേണം.

`മറ്റുള്ളവരെ സ്നേഹിക്കുന്നതിലൂടെ ദൈവത്തെ സ്നേഹിക്കുവാന്‍ എന്ത് പ്രത്യേക നടപടികള്‍ നിങ്ങള്‍ക്ക് സ്വീകരിക്കുവാന്‍ കഴിയും? ഇന്നും വരുംനാളുകളിലും മനുഷ്യര്‍ക്ക് ദൈവസ്നേഹം കാണിച്ചുകൊടുക്കുവാനും (ആത്യന്തികമായി) നിത്യജീവന്‍റെ വാഗ്ദത്തം ഉണ്ടായിരിക്കുക എന്നതിന്‍റെ അര്‍ത്ഥം ആസ്വദിക്കുവാന്‍ അവരെ ക്ഷണിക്കുവാനും നിങ്ങള്‍ക്ക് എന്ത് ചെയ്യുവാന്‍ കഴിയും?`