---
title:  കരുണ നഷ്ടപ്പെടുത്തി
date:   08/01/2025
---

ദൈവസ്നേഹം നിത്യവും എല്ലായ്പോഴും അനര്‍ഹവുമാണ്. എങ്ങനെയായിരുന്നാലും, മനുഷ്യന് അതിനെ തള്ളിക്കളയുവാന്‍ കഴിയും. നമുക്ക് ആ സ്നേഹത്തെ സ്വീകരിക്കുകയോ തിരസ്കരിക്കുകയോ ചെയ്യുവാനുള്ള അവസരമുണ്ട്. എന്നാല്‍ നാം ചെയ്യുന്ന എല്ലാറ്റിനും മുമ്പായി ദൈവം തന്‍റെ സമ്പൂര്‍ണ്ണവും ശാശ്വതവുമായ സ്നേഹത്താല്‍ നമ്മെ സ്വതന്ത്രമായി സ്നേഹിക്കുന്നതിനാല്‍ മാത്രം (യിരെ. 31:3). നാം ചോദിക്കുന്നതിനും മുമ്പുതന്നെ നമുക്കു നല്‍കിയിരിക്കുന്ന എല്ലാത്തിനും വേണ്ടിയുള്ള പ്രതികരണമാണ് നമുക്കു ദൈവത്തോടുള്ള സ്നേഹം.

`വായിക്കുക: 7 ഉം 19 ഉം വാക്യങ്ങള്‍ക്ക് പ്രത്യേക ഊന്നല്‍ കൊടുത്തുകൊണ്ട് 1 യോഹ. 4:7-20. ദൈവസ്നേഹത്തിന്‍റെ മുന്‍ഗണനയെക്കുറിച്ച് ഇത് നമ്മോട് എന്തു പറയുന്നു?`

ദൈവസ്നേഹം എല്ലായ്പോഴും ആദ്യം വരുന്നു. ദൈവം ആദ്യം നമ്മെ സ്നേഹിക്കാതിരിക്കുന്നെങ്കില്‍, നമുക്ക് തിരിച്ച് അവനെ സ്നേഹിക്കുവാന്‍ കഴിയുകയില്ല. സ്നേഹിക്കുവാനും സ്നേഹിക്കപ്പെടുവാനുമുള്ള ശേഷിയോടുകൂടി ദൈവം നമ്മെ സൃഷ്ടിച്ചിരിക്കയാല്‍, ദൈവംതന്നെ എല്ലാ സ്നേഹത്തിന്‍റെയും നിദാനവും ഉറവിടവുമാണ്. എന്നിരുന്നാലും നാം അത് സ്വീകരിക്കുകയും പിന്നീട് അത് നമ്മുടെ ജീവിതത്തില്‍ പ്രതിഫലിപ്പിക്കുകയും ചെയ്യണമോ എന്ന ഒരു തിരഞ്ഞെടുപ്പ് നമുക്കുണ്ട്. ക്ഷമിക്കാത്ത ദാസനെക്കുറിച്ചുള്ള ക്രിസ്തുവിന്‍റെ ഉപമയില്‍ ദൃഷ്ടാന്തീകരിച്ചിട്ടുമുണ്ട് (മത്തായി 18:23-35 വരെ കാണുക).

ഉപമയില്‍, യജമാനന് കടപ്പെട്ടിരുന്നത് മടക്കിക്കൊടുക്കുവാന്‍ ദാസന് ഒരു മാര്‍ഗ്ഗവുമുണ്ടായിരുന്നില്ല. മത്തായി പതിനെട്ടാമദ്ധ്യായമനുസരിച്ച് ദാസന്‍ തന്‍റെ യജമാനന് 10,000 താലന്ത് കടപ്പെട്ടിരുന്നു. ഒരു താലന്ത് ഏതാണ്ട് 6000 വെള്ളിക്കാശ് (dinarii) ആണ്. ഒരു ശരാശരി തൊഴിലാളിക്ക് കൊടുക്കുന്ന ഒരു ദിവസത്തെ വേതനമാണ് ഒരു വെള്ളിക്കാശ് (മത്തായി 20:2 മായി താരതമ്യപ്പെടുത്തുക). അതുകൊണ്ട്, ശരാശരി ഒരു തൊഴിലാളി ഒരു താലന്ത് സമ്പാദിക്കുന്നതിന് 6000 ദിവസമെടുക്കും. അവധി ദിവസങ്ങളുടെ കണക്കെടുത്തശേഷം നോക്കുമ്പോള്‍, ശരാശരി ഒരു തൊഴിലാളി ഒരു വര്‍ഷം 300 ദിവസം വേല ചെയ് തേക്കാം. അങ്ങനെ ഒരു വര്‍ഷം 300 വെള്ളിക്കാശ് സമ്പാദിക്കും. 6000 വെള്ളിക്കാശ് വരുന്ന ഒരു താലന്ത് മടക്കിക്കൊടുക്കുന്നതിന് ശരാശരി ഒരു തൊഴിലാളി ഏതാണ്ട് 20 വര്‍ഷമെടുക്കും (6000÷300=20). 10,000 താലന്ത് സമ്പാദിക്കുന്നതിന് ഒരു ശരാശരി തൊഴിലാളി 200,000 വര്‍ഷം വേലചെയ്യേണ്ടിവരും. ചുരുക്കത്തില്‍, ഈ കടം വീട്ടുവാന്‍ ഈ ദാസന് ഒരിക്കലും കഴിയുകയില്ല. എന്നിരുന്നാലും യജമാനന് തന്‍റെ ദാസന്‍റെ മേല്‍ സഹതാപം തോന്നിയിട്ട് ഈ ഭാരിച്ച കടം ഔദാര്യമായി ക്ഷമിച്ചുകൊടുത്തു.

എങ്ങനെയായാലും, ഈ ദാസന്‍ വളരെ വളരെ ചെറിയ തുകയായ 100 വെള്ളിക്കാശ് കടമുണ്ടായിരുന്ന തന്‍റെ കൂട്ടുദാസനോട് ക്ഷമിക്കാതെ കടംകാരണം അവനെ പിടിച്ച് ജയിലിലടച്ചു. യജമാനന്‍ കോപാകുലനാകുകയും കരുണയോടുകൂടിയ തന്‍റെ ക്ഷമ പിന്‍വലിക്കുകയും ചെയ്തു. ദാസന്‍ തന്‍റെ യജമാനന്‍റെ സ്നേഹവും ക്ഷമയും തള്ളിക്കളഞ്ഞു. ദൈവത്തിന്‍റെ സഹതാപവും കരുണയും ഒരിക്കലും ഇല്ലാതെ വരികയില്ല, ഒരുവന് അവസാനമായി, ദൈവത്തിന്‍റെ സഹതാപത്തെയും കരുണയെയും തള്ളിക്കളയാം നഷ്ടപ്പെടുത്തുകപോലും ചെയ്യാം.

`നിങ്ങള്‍ക്കു ക്ഷമിച്ചുകിട്ടിയതിനെക്കുറിച്ചും യേശു ക്ഷമിച്ചുതന്നതിന് എന്തു വില കൊടുക്കേണ്ടിവന്നു എന്നതിനെക്കുറിച്ചും ചിന്തിക്കുക. മറ്റുള്ളവരോട് ക്ഷമിക്കുന്നതിനെക്കുറിച്ച് ഇത് നമ്മോട് എന്തു പറയണം?`