---
title:  ഉടമ്പടി സ്നേഹം
date:   06/01/2025
---

കുടുംബം അല്ലെങ്കില്‍ ബന്ധുത്വരൂപകങ്ങള്‍, പ്രത്യേകിച്ച് ഭാര്യാഭര്‍ത്താക്കന്മാര്‍ തമ്മിലുള്ള സ്നേഹത്തിന്‍റെ സാദൃശ്യങ്ങള്‍ അല്ലെങ്കില്‍ കുട്ടിയോടുള്ള ഒരു നല്ല മാതാവിന്‍റെ സ്നേഹത്തിന്‍റെ സാദൃശ്യങ്ങള്‍ ഉപയോഗിച്ച് ബൈബിള്‍ പലപ്പോഴും നാമുമായുള്ള ദൈവത്തിന്‍റെ പ്രത്യേക സ്നേഹബന്ധം ചിത്രീകരിക്കുന്നു. ഈ സാദൃശ്യങ്ങള്‍ ഉപയോഗിക്കുന്നത് പ്രത്യേകിച്ച് ദൈവവും തന്‍റെ ഉടമ്പടിജനവും തമ്മിലുള്ള പ്രത്യേക ബന്ധത്തെ ചിത്രീകരിക്കുന്നതിനാണ്. ദൈവത്തിന്‍റെ ജനത്തോടുള്ള അവന്‍റെ സ്നേഹം മാത്രമല്ല, ജനം ഈ സ്നേഹം സ്വീകരിക്കുമെന്നും തിരിച്ച് അവനെയും അന്യോന്യവും സ്നേഹിക്കുമെന്നുമുള്ള പ്രതീക്ഷയുംകൂടെ ഉള്‍പ്പെടുന്ന ഒരു ഉടമ്പടിസ്നേഹത്തിന്‍റെ ബന്ധമാണ്.

`വായിക്കുക: ആവ. 7:6-9. ഉടമ്പടി ഉണ്ടാക്കുന്ന ദൈവവും ദൈവത്തിന്‍റെ സ്നേഹപൂര്‍വ്വമായ ദയയും തമ്മിലുള്ള ബന്ധത്തെക്കുറിച്ച് ഈ വാക്യങ്ങള്‍ എന്തു പഠിപ്പിക്കുന്നു?`

ദൈവത്തിന് തന്‍റെ ഉടമ്പടിജനത്തോടുള്ള പ്രത്യേക തരത്തിലുള്ള ഒരുതരം സ്നേഹത്തെക്കുറിച്ച് ആവ. 7:9 ചിത്രീകരിക്കുന്നു. അതായത് അവര്‍ വിശ്വസ്തരായിരിക്കുമോ ഇല്ലയോ എന്നതില്‍ ഭാഗികമായി ആശ്രയിച്ചിരിക്കുന്ന ഒരു ബന്ധം. ദൈവത്തിന്‍റെ സ്നേഹം വ്യവസ്ഥ ഇല്ലാത്തതാണ്. എന്നാല്‍ അവന്‍റെ ജനവുമായുള്ള ഉടമ്പടിബന്ധം വ്യവസ്ഥയുള്ളതാണ്.

ആവര്‍ത്തനം 7:9 ലെ സ്നേഹപൂര്‍വ്വകമായ ദയ അല്ലെങ്കില്‍ കരുണ എന്ന് വിവര്‍ത്തനം ചെയ്തിരിക്കുന്ന പദം എസ്ഡ് (esed) എന്നതുതന്നെ ദിവ്യസ്നേഹത്തിന്‍റെ ഉടമ്പടിവീക്ഷണത്തെ ഉദാഹരിക്കുന്നു (അതിലധികവും). എഡ്സ് എന്ന പദം പലപ്പോഴും ദൈവത്തിന്‍റെ കരുണ, നന്മ, സ്നേഹം എന്നിവയുടെ ശ്രേഷ്ഠതയെ ചിത്രീകരിക്കുന്നതിന് ഉപയോഗിക്കുന്നു. മറ്റു കാര്യങ്ങള്‍ക്കൊപ്പം നിലവിലുള്ള പരസ്പര സ്നേഹത്തിനുള്ളില്‍ മറ്റൊരാള്‍ക്കുവേണ്ടിയുള്ള സ്നേഹനിര്‍ഭരമായ ദയ അല്ലെങ്കില്‍ അചഞ്ചലമായ സ്നേഹത്തെയാണ് എസ്ഡ് സൂചിപ്പിക്കുന്നത്. മറുവശത്തുള്ളവര്‍ തിരിച്ച് സ്നേഹപൂര്‍വ്വമായ ദയ കാണിക്കും എന്ന പ്രതീക്ഷയോടുകൂടിയ ഒരു ബന്ധത്തിന് ഇത് തുടക്കം കുറിക്കുകകൂടി ചെയ്യുന്നു.

ദൈവത്തിന്‍റെ സ്നേഹപൂര്‍വ്വമായ ദയ അങ്ങേയറ്റം ആശ്രയിക്കത്തക്കതും ഉറപ്പുള്ളതും നിലനില്‍ക്കുന്നതും ആകുന്നു എന്ന് അവന്‍റെ എസ്ഡ് കാണിക്കുന്നു. എന്നിരുന്നാലും, അതേസമയം, എസ്ഡ് എന്നത് സ്വീകരിക്കുന്നതിന്‍റെ പ്രയോജനം വ്യവസ്ഥയുള്ളതാണ്, അനുസരിക്കുന്നതിനും അവരുടെ ബന്ധത്തിന്‍റെ അന്ത്യം നിലനിര്‍ത്തുന്നതിനുമുള്ള അവന്‍റെ ജനത്തിന്‍റെ മനസ്സൊരുക്കത്തെ ആശ്രയിച്ചിരിക്കുന്നു (കാണുക 2 ശമൂ. 22:26; 1 രാജാ. 8:23; സങ്കീ. 25:10; 32:10; 2 ദിന. 6:14).

ദൈവത്തിന്‍റെ ദൃഢമായ സ്നേഹമാണ് എല്ലാ സ്നേഹബന്ധങ്ങളുടെയും അടിസ്ഥാനം. ആ സ്നേഹത്തെ തുലനം ചെയ്യുവാന്‍ നമുക്ക് ഒരിക്കലും കഴിയുകയില്ല. ദൈവം നമുക്ക് ഔദാര്യമായി അസ്തിത്വം നല്‍കി എന്നുമാത്രമല്ല, ക്രിസ്തുവില്‍, അവന്‍ നമുക്കുവേണ്ടി അവനെത്തന്നെ ഔദാര്യമായി നല്‍കി. "സ്നേഹിതന്മാര്‍ക്കുവേണ്ടി ജീവനെ കൊടുക്കുന്നതിലും അധികമുള്ള സ്നേഹം ആര്‍ക്കും ഇല്ല" (യോഹ. 15:13). യേശു "വേഷത്തില്‍ മനുഷ്യനായി വിളങ്ങി തന്നെത്താന്‍ താഴ്ത്തി ക്രൂശിലെ മരണത്തോളംതന്നെ, അനുസരണമുള്ളവനായിത്തീര്‍ന്നപ്പോള്‍" ദൈവസ്നേഹത്തിന്‍റെ മഹാപ്രകടനം വെളിപ്പെട്ടു എന്നതില്‍ ചോദ്യമില്ല (ഫിലി. 2:8).

`നിങ്ങളുടെ ചിന്തകളില്‍ ദൈവസ്നേഹത്തിന്‍റെ യാഥാര്‍ത്ഥ്യം നിങ്ങള്‍ക്കു കാത്തുസൂക്ഷിക്കുവാന്‍ കഴിയുന്ന വഴികള്‍ എന്തൊക്കെയാണ്? അത് ചെയ്യേണ്ടത് എന്തുകൊണ്ട് പ്രധാനമായിരിക്കുന്നു?`