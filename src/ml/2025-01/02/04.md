---
title:  സോപാധിക ബന്ധം
date:   07/01/2025
---

ദൈവം, താനുമായി ഒരു ഉറ്റബന്ധം ഉണ്ടാക്കുന്നതിന് അവന്‍ ഓരോ വ്യക്തിയെയും വിളിക്കുകയും ക്ഷണിക്കുകയും ചെയ്യുന്നു (കാണുക: മത്തായി 22:1-14). ഈ ആഹ്വാനത്തോട് ഉചിതമായി പ്രതികരിക്കുന്നതില്‍ ദൈവത്തെ സ്നേഹിക്കുവാനും മറ്റുള്ളവരെ സ്നേഹിക്കുവാനുമുള്ള ദൈവത്തിന്‍റെ കല്പന അനുസരിക്കുന്നത് ഉള്‍പ്പെടുന്നു (കാണുക: മത്തായി 22:37-39). ഈ ബന്ധത്തിന്‍റെ പ്രയോജനങ്ങള്‍ ആസ്വദിക്കുന്നുണ്ടോ എന്നുള്ളത് ഒരുവന്‍ അവന്‍റെ സ്നേഹത്തെ സ്വതന്ത്രമായി സ്വീകരിക്കുകയോ അല്ലെങ്കില്‍ തള്ളിക്കളയുകയോ ചെയ്യുന്നതിനെ ആശ്രയിച്ചിരിക്കുന്നു.

`വായിക്കുക: ഹോശേയ 9:15; യിരെ. 16:5; റോമര്‍ 11:22; യൂദാ 21. ദൈവസ്നേഹത്തിന്‍റെ പ്രയോജനങ്ങളെ തിരസ്കരിക്കുകയോ-നഷ്ടപ്പെടുത്തുകയോ പോലും ചെയ്യാം എന്നതിനെക്കുറിച്ച് ഈ വാക്യങ്ങള്‍ നമ്മെ എന്തു പഠിപ്പിക്കുന്നു?`

ഈ വാക്യങ്ങളും മറ്റുള്ളവയും ദൈവവുമായുള്ള ഒരു സ്നേഹബന്ധത്തിന്‍റെ പ്രയോജനങ്ങള്‍ ആസ്വദിക്കുന്നതിനെപ്പറ്റി അവന്‍റെ സ്നേഹത്തോടുള്ള മനുഷ്യന്‍റെ പ്രതികരണത്തിന്മേല്‍ വ്യവസ്ഥാപിതമായി ആവര്‍ത്തിച്ച് ചിത്രീകരിക്കുന്നു. എന്നിരുന്നാലും, ദൈവം യഥാര്‍ത്ഥത്തില്‍ ആരെയും സ്നേഹിക്കുന്നത് അവസാനിപ്പിക്കുമെന്ന് ചിന്തിക്കുന്നതില്‍ നാം തെറ്റുവരുത്തരുത്. ദൈവത്തിന്‍റെ സ്നേഹം നിത്യമാണെന്ന് നമുക്കറിയാം. "ഞാന്‍ ഇനി അവരെ സ്നേഹിക്കുകയില്ല" എന്ന് ദൈവം തന്‍റെ ജനത്തോട് പറയുന്നതില്‍ ഹോശേയ 9:15 ഉള്‍പ്പെടുന്നുണ്ടെങ്കിലും "ഞാന്‍ അവരെ ഔദാര്യമായി സ്നേഹിക്കും" എന്ന് അതേ പുസ്തകത്തില്‍ ദൈവം പിന്നീട് പ്രഖ്യാപിക്കുന്നത് ഓര്‍ത്തിരിക്കേണ്ടത് പ്രധാനമാണ് (ഹോശേയ 14:4). ദൈവം തന്‍റെ ജനത്തെ സ്നേഹിക്കുന്നത് മുഴുവനായി നിര്‍ത്തലാക്കും എന്ന് ഹോശേയ 9:15 ന് അര്‍ത്ഥമാക്കുവാന്‍ കഴിയുകയില്ല. പകരം, ദൈവവുമായുള്ള സ്നേഹബന്ധത്തിന്‍റെ ചില പ്രത്യേക വശങ്ങള്‍ അല്ലെങ്കില്‍ പ്രയോജനത്തിന്‍റെ വ്യവസ്ഥയെ അത് പരാമര്‍ശിക്കേണ്ടതാണ്. ഈ ബന്ധം തുടരുന്നതിന് അവന്‍റെ സ്നേഹത്തോട് നാം എങ്ങനെ പ്രതികരിക്കുന്നു എന്നത് നിര്‍ണ്ണായകമാണ്.

"എന്‍റെ കല്പനകള്‍ ലഭിച്ചു പ്രമാണിക്കുന്നവന്‍ എന്നെ സ്നേഹിക്കുന്നവന്‍ ആകുന്നു; എന്നെ സ്നേഹിക്കുന്നവനെ എന്‍റെ പിതാവ് സ്നേഹിക്കുന്നു; ഞാനും അവനെ സ്നേഹിച്ച് അവന് എന്നെത്തന്നെ വെളിപ്പെടുത്തും" (യോഹ. 14:21). അതുപോലെ, യേശു ശിഷ്യന്മാരോട് പറയുന്നു, "നിങ്ങള്‍ എന്നെ സ്നേഹിച്ചു, ഞാന്‍ പിതാവിന്‍റെ അടുക്കല്‍നിന്ന് വന്നിരിക്കുന്നു എന്ന് വിശ്വസിച്ചിരിക്കകൊണ്ട് പിതാവ് താനും നിങ്ങളെ സ്നേഹിക്കുന്നു" (യോഹ. 16:27).

ഈ വാക്യങ്ങളും മറ്റുള്ളവയും ദൈവവുമായുള്ള ഒരു രക്ഷണ്യ ബന്ധത്തിന്‍റെ പ്രയോജനങ്ങള്‍ നിലനിര്‍ത്തുന്നത് നാം ദൈവസ്നേഹം സ്വീകരിക്കുമോ എന്നതിനെ ആശ്രയിച്ചിരിക്കുന്നു എന്ന് പഠിപ്പിക്കുന്നു (ആ സ്നേഹത്തിന്‍റെ ഉപാധികളാകുവാനുള്ള സന്നദ്ധതയും ഇതില്‍ ഉള്‍പ്പെടുന്നു). വീണ്ടും ദൈവസ്നേഹം എന്നേക്കുമായി നിലയ്ക്കുന്നു എന്ന് ഇത് അര്‍ത്ഥമാക്കുന്നില്ല. മറിച്ച്, സൂര്യന്‍ പ്രകാശിക്കുന്നത് തടയുവാന്‍ നമുക്ക് കഴിയുകയില്ല, പക്ഷേ നമുക്ക് സൂര്യന്‍റെ കിരണങ്ങളില്‍നിന്ന് നമ്മെത്തന്നെ ഛേദിച്ചുകളയുവാന്‍ കഴിയുന്നതുപോലെ, ദൈവത്തിന്‍റെ നിത്യസ്നേഹത്തെ തടയുന്നതിന് നമുക്ക് ഒന്നും ചെയ്യുവാന്‍ കഴിയുകയില്ല, എന്നാല്‍ ഒടുവില്‍ ദൈവവുമായുള്ള ബന്ധം നിരസിക്കുകയും അത് പ്രദാനം ചെയ്യുന്നതില്‍നിന്ന്, പ്രത്യേകിച്ച്, നിത്യജീവന്‍റെ വാഗ്ദത്തങ്ങളില്‍നിന്ന്, സ്വയം ഛേദിക്കുകയും ചെയ്യാം.

`അവര്‍ അത് തിരികെ നല്‍കിയാലും ഇല്ലെങ്കിലും മനുഷ്യര്‍ക്ക് ദൈവസ്നേഹത്തിന്‍റെ യാഥാര്‍ത്ഥ്യം കാണുവാനും അനുഭവിക്കുവാനും കഴിയുന്ന വഴികള്‍ എന്തൊക്കെയാണ്? ഉദാഹരണമായി, പാപത്തിനുശേഷംപോലും, സ്വാഭാവികലോകം എങ്ങനെ അവന്‍റെ സ്നേഹം വെളിപ്പെടുത്തുന്നു?`