---
title:  അനുതപിക്കുന്ന ഒരു ദൈവം
date:   05/02/2025
---

ദൈവത്തിന് അനുതപിക്കുവാന്‍ കഴിയുമോ? അങ്ങനെയെങ്കില്‍, അത് എന്താണ് അര്‍ത്ഥമാക്കുന്നത്? ദൈവത്തിന്‍റെ സ്വഭാവം ഒരിക്കലും മാറുകയില്ല എന്ന് നാം കണ്ടു. എന്നിരുന്നാലും, ചില ബൈബിള്‍ വാക്യങ്ങള്‍ ദൈവത്തെ "അനുതപിക്കുന്നവന്‍" അല്ലെങ്കില്‍ "മനസ്സലിവുള്ളവന്‍" എന്നവിധം അവതരിപ്പിക്കുന്നു. കുറഞ്ഞത്, മനുഷ്യരെ സംബന്ധിച്ചിടത്തോളം, ഒരുവന്‍ തെറ്റു ചെയ്തു എന്ന തിരിച്ചറിവ് അനുതാപത്തില്‍ ഉള്‍പ്പെടുന്നു. അങ്ങനെയെങ്കില്‍, ചില ബൈബിള്‍ ഭാഗങ്ങള്‍ ദൈവത്തെ "അനുതപിക്കുന്നവന്‍" എന്നവിധം ചിത്രീകരിക്കുവാന്‍ എങ്ങനെ കഴിയും?

`പുറ. 32:14 വായിച്ചതിനുശേഷം യിരെ. 18:4-10 മായി താരതമ്യപ്പെടുത്തുക. ദൈവത്തിന്‍റെ "മനസ്സലിവിന്‍റെ" ഈ ചിത്രീകരണത്തെ നിങ്ങള്‍ എങ്ങനെ കാണുന്നു?`

ഇവയിലും മറ്റു പല വേദഭാഗങ്ങളിലും മനുഷ്യരുടെ ചില മാനസാന്തരത്തിനോ മധ്യസ്ഥതക്കോ മറുപടിയായി ന്യായവിധിയില്‍ അനുതപിക്കുന്നവനായി ദൈവത്തെ ചിത്രീകരിക്കുന്നു. ജനം അവരുടെ ദുഷ്ടതയില്‍നിന്ന് തിരിയുകയാണെങ്കില്‍, ദൈവം ഉദ്ദേശിച്ച ന്യായവിധിയില്‍നിന്ന് തിരിയും എന്ന് അവന്‍ വാഗ്ദത്തം ചെയ്തിട്ടുണ്ട്. മനുഷ്യന്‍റെ പശ്ചാത്താപത്തിന് മറുപടിയായി, ന്യായവിധി കൊണ്ടുവരുന്നതില്‍നിന്ന് ദൈവം തിരിയുന്നത് തിരുവെഴുത്തുകളിലുടനീളമുള്ള ഒരു പൊതുവിഷയമാണ്.

`വായിക്കുക: സംഖ്യ. 23:19; 1 ശമൂ. 15:29. ദൈവം "മനസ്സലിയുക" അല്ലെങ്കില്‍ "അനുതപിക്കുക" എന്തു ചെയ്താലും, ഇതിനെ സംബന്ധിച്ച് ഈ വാക്യങ്ങള്‍ എന്തു പഠിപ്പിക്കുന്നു?`

"യിസ്രായേലിന്‍റെ മഹത്വമായവന്‍ ഭോഷ്ക് പറയുകയില്ല, അനുതപിക്കുകയുമില്ല; അനുതപിക്കുവാന്‍ അവന്‍ മനുഷ്യനല്ല" എന്ന് ഈ വേദഭാഗം വ്യക്തമായി പ്രഖ്യാപിക്കുന്നു (1 ശമൂ. 15:29). "വ്യാജം പറയുവാന്‍ ദൈവം മനുഷ്യനല്ല; അനുതപിക്കുവാന്‍ അവന്‍ മനുഷ്യപുത്രനുമല്ല; താന്‍ കല്പിച്ചത് ചെയ്യാതിരിക്കുമോ? താന്‍ അരുളിച്ചെയ്തത് നിവര്‍ത്തിക്കാതിരിക്കുമോ?" (സംഖ്യാ. 23:19). ഈ വേദഭാഗങ്ങളുടെ വെളിച്ചത്തില്‍, ദൈവം ഒരിക്കലും "മനസ്സലിവ്" കാട്ടാത്തവനാണെന്ന വിധം ഈ വാക്യങ്ങളെ എടുക്കുവാന്‍ പാടില്ല. പകരം, മനുഷ്യര്‍ ചെയ്യുന്നവിധം അവന്‍ "മനസ്സലിയുകയോ, അനുതപിക്കുകയോ" ചെയ്യുന്നില്ല എന്ന സത്യം ഇത് പ്രദാനം ചെയ്യുന്നു. അതിനെക്കാള്‍, ദൈവം എല്ലായ്പോഴും അവന്‍റെ വാഗ്ദത്തങ്ങള്‍ നിവര്‍ത്തിക്കുന്നു. മാനുഷിക മാനസാന്തരത്തോടുള്ള പ്രതികരണമായി അവന്‍ ഗതിമാറ്റുമ്പോള്‍, എപ്പോഴും തന്‍റെ നന്മയ്ക്കും വചനത്തിനും അനുസൃതമായി അത് ചെയ്യുന്നു. അവന്‍റെ സ്വഭാവം നല്ലതും നീതിയുള്ളതും സ്നേഹമുള്ളതും കരുണയുള്ളതും ആയതുകാരണം മാനസാന്തരത്തോടുള്ള പ്രതികരണമായി അവന്‍ ന്യായവിധിയില്‍നിന്ന് അനുതപിക്കുന്നു.

`ദിവ്യ "മനസ്സലിവിന്‍റെ" ബൈബിള്‍പരമായ ചിത്രീകരണത്തിന്‍റെ പ്രാധാന്യം എന്താണ്? യഥാര്‍ത്ഥത്തില്‍ അവനില്‍ മാറ്റം വരുത്തുന്ന യഥാര്‍ത്ഥ കൊടുക്കല്‍ വാങ്ങല്‍ ബന്ധങ്ങളിലേക്കു ദൈവം പ്രവേശിക്കുന്നു എന്ന വസ്തുതക്കൊപ്പം ദൈവത്തിന്‍റെ സ്വഭാവത്തിന്‍റെ സ്ഥിരതയെക്കുറിച്ച് ഇത് എന്താണ് സൂചിപ്പിക്കുന്നത്?`