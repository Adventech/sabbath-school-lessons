---
title:  സ്നേഹവും നീതിയും മുറുകെപ്പിടിക്കുക
date:   06/02/2025
---

"ആകയാല്‍ നിന്‍റെ ദൈവമായ യഹോവതന്നെ ദൈവം; അവന്‍ തന്നെ സത്യദൈവം എന്ന് നീ അറിയണം; തന്നെ സ്നേഹിച്ച് തന്‍റെ കല്പനകളെ പ്രമാണിക്കുന്നവര്‍ക്ക് അവന്‍ ആയിരം തലമുറവരെ നിയമവും ദയയും പാലിക്കുന്നു" എന്ന് തിരുവെഴുത്തുകള്‍ സ്ഥിരമായി പഠിപ്പിക്കുന്നു (ആവ. 7:9). ദൈവത്തിന്‍റെ നന്മയുടെ സ്വഭാവം, സ്നേഹം എന്നിവ യേശു ക്രൂശില്‍ പരമമായി പ്രകടമാക്കി (കാണുക: റോമര്‍ 3:25,26; 5:8). സങ്കീ. 100:5 പ്രകാരം, "യഹോവ നല്ലവനല്ലോ, അവന്‍റെ ദയ എന്നേയ്ക്കുമുള്ളത്; അവന്‍റെ വിശ്വസ്തത തലമുറതലമുറയായും ഇരിക്കുന്നു" (സങ്കീ. 89:2 മായി താരതമ്യപ്പെടുത്തുക). അങ്ങനെ നമുക്ക് ദൈവത്തെ ആശ്രയിക്കുവാന്‍ കഴിയും; അവന്‍ തന്‍റെ മക്കള്‍ക്ക് നല്ല ദാനങ്ങളെ മാത്രമേ നല്‍കുകയുള്ളൂ (യാക്കോബ് 1:17 നെ ലൂക്കൊസ് 11:11-13 മായി താരതമ്യപ്പെടുത്തുക). വാസ്തവത്തില്‍, അവന്‍റെ ശത്രുക്കളെപ്പോലെ നിലകൊള്ളുന്നവര്‍ക്കുപോലും അവന്‍ നല്ല കാര്യങ്ങള്‍ കൊടുക്കുന്നു.

`വായിക്കുക: മത്തായി 5:43-48. ദൈവത്തിന്‍റെ അത്ഭുതസ്നേഹത്തെക്കുറിച്ച് ഇത് എന്തു പഠിപ്പിക്കുന്നു? യേശുവിന്‍റെ ഈ ഉപദേശത്തിന്‍റെ വെളിച്ചത്തില്‍ നാം മറ്റുള്ളവരോട് എങ്ങനെ പെരുമാറണം?`

ദൈവത്തിന്‍റെ സ്നേഹം തികഞ്ഞ സ്നേഹമാണെന്ന് മത്തായി 5 ചിത്രീകരിക്കുന്നു. അപൂര്‍ണ്ണ സ്നേഹമെന്നത് നിങ്ങളെ സ്നേഹിക്കുന്നവരെ സ്നേഹിക്കുന്ന സ്നേഹമാണ്. ദൈവത്തെ വെറുക്കുന്നവരെ, അവന്‍റെ ശത്രുക്കളായിരിക്കുന്നവരെപ്പോലും അവന്‍ സ്നേഹിക്കുന്നു. അവന്‍റെ സ്നേഹം തികഞ്ഞതായതുകൊണ്ട് അത് ഉത്തമവുമാണ്.

ദൈവത്തിന്‍റെ സ്നേഹവും കരുണയും ന്യായമായ ഏതു പ്രതീക്ഷയെക്കാളും കവിഞ്ഞതാണ്. ഇത് ഒരിക്കലും നിഷ്ഫലമാക്കുകയോ ന്യായത്തെ എതിര്‍ക്കുകയോ ചെയ്യുകയില്ല. മറിച്ച്, ഇത് നീതിയും കരുണയും ഒരുമിച്ച് കൊണ്ടുവരുന്നു (സങ്കീ. 85:10). അതുപോലെ "ദയയും ന്യായവും പ്രമാണിച്ച് ഇടവിടാതെ നിന്‍റെ ദൈവത്തിനായി കാത്തുകൊണ്ടിരിക്ക" എന്ന് ബൈബിള്‍ നമ്മെ ഉപദേശിക്കുന്നു (ഹോശേയ 12:6). മറ്റൊരു പരിഭാഷ ഇങ്ങനെ പറയുന്നു: "സ്നേഹത്തെയും ന്യായത്തെയും മുറുകെ പിടിക്കുക" (ഹോശേയ 12:6 നെ ലൂക്കൊസ് 11:42 മായി താരതമ്യപ്പെടുത്തുക).

അവസാനം, ദൈവംതന്നെ സമ്പൂര്‍ണ്ണ ന്യായം കൊണ്ടുവരും. അവന്‍റെ "നീതിയുള്ള ന്യായവിധി വെളിപ്പെടും" എന്ന് റോമര്‍ 2:5 പഠിപ്പിക്കുന്നു. അന്തിമമായി "സര്‍വ്വശക്തിയുള്ള ദൈവമായ കര്‍ത്താവേ, നിന്‍റെ പ്രവൃത്തികള്‍ വലുതും അത്ഭുതവുമായവ; സര്‍വ്വജാതികളുടെയും രാജാവേ, നിന്‍റെ വഴികള്‍ നീതിയും സത്യവുമുള്ളവ. കര്‍ത്താവേ, ആര്‍ നിന്‍റെ നാമത്തെ ഭയപ്പെടാതെയും മഹത്വപ്പെടുത്താതെയും ഇരിക്കും? നീയല്ലോ ഏക പരിശുദ്ധന്‍; നിന്‍റെ ന്യായവിധികള്‍ വിളങ്ങി വന്നതിനാല്‍ സകല ജാതികളും വന്ന് തിരുസന്നിധിയില്‍ നമസ്കരിക്കും" (വെളി. 15:3,4; 19:1-2 മായി താരതമ്യപ്പെടുത്തുക).

`യെശയ്യാവ് 25:1 ഇങ്ങനെ ഘോഷിക്കുന്നു, "യഹോവേ, നീ എന്‍റെ ദൈവമാകുന്നു; ഞാന്‍ നിന്നെ പുകഴ്ത്തും; ഞാന്‍ നിന്‍റെ നാമത്തെ സ്തുതിക്കും; നീ അത്ഭുതമായി പണ്ടേയുള്ള ആലോചനകളെ വിശ്വസ്തതയോടും സത്യത്തോടുംകൂടെ അനുഷ്ഠിച്ചിരിക്കുന്നുവല്ലോ" മോശമായ സമയങ്ങളിലും ദൈവത്തെ സ്തുതിക്കുന്നതിന് നമുക്കെങ്ങനെ പഠിക്കുവാന്‍ കഴിയും? നിങ്ങളുടെ സ്വാധീന മേഖലയില്‍ നീതി വര്‍ദ്ധിപ്പിക്കുന്ന വിധത്തില്‍ നിങ്ങളുടെ ജീവിതംതന്നെ ദൈവത്തിനുള്ള സ്തുതിയുടെ അര്‍പ്പണമാകുന്നത് ഏതൊക്കെ വിധത്തിലാണ്?`