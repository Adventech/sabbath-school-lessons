---
title:  പാന്‍റോക്രേറ്റര്‍ (Pantokrator)
date:   17/02/2025
---

തിരുവെഴുത്തുകളിലുടനീളം ദൈവത്തിന്‍റെ അത്ഭുതശക്തി പ്രകടമാക്കപ്പെട്ടിട്ടുണ്ട്. അവന്‍ തന്‍റെ ശക്തി പ്രയോഗിക്കുന്നതിന്‍റെയും അത്ഭുതങ്ങള്‍ പ്രവര്‍ത്തിക്കുന്നതിന്‍റെയും എണ്ണമറ്റ വിവരണങ്ങള്‍ ബൈബിളില്‍ ഉള്‍പ്പെടുന്നു. ഇങ്ങനെയൊക്കെയാണെങ്കിലും സംഭവിക്കണമെന്ന് ദൈവം ആഗ്രഹിക്കാത്ത പലതും സംഭവിക്കുന്നു.

`വായിക്കുക: വെളി. 11:17; യിരെ. 32:17-20; ലൂക്കൊസ് 1:37; മത്തായി 19:26. എബ്രാ. 1:3 കൂടി കാണുക. ദൈവത്തിന്‍റെ ശക്തിയെക്കുറിച്ച് ഈ വേദഭാഗങ്ങള്‍ എന്ത് പഠിപ്പിക്കുന്നു?`

ദൈവം സര്‍വ്വശക്തനാണെന്നും അവന്‍റെ ശക്തിയാല്‍ അവന്‍ ലോകത്തെ നിലനിര്‍ത്തുന്നു എന്നും ഈ വാക്യങ്ങളും മറ്റു പല വാക്യങ്ങളും പഠിപ്പിക്കുന്നു. വാസ്തവത്തില്‍, "സര്‍വ്വശക്തനായ ദൈവം" എന്നു വെളിപ്പാട് ദൈവത്തെക്കുറിച്ച് ആവര്‍ത്തിച്ച് പരാമര്‍ശിക്കുന്നു (ഉദാഹരണമായി വെളി. 11:17 നെ 2 കൊരി. 6:18; വെളി. 1:8; 16:14; 19:15; 21:22 എന്നീ വാക്യങ്ങളുമായി താരതമ്യപ്പെടുത്തുക). "സര്‍വ്വശക്തിയുള്ള" (Almighty) എന്ന് പരിഭാഷപ്പെടുത്തിയിരിക്കുന്ന പാന്‍റോക്രേറ്റര്‍ (Pantokrator) എന്ന പദം അക്ഷരാര്‍ത്ഥത്തില്‍ "സര്‍വ്വശക്തിയുള്ളവന്‍" എന്ന് അര്‍ത്ഥമാക്കുന്നു. ദൈവം സര്‍വ്വശക്തനാണെന്നുള്ള വസ്തുത ഉറപ്പിക്കുന്നത് വാക്കുകളില്‍ മാത്രമല്ല, എന്നാല്‍ ദൈവം തന്‍റെ ജനത്തെ വിടുവിക്കുന്നതിനായി തന്‍റെ ശക്തി ഉപയോഗിക്കുന്ന അല്ലെങ്കില്‍ ലോകത്തില്‍ അത്ഭുതകരമായി ഇടപെടുന്ന നിരവധി അത്ഭുതകരമായ സന്ദര്‍ഭങ്ങളിലും പ്രകടമാണ്.

എങ്ങനെയായിരുന്നാലും, ദൈവം "സര്‍വ്വശക്തനാണ്" എന്ന് പറയുമ്പോള്‍, ദൈവത്തിന് എല്ലാം ചെയ്യുവാന്‍ കഴിയുമെന്ന് അത് അര്‍ത്ഥമാക്കുന്നില്ല. ദൈവത്തിന് ചെയ്യുവാന്‍ കഴിയാത്ത ചിലതുണ്ട് എന്ന് തിരുവെഴുത്ത് പറയുന്നു; ഉദാഹരണമായി, "തന്‍റെ സ്വഭാവം ത്യജിപ്പാന്‍ അവനു കഴിയുകയില്ലല്ലോ" എന്ന് 2 തിമൊ. 2:13 പറയുന്നു.

അതനുസരിച്ച്, ഒരു വൈരുദ്ധ്യവും ഉള്‍പ്പെടാത്ത എന്തും ചെയ്യുവാന്‍ ദൈവത്തിന് അധികാരമുണ്ട് - അതായത്, യുക്തിപരമായി സാധ്യമായതും ദൈവത്തിന്‍റെ സ്വഭാവവുമായി പൊരുത്തപ്പെടുന്നതുമായ എന്തും എന്നാണ് സര്‍വ്വശക്തനായ ദൈവം (Omnipotent) എന്നു പറയുമ്പോള്‍ അര്‍ത്ഥമാക്കുന്നത് എന്ന് അധികം ക്രിസ്ത്യാനികളും സമ്മതിക്കുന്നു. ചില കാര്യങ്ങള്‍ ദൈവത്തിന് സാധ്യമല്ല, കാരണം അവയില്‍ വൈരുദ്ധ്യം ഉണ്ടാകും എന്ന് ഗെത്ശെമനയിലെ ക്രിസ്തുവിന്‍റെ പ്രാര്‍ത്ഥനയില്‍ വ്യക്തമാണ്. "ദൈവത്തിന് എല്ലാം സാധ്യമാണ്" എന്ന് ക്രിസ്തു ഉറപ്പിച്ചപ്പോള്‍ (മത്തായി 19:26), ക്രൂശീകരണം അടുത്തപ്പോള്‍, "പിതാവേ, കഴിയും എങ്കില്‍ ഈ പാനപാത്രം എങ്കല്‍നിന്നു നീങ്ങിപ്പോകേണമേ; എങ്കിലും ഞാന്‍ ഇച്ഛിക്കുംപോലെ അല്ല, നീ ഇച്ഛിക്കുംപോലെ ആകട്ടെ" എന്ന് പ്രാര്‍ത്ഥിച്ചു (മത്തായി 26:39).

തീര്‍ച്ചയായും, ക്രൂശില്‍ കഷ്ടം അനുഭവിക്കുന്നതില്‍നിന്നും ക്രിസ്തുവിനെ വിടുവിക്കുവാനുള്ള തികഞ്ഞ ശക്തി പിതാവിന് കൈവശമുണ്ടായിരുന്നു, എന്നാല്‍ പാപികളെ രക്ഷിക്കുവാനും കൂടിയുള്ള ആ സമയത്ത് അവന് അത് ചെയ്യുവാന്‍ കഴിഞ്ഞില്ല. ഇത് ഒന്ന് അല്ലെങ്കില്‍ മറ്റേത് ആകണമായിരുന്നു, രണ്ടും കൂടിയല്ല.

`എല്ലാവരെയും രക്ഷിക്കുവാന്‍ ദൈവം ആഗ്രഹിക്കുന്നു എന്നുംകൂടെ തിരുവെഴുത്തുകള്‍ പഠിപ്പിക്കുന്നു (ഉദാഹരണമായി, 1 തിമൊ. 2:4-6; തീത്തൊസ് 2:11; 2 പത്രൊസ് 3:9; യെഹെ. 33:11). എന്നാല്‍ എല്ലാവരും രക്ഷിക്കപ്പെടുകയില്ല. ഇച്ഛാസ്വാതന്ത്ര്യത്തിന്‍റെ യാഥാര്‍ത്ഥ്യത്തെക്കുറിച്ചും ഇച്ഛാശക്തി പ്രദാനം ചെയ്യുന്നതിലുള്ള ദൈവത്തിന്‍റെ ശക്തിയുടെ പരിമിതികളെക്കുറിച്ചും ഈ വസ്തുത എന്താണ് പഠിപ്പിക്കുന്നത്?`