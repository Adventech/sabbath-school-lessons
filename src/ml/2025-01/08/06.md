---
title:  ക്രിസ്തു ലോകത്തെ ജയിച്ചു
date:   20/02/2025
---

സകലവും ദൈവത്തിന്‍റെ ആദര്‍ശ ഹിതപ്രകാരം സംഭവിച്ചിരുന്നെങ്കില്‍, ഒരിക്കലും തിന്മ ഉണ്ടാകുമായിരുന്നില്ല, എന്നാല്‍ സ്നേഹത്തിന്‍റെ സമ്പൂര്‍ണ്ണ പരമാനന്ദവും ഐക്യതയും മാത്രം ഉണ്ടായിരിക്കുമായിരുന്നു. ആത്യന്തികമായി അഖിലാണ്ഡം ദൈവത്തിന്‍റെ ഈ സമ്പൂര്‍ണ്ണ ഹിതത്തിലേക്ക് പുനഃസ്ഥാപിക്കപ്പെടും. അതേസമയം, ദൈവം തന്‍റെ സൃഷ്ടികളുടെ സ്വതന്ത്രതീരുമാനങ്ങളെ കണക്കിലെടുക്കുന്ന ഒരു വിധത്തില്‍ ദൈവം അവന്‍റെ ഹിതം പ്രവര്‍ത്തിക്കുന്നു.

പങ്കെടുക്കുന്ന എല്ലാവരും ചില പ്രത്യേക ചേരുവകള്‍ ഉപയോഗിക്കേണ്ട ഒരു ബേക്കിങ് മത്സരം സങ്കല്പിക്കുക. എന്നാല്‍ അവര്‍ക്കാവശ്യമുള്ള ഏത് തരം കേക്ക് വേണമെങ്കിലും ഉണ്ടാക്കുവാന്‍ അവര്‍ ഇഷ്ടപ്പെടുന്ന മറ്റേതെങ്കിലും ചേരുവകള്‍ ചേര്‍ക്കാവുന്നതാണ്. അവസാനം, ബേക്ക് ചെയ്യുന്ന ആള്‍ ഏതു കേക്ക് ഉണ്ടാക്കിയെടുത്താലും, അയാള്‍ തിരഞ്ഞെടുക്കാത്ത ചില ചേരുവകളാല്‍ ഭാഗികമായെങ്കിലും നിര്‍ണ്ണയിക്കപ്പെടും.

അതുപോലെ (ഈ പരിമിതമായ കാര്യത്തില്‍), സ്നേഹത്തിന് ആവശ്യമായ തരത്തിലുള്ള സൃഷ്ടിപരമായ സ്വാതന്ത്ര്യത്തെ ബഹുമാനിക്കുവാന്‍ ദൈവം സ്വയം പ്രതിജ്ഞാബദ്ധനായതിനാല്‍, ലോകചരിത്രം സൃഷ്ടിക്കുന്ന പല ചേരുവകളും ദൈവം തിരഞ്ഞെടുത്തതല്ല, മറിച്ച്, യഥാര്‍ത്ഥത്തില്‍ അവന്‍ ആഗ്രഹിക്കുന്നതിന് വിപരീതമാണ്.

ഈ കാഴ്ചപ്പാടില്‍, സംഭവിക്കുന്ന എല്ലാറ്റിനെയും ദൈവം ഏകപക്ഷീയമായി നിയന്ത്രിക്കുന്നു എന്നപോലെ ദൈവാധീനം എന്നത് കേവലം ഏക-മാനമായ ഒന്നല്ല. അതിനെക്കാള്‍, ഇതിന് ദൈവാധീനത്തിന്‍റെ ദ്വിമാന വീക്ഷണം ആവശ്യമാണ്. ഈ ലോകത്തില്‍ സംഭവിക്കുന്ന ചിലത് ദൈവത്താലുണ്ടാകുന്നു, എന്നാല്‍ മറ്റു സംഭവങ്ങള്‍ സൃഷ്ടികളുടെ സ്വതന്ത്ര തീരുമാനങ്ങളുടെ ഫലമാണ് (എല്ലാം തിന്മ ആയിരിക്കുന്നതുപോലെ), സംഭവിക്കുന്ന പലതും സംഭവിക്കണമെന്ന് ദൈവം ആഗ്രഹിക്കാത്തവയാണ്.

`വായിക്കുക: യോഹ. 16:33. കഷ്ടതകളുടെ മദ്ധ്യേപോലും ഈ വാക്യം എന്ത് പ്രത്യാശയാണ് പ്രദാനം ചെയ്യുന്നത്?`

കഷ്ടതകളുടെ അല്ലെങ്കില്‍ ശോധനകളുടെ സമയങ്ങളില്‍, പ്രത്യേകിച്ച്, മനുഷ്യരുടെ വിശ്വാസം ഉലയുന്നു. കാരണം ഈ ജീവിതത്തിലെ കഷ്ടപ്പാടുകളില്‍നിന്നും അല്ലെങ്കില്‍ ശോധനകളില്‍നിന്നും ദൈവം നമ്മെ മോചിപ്പിക്കും അല്ലെങ്കില്‍ മോചിപ്പിക്കണം എന്ന തെറ്റായ വിശ്വാസം മുറുകെപ്പിടിക്കുന്നു. എന്നാല്‍ യേശു അവന്‍റെ അനുയായികള്‍ക്ക് മുന്നറിയിപ്പ് തന്നുകൊണ്ട് ഒരു വ്യത്യസ്തമായ കഥ പറയുന്നു. ഈ ലോകത്തില്‍ അവര്‍ കഷ്ടതകളും ശോധനകളും അനുഭവിക്കും, എന്നാല്‍ ഒരു പ്രത്യാശയ്ക്കു വകയുണ്ട്, കാരണം ക്രിസ്തു ലോകത്തെ ജയിച്ചിരിക്കുന്നു (യോഹ. 16:33).

നാം കഷ്ടതകളും ശോധനകളും നേരിടേണ്ടിവരുന്നു എന്ന വസ്തുത, ഇതാണ് ആദര്‍ശപരമായി ദൈവം നമുക്കുവേണ്ടി ആഗ്രഹിക്കുന്നത് എന്ന് അര്‍ത്ഥമാക്കുന്നില്ല. വന്‍പോരാട്ടം എന്ന ഒരു വലിയ ചിത്രം നാം എല്ലായ്പോഴും നമ്മുടെ മനസ്സില്‍ വയ്ക്കണം. എന്നിരുന്നാലും നന്മയ്ക്കായി തിന്മയുടെ സംഭവങ്ങള്‍തന്നെ ആവശ്യമില്ലെന്നിരിക്കെ, തിന്മയുടെ സംഭവങ്ങളില്‍ നിന്നുപോലും ദൈവത്തിന് നന്മ കൊണ്ടുവരുവാന്‍ കഴിയും എന്നതില്‍ നാം വിശ്വാസമുള്ളവരായിരിക്കണം. നാം ദൈവത്തില്‍ ആശ്രയിക്കുകയാണെങ്കില്‍, നമ്മെ അവനോട് അടുപ്പിക്കുവാനും മറ്റുള്ളവരോട് മനസ്സലിവുള്ളവര്‍ ആകുവാനും അവര്‍ക്കുവേണ്ടി കരുതുവാനും നമ്മെ പ്രേരിപ്പിക്കുവാന്‍വേണ്ടിപോലും അവന് നമ്മുടെ കഷ്ടതകളെ ഉപയോഗിക്കുവാന്‍ കഴിയും.