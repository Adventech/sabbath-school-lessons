---
title:  യോഗ്യമായ ഒരു ലക്ഷ്യം
date:   16/01/2025
---

ദൈവത്തിന്‍റെ കരുണയുടെയും മധ്യസ്ഥതയുടെയും കുടക്കീഴില്‍, തന്‍റെ സ്നേഹത്തോടുള്ള ഏറ്റവും ചെറുതും നല്ലതുമായ പ്രതികരണത്തില്‍പോലും ദൈവം സന്തോഷിക്കുന്നു. സ്നേഹത്തിന് യോഗ്യനും സ്വയം പൂര്‍ണ്ണനീതിയുള്ളവനുമായവനിലൂടെ നമ്മില്‍ ഓരോരുത്തരെയും നീതിമാന്മാരായി കണക്കാക്കുവാനും അവനോടൊപ്പം നിത്യതയോളം തികഞ്ഞ സ്നേഹത്തില്‍ ജീവിക്കുന്ന ദൈവത്തിന്‍റെ പ്രിയപ്പെട്ടവരുടെ കൂട്ടത്തില്‍ കണക്കാക്കുവാനും കഴിയും. ഇതാണ്, സ്വര്‍ഗ്ഗത്തില്‍ നമുക്കുവേണ്ടി നടക്കുന്ന ക്രിസ്തുവിന്‍റെ വേല ഉള്‍പ്പെടുന്ന വീണ്ടെടുപ്പിന്‍റെ മഹത്തായ പ്രത്യാശ.

എന്നാല്‍ ഇതില്‍ ഞാനും ഉള്‍പ്പെടുമോ എന്ന് നിങ്ങള്‍ അത്ഭുതപ്പെട്ടേക്കാം? ഞാന്‍ മതിയായവനല്ലെങ്കില്‍ എന്തു ചെയ്യും? എനിക്ക് വേണ്ടത്ര വിശ്വാസമില്ലെന്ന് ഞാന്‍ ഭയപ്പെടുന്നെങ്കിലോ?

`വായിക്കുക: മര്‍ക്കൊ. 9:17-29. ഈ കഥയിലെ മനുഷ്യനോട് ദൈവം എങ്ങനെ പ്രതികരിക്കുന്നു? വേണ്ടുവോളം വിശ്വാസം എന്നത് എത്ര വിശ്വാസമാണ്?`

ശിഷ്യന്മാര്‍ക്ക് ദുരാത്മാവിനെ പുറത്താക്കുവാന്‍ കഴിഞ്ഞില്ല; അവരുടെ പ്രതീക്ഷയെല്ലാം നഷ്ടമായതുപോലെ തോന്നി. എന്നാല്‍ യേശു വന്ന് പിതാവിനോട് പറഞ്ഞു, "വിശ്വസിക്കുന്നവന് സകലവും കഴിയും" (മര്‍ക്കൊ. 9:23). ബാലന്‍റെ അപ്പന്‍ ഉടനെ നിലവിളിച്ചുകൊണ്ട്, "കര്‍ത്താവേ, ഞാന്‍ വിശ്വസിക്കുന്നു; എന്‍റെ അവിശ്വാസത്തിനു സഹായിക്കേണമേ" (മര്‍ക്കൊ. 9:24).

"നിനക്കു കൂടുതല്‍ വിശ്വാസമുള്ളപ്പോള്‍ എന്നിലേക്കു മടങ്ങിവരുക" എന്ന് യേശു ആ മനുഷ്യനോട് പറഞ്ഞില്ല. "എന്‍റെ അവിശ്വാസത്തിനു സഹായിക്കേണമേ" അത് വേണ്ടുവോളമായിരുന്നു.

"വിശ്വാസം കൂടാതെ ദൈവത്തെ പ്രസാദിപ്പിക്കുവാന്‍ കഴിയുകയില്ല" (എബ്രാ. 11:6), എന്നിരുന്നാലും, യേശു ചെറിയ വിശ്വാസംപോലും സ്വീകരിക്കുന്നു. വിശ്വാസത്താല്‍ (ക്രിസ്തുവിന്‍റെ മധ്യസ്ഥതയിലൂടെ) നമുക്ക് അവനെ പ്രസാദിപ്പിക്കാം. വിശ്വാസത്തിലൂടെയും നമുക്കുവേണ്ടിയുള്ള ക്രിസ്തുവിന്‍റെ വേല കാരണവും ഒരു കുട്ടി മറ്റൊരു പ്രകാരേണ വിലയില്ലാത്ത ഒരു സമ്മാനം കൊണ്ടുവരുമ്പോള്‍ ഒരു മനുഷ്യപിതാവ് സന്തോഷിക്കുന്നതിന് സമാനമായി ദൈവത്തെ പ്രസാദിപ്പിക്കുന്നതില്‍ നമുക്ക് പ്രതികരിക്കുവാന്‍ കഴിയും.

അങ്ങനെ, "ദൈവത്തെ പ്രസാദിപ്പിക്കുക" എന്നത് നമ്മുടെ ലക്ഷ്യമാകുവാന്‍ നാം പൗലൊസിന്‍റെ ഉപദേശം പിന്‍പറ്റണം (2 കൊരി. 5:9,10; കൊലൊ. 1:10; 1 തെസ്സ. 4:1; എബ്രാ. 11:5 എന്നീ വാക്യങ്ങളുമായി താരതമ്യപ്പെടുത്തുക). നാം സ്നേഹിക്കുന്നവരുടെ ഏറ്റവും നല്ല താല്പര്യങ്ങള്‍ ഉള്‍പ്പെടുത്തുവാന്‍ നമ്മുടെ താല്പര്യങ്ങള്‍ രൂപാന്തരപ്പെടുത്തുവാനും നമ്മുടെ സ്നേഹം മറ്റുള്ളവരിലേക്ക് എത്തുന്നതിനായി വിപുലീകരിക്കുവാനും നാം ദൈവത്തോട് അപേക്ഷിക്കണം. "സഹോദരപ്രീതിയില്‍ തമ്മില്‍ സ്ഥായിപൂണ്ട് ബഹുമാനിക്കുന്നതില്‍ അന്യോന്യം മുന്നിട്ടുകൊള്‍വിന്‍. ഉത്സാഹത്തില്‍ മടുപ്പില്ലാതെ ആത്മാവില്‍ എരിവുള്ളവരായി കര്‍ത്താവിനെ സേവിപ്പിന്‍. ആശയില്‍ സന്തോഷിപ്പിന്‍; കഷ്ടതയില്‍ സഹിഷ്ണുത കാണിപ്പിന്‍; പ്രാര്‍ത്ഥനയില്‍ ഉറ്റിരിപ്പിന്‍; വിശുദ്ധന്മാരുടെ ആവശ്യങ്ങളില്‍ കൂട്ടായ്മ കാണിക്കയും അതിഥിസല്‍ക്കാരം ആചരിക്കയും ചെയ്വിന്‍" (റോമര്‍ 12:10-13).

`ക്രിസ്തുവിലൂടെ ദൈവം നമ്മെ സ്വീകരിക്കുകയാണെങ്കില്‍, നാം മറ്റുള്ളവരെ എത്രയധികം സ്വീകരിക്കണം? നിങ്ങളുടെ അയല്‍ക്കാരെ നിങ്ങളെപ്പോലെ തന്നെ സ്നേഹിക്കുന്നതിനും (ലേവ്യ. 19:18; മത്തായി 22:39) നിങ്ങളോട് മറ്റുള്ളവര്‍ പെരുമാറണം എന്ന് നിങ്ങള്‍ ആഗ്രഹിക്കുന്നവിധത്തില്‍ നിങ്ങള്‍ അവരോട് പെരുമാറുന്നതിനും ഉള്ള കല്പന എന്തു വെളിച്ചമാണ് ഈ ആശയത്തിന്മേല്‍ പകരുന്നത്?`