---
title:  ആനന്ദത്തോടെ സന്തോഷിക്കുക
date:   13/01/2025
---

നമുക്കു സങ്കല്പിക്കുവാന്‍പോലും ഇത് കഠിനമായിരിക്കെ, ദൈവം ഓരോ വ്യക്തിയെയും കണക്കാക്കുവാന്‍ കഴിയാത്ത മൂല്യത്തോടെ കാണുന്നു, അതുകൊണ്ടാണ് ഒരു ആത്മാവിന്‍റെ രക്ഷയില്‍ അവന്‍ സന്തോഷിക്കുന്നത്.

`സെഫ. 3:17 വായിക്കുക. മുടിയനായ പുത്രന്‍റെ ഉപമയിന്മേല്‍ ഈ വാക്യം വെളിച്ചം വീശുന്നത് എങ്ങനെയാണ്?`

സെഫന്യാവ് 3:17 തന്‍റെ വീണ്ടെടുക്കപ്പെട്ട ജനത്തിന്മേലുള്ള ദൈവത്തിന്‍റെ ആനന്ദം ഊന്നിപ്പറയുന്നു. എബ്രായ ഭാഷയിലെ സന്തോഷത്തിനും ആനന്ദത്തിനുമുള്ള എല്ലാ വാക്കുകളും ഈ ഒരൊറ്റ വാക്യത്തില്‍ നിറഞ്ഞിരിക്കുന്നു. ഇത് വീണ്ടെടുക്കപ്പെട്ട തന്‍റെ ജനത്തോടുള്ള ദൈവത്തിന്‍റെ സന്തോഷത്തെ വിവരിക്കുന്നു. ആ ദിവസത്തെ ദൈവിക ആനന്ദത്തിന്‍റെ വ്യാപ്തി വിവരിക്കുവാന്‍ പദങ്ങളൊന്നുംതന്നെ പര്യാപ്തമല്ല എന്ന മട്ടിലാണ് ഇത്.

ഈ വാക്യമനുസരിച്ച്, അവന്‍റെ ജനത്തിന്‍റെ "മദ്ധ്യേ" ദൈവം എവിടെയാണ് എന്നതുകൂടി ശ്രദ്ധിക്കുക. സ്നേഹത്തിന്‍റെ ബന്ധത്തില്‍നിന്നും ഉയര്‍ന്നുവരുന്ന അനുരഞ്ജനം ദൈവത്തിന്‍റെ തൊട്ടടുത്ത സാന്നിദ്ധ്യത്തില്‍നിന്നുമാണ് ഉണ്ടാകുന്നത്. മകനെ ദൂരത്ത് കണ്ടപ്പോള്‍ ഓടിവന്ന പിതാവിനെപ്പോലെ ഇവിടെ ദൈവം തന്‍റെ ജനത്തിന്‍റെ മദ്ധ്യേ ഉണ്ട്.

യെശയ്യാവ് 62:4 ല്‍ ഇതേ ചിത്രം ഒരു കല്യാണവുമായി സാദൃശ്യപ്പെടുത്തി പ്രകടിപ്പിച്ചിട്ടുണ്ട്. അതില്‍ ദൈവജനം "ഹെഫ്സീബാ" എന്ന് വിളിക്കപ്പെടും. അതിനര്‍ത്ഥം "എന്‍റെ ആനന്ദം അവളിലാണ്" എന്നാണ്. ദേശത്തിന് "ബെയൂലാ" എന്ന് പേര്‍വിളിക്കും. അതിനര്‍ത്ഥം "വിവാഹിത" എന്നാണ്. എന്തുകൊണ്ട്? കാരണം, വാക്യം പറയുന്നു, "യഹോവയ്ക്കു നിന്നോട് പ്രിയമുണ്ടല്ലോ; നിന്‍റെ ദേശത്തിനു വിവാഹം കഴിയും." അവന്‍ തന്‍റെ ജനത്തെ സ്വീകരിക്കുകയും മുടിയനായ പുത്രനുമേല്‍ പിതാവ് സന്തോഷിച്ചതുപോലെ നമ്മുടെ മേല്‍ സന്തോഷിക്കുകയും ചെയ്യുന്ന പുനഃസ്ഥാപിക്കലിന്‍റെ ആ ദിവസത്തിനായി ദൈവത്തിന്‍റെ സന്തോഷത്തിന്‍റെ പരമകാഷ്ഠ ഒരുക്കിവച്ചിരിക്കുന്നു.

`എഫെസ്യര്‍ 5:25-28 വരെ വായിക്കുക. നാമും പ്രകടമാക്കുവാന്‍ വിളിക്കപ്പെട്ടിരിക്കുന്ന തരത്തിലുള്ള സ്നേഹത്തെക്കുറിച്ച് ഇത് എന്ത് പറയുന്നു?`

"ക്രിസ്തുവും സഭയെ സ്നേഹിച്ചതുപോലെ നിങ്ങളുടെ ഭാര്യമാരെ സ്നേഹിപ്പിന്‍", "ഭാര്യമാരെ സ്വന്തശരീരങ്ങളെപ്പോലെ സ്നേഹിക്കേണ്ടതാകുന്നു" എന്ന് ഭര്‍ത്താക്കന്മാരോട്, ഭാര്യമാരെ സ്നേഹിക്കുന്നതിന് ഈ വാക്യങ്ങള്‍ ഉപദേശിക്കുന്നു (എഫെ. 5:25,28). നിസ്വാര്‍ത്ഥവും ത്യാഗപരവുമായ തരത്തിലുള്ള സ്നേഹം ഒരു ഭര്‍ത്താവിന് ഭാര്യയോട് ഉണ്ടായിരിക്കണമെന്നതിനെ ഈ വാക്യങ്ങള്‍ ഉയര്‍ത്തിക്കാണിക്കുക മാത്രമല്ല, ക്രിസ്തുവും, അവന്‍റെതന്നെ ഭാഗംപോലെ അവന്‍റെ ജനത്തെ (സഭയെ) സ്നേഹിക്കുന്നു എന്ന് കാണിക്കുകയും ചെയ്യുന്നു.