---
title:  കൂടുതല്‍ പഠനത്തിന്
date:   21/03/2025
---

Read Ellen G. White, The Sabbath, pp. 281-289, in the Desire of Ages.

"ഒറ്റുകാരായ പരീശന്മാര്‍ ജനങ്ങളുടെ വെറുപ്പ് സമ്പാദിക്കാതിരിപ്പാന്‍ യേശുവിന്‍റെ ചോദ്യത്തിന് ഉത്തരം പറഞ്ഞില്ല. യേശു പറഞ്ഞത് സത്യമെന്ന് അവര്‍ക്ക് ബോധ്യമായി. പരീശന്മാര്‍ സഹാനുഭൂതിയില്ലാത്തവരായിരുന്നു. ഒരുവന് സുഖം പ്രാപിക്കുന്നതിനെക്കാള്‍ അവര്‍ തങ്ങളുടെ ആചാരാനുഷ്ഠാനങ്ങളെ മുറുകെ പിടിക്കുന്നതില്‍ താല്പര്യം കാണിച്ചു. എങ്കിലും സ്വന്തം മൃഗം നഷ്ടപ്പെടുവാന്‍ അവര്‍ക്ക് ആഗ്രഹമില്ലായിരുന്നു. അവിടെ സ്വാര്‍ത്ഥതയ്ക്ക് അവര്‍ മുന്‍തൂക്കം നല്‍കി. ദൈവത്തിന്‍റെ സാദൃശ്യത്തില്‍ സൃഷ്ടിക്കപ്പെട്ട ഒരു മനുഷ്യനെക്കാള്‍ പ്രാധാന്യം അവര്‍ മൃഗത്തിന് നല്‍കിയിരുന്നു. എല്ലാ വ്യാജമതങ്ങളുടെയും പ്രവര്‍ത്തനത്തെ യേശുവിന്‍റെ ഉദാഹരണം വ്യക്തമാക്കുന്നു. ദൈവത്തെക്കാള്‍ മനുഷ്യനെ ഉയര്‍ത്തുവാനുള്ള ശ്രമത്തില്‍നിന്നാകുന്നു ഈ അവസ്ഥ ഉണ്ടാകുന്നത്. എന്നാല്‍ അതിന്‍റെ പരിണതഫലം അന്യനെ മൃഗത്തെക്കാള്‍ താണവനായി ഗണിക്കുക എന്ന അവസ്ഥയുമാകുന്നു. ദൈവത്തിന്‍റെ പരമാധികാരത്തിനെതിരായി പ്രവര്‍ത്തിക്കുന്ന എല്ലാ മതങ്ങളും മനുഷ്യന് സൃഷ്ടിപ്പില്‍ ലഭിച്ച തേജസ്സ് അവനില്‍നിന്നും അപഹരിച്ചെടുക്കുന്നു. മാത്രമല്ല ആ നഷ്ടപ്പെട്ട തേജസ്സ് ക്രിസ്തുവിലൂടെ പുനഃസ്ഥാപിച്ചുകിട്ടുവാനുള്ള സാധ്യതയില്‍നിന്നും അവനെ പിന്തിരിപ്പിക്കുന്നു. തന്‍റെ സഹജീവിയോടുണ്ടായിരിക്കേണ്ട സഹാനുഭൂതിയും കാരുണ്യവും മനുഷ്യനില്‍നിന്ന് നിര്‍മാര്‍ജ്ജനം ചെയ്യുവാന്‍ എല്ലാ വ്യാജമതങ്ങളും ശ്രമിക്കുന്നു. ക്രിസ്തുവിന്‍റെ വിലയേറിയ രക്തത്താല്‍ വീണ്ടെടുക്കപ്പെട്ട മനുഷ്യവര്‍ഗ്ഗത്തിന് സുവിശേഷം വലിയ വില കല്പിക്കുന്നു. മനുഷ്യന്‍റെ കഷ്ടതകള്‍ക്കും ആവശ്യങ്ങള്‍ക്കും പ്രതികരിക്കുന്ന മനസ്സുള്ളവരായിരിപ്പാന്‍ സുവിശേഷം പഠിപ്പിക്കുന്നു. കര്‍ത്താവിന്‍റെ വാക്കുകള്‍ ശ്രദ്ധിക്കുക: "ഞാന്‍ ഒരു പുരുഷനെ തങ്കത്തെക്കാളും ഒരു മനുഷ്യനെ ഓഫീര്‍തങ്കത്തെക്കാളും ദുര്‍ലഭമാക്കും" (യെശ. 13:12).

"ശബ്ബത്തില്‍ നന്മ ചെയ്യുകയോ, തിന്മ ചെയ്യുകയോ, ജീവനെ രക്ഷിക്കുകയോ, കൊല്ലുകയോ ഏതു വിഹിതം എന്ന ചോദ്യവുമായി യേശു പരീശന്മാരെ അഭിമുഖീകരിച്ചപ്പോള്‍ അവരുടെ ദുഷ്ടത നിറഞ്ഞ ഉദ്ദേശ്യങ്ങളെ യേശു മനസ്സിലാക്കി. യേശുവിനെ നശിപ്പിക്കുവാനുള്ള കാരണങ്ങള്‍ കണ്ടുപിടിക്കുവാന്‍ ശ്രമിക്കുകയായിരുന്നു അവര്‍. ഈ സന്ദര്‍ഭത്തിലും യേശു മറ്റുള്ളവര്‍ക്ക് സമാധാനവും രക്ഷയും നല്‍കിക്കൊണ്ടിരിക്കുന്നു. യേശുവിനെപ്പോലെ ശബ്ബത്തില്‍ രോഗികളെ സൗഖ്യമാക്കുന്നതോ, പരീശന്മാരുടെ ഹൃദയത്തില്‍ ആഗ്രഹിച്ചതുപോലെ ശബ്ബത്തില്‍ അവരെ കൊല ചെയ്യുന്നതോ ഏതായിരുന്നു ശരിയായിട്ടുള്ളത്? ദൈവത്തിന്‍റെ വിശുദ്ധ ദിവസത്തില്‍ ഹൃദയത്തില്‍ സ്നേഹം ഇല്ലാതിരിക്കുന്നതോ അഥവാ കരുണയുടെ പ്രവൃത്തികള്‍ ചെയ്തുകൊണ്ട് ഏവരെയും സ്നേഹിക്കുന്നതോ ഏതാണ് അഭികാമ്യം? Ellen G. White, The Desire of Ages. pp. 286,287.

**ചര്‍ച്ചകള്‍**

`1. എല്ലാ വ്യാജമതങ്ങളും മനുഷ്യന്‍റെ ആവശ്യങ്ങളില്‍ അശ്രദ്ധരായിരിക്കുവാന്‍ പഠിപ്പിക്കുന്നു എന്നത് എന്തുകൊണ്ട്, എങ്ങനെ ശരിയാണ്? നമ്മുടെ സഭാസമൂഹങ്ങളിലും പുറത്തുമുള്ള ഇത്തരം അശ്രദ്ധ ഒഴിവാക്കുവാന്‍ നമുക്ക് എങ്ങനെ മനഃപൂര്‍വ്വം പ്രവര്‍ത്തിക്കുവാനാകും?`

`2. എന്‍റെ അയല്‍ക്കാരന്‍ ആരാണ്? നിങ്ങളുടെ അയല്‍ക്കാരന്‍ ആരാണ്? സ്നേഹം പ്രകടിപ്പിക്കുന്നതിന് തന്‍റെ നാളിന്‍റെ അതിരുകള്‍ കടന്ന ശമര്യക്കാരനെപ്പോലെ ക്രിസ്തു അനുഗമിക്കേണ്ട പ്രായോഗിക മാര്‍ഗ്ഗങ്ങള്‍ ഏതൊക്കെയാണ്?`

`3. ദൈവം നീതിയും കരുണയും ഇഷ്ടപ്പെടുന്നെങ്കില്‍, ദൈവത്തിന് ഏറ്റവും പ്രാധാന്യമുള്ള കാര്യത്തിന് അനുസൃതമായി നാം എങ്ങനെ പ്രവര്‍ത്തിക്കണം? കല്പനയുടെ ഘനമേറിയ കാര്യങ്ങള്‍ എന്ന് യേശു വിളിച്ചതില്‍ നമുക്ക് എങ്ങനെ കൂടുതല്‍ ശ്രദ്ധ കേന്ദ്രീകരിക്കുവാനാകും?`

`4. നാം ന്യായവിധിയെക്കുറിച്ച് ചിന്തിക്കുകയും സംസാരിക്കുകയും ചെയ്യുമ്പോള്‍ നാം മറ്റുള്ളവരെ, പ്രത്യേകിച്ച് അടിച്ചമര്‍ത്തപ്പെട്ടവരെയും ചവിട്ടിമെതിക്കപ്പെട്ടവരെയും സജീവമായി സ്നേഹിക്കുന്നുണ്ടോ, എത്രത്തോളം എന്നതിന്‍റെ അടിസ്ഥാനത്തിലാണോ ന്യായവിധിയെ യേശു ചര്‍ച്ച ചെയ്യുന്ന ഒരു പ്രാഥമിക മാര്‍ഗ്ഗം എന്ന് നാം എത്രതവണ ഊന്നിപ്പറയുന്നു. ഇതിനെ മത്തായി 25:31-46 വരെ വായിച്ച് ചിന്തിക്കുക.`