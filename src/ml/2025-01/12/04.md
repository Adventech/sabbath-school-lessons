---
title:  ദൈവം നീതിയെ സ്നേഹിക്കുന്നു
date:   18/03/2025
---

ദൈവം ന്യായത്തെ സ്നേഹിക്കുകയും തിന്മയെ വെറുക്കുകയും ചെയ്യുന്നു എന്ന് തിരുവെഴുത്ത് പ്രഖ്യാപിക്കുന്നു (ഉദാ: സങ്കീ. 33:5; യെശ. 61:8). അന്യായത്തിന് ഇരയായ എല്ലാവരുടെയും മേല്‍ നീതിയോടെയുള്ള ധാര്‍മികരോഷം പ്രകടിപ്പിക്കുമ്പോള്‍, പഴയനിയമത്തിലും പുതിയനിയമത്തിലും ദൈവം ചവിട്ടിമെതിക്കപ്പെട്ടവരുടെയും അടിച്ചമര്‍ത്തപ്പെട്ടവരുടെയും പേരില്‍ നിരന്തരം അത്യാവേശമുള്ളവനാണ്.

`സങ്കീ. 82 വായിക്കുക. ഈ ലോകത്തില്‍ ന്യായത്തിനുവേണ്ടിയുള്ള ദൈവത്തിന്‍റെ ആശങ്കയെ ഈ സങ്കീര്‍ത്തനം എങ്ങനെ പ്രകടിപ്പിക്കുന്നു? ഇത് ഇന്ന് നമുക്ക് എന്ത് അര്‍ത്ഥമാക്കുന്നു?`

പല വ്യാഖ്യാതാക്കളും മനസ്സിലാക്കുന്നതുപോലെ ഈ വേദഭാഗം സമൂഹത്തിലെ അനീതിക്ക് ഉത്തരവാദികളായ ഭൗമിക അധികാരികളെ കുറ്റപ്പെടുത്തുന്നതും ദുഷിച്ച ഭൗമിക ന്യായാധിപന്മാരുടെയും അധികാരികളുടെയും പിന്നിലെ സ്വര്‍ഗ്ഗീയ അധികാരികളെ (വ്യക്തമായി സാത്താന്യശക്തികളെ) ദൈവം ന്യായം വിധിക്കുന്നതും പരാമര്‍ശിക്കുന്നു. പ്രത്യേകിച്ച്, അധികാരികളോട് ചോദിക്കുന്നു, "നിങ്ങള്‍ എത്രത്തോളം നീതികേടായി വിധിക്കയും ദുഷ്ടന്മാരുടെ മുഖപക്ഷം പിടിക്കയും ചെയ്യും?" (സങ്കീ. 82:2).

തുടര്‍ന്ന് അവരെ ഇങ്ങനെ കുറ്റം ചുമത്തുന്നു. "എളിയവനും അനാഥനും ന്യായം പാലിച്ചുകൊടുപ്പിന്‍; പീഡിതനും അഗതിക്കും നീതി നടത്തിക്കൊടുപ്പിന്‍; എളിയവനെയും ദരിദ്രനെയും രക്ഷിപ്പിന്‍; ദുഷ്ടന്മാരുടെ കൈയില്‍നിന്ന് അവരെ വിടുവിപ്പിന്‍" (82:3,4). ഇവിടെയും മറ്റിടങ്ങളിലും പഴയനിയമത്തിലെ പ്രവാചകന്മാര്‍ ന്യായത്തിനായി കാഹളം മുഴക്കുന്നു. ഇത് തിരുവെഴുത്തിലെ ഉപരിപ്ലവമായ ആശങ്ക അല്ല; ഇത് പഴയനിയമത്തിലുടനീളമുള്ള പ്രവാചകന്മാരുടെ ദൂതും യേശു ഇവിടെ ജഡത്തില്‍ ആയിരുന്നപ്പോള്‍ സംസാരിച്ചതും ആണ്.

അവനെ സ്നേഹിക്കുകയും അനുസരിക്കുകയും ചെയ്യുന്നവരില്‍നിന്ന് അവന്‍ ആഗ്രഹിക്കുന്നതും ആവശ്യപ്പെടുന്നതും രഹസ്യമല്ല. മീഖയുടെ പ്രവചനം 6:8 ല്‍ (ഇതിനു സമാനമായ മറ്റ് ഇടങ്ങളിലും): "മനുഷ്യാ, നല്ലത് എന്തെന്ന് അവന്‍ നിനക്കു കാണിച്ചുതന്നിരിക്കുന്നു: ന്യായം പ്രവര്‍ത്തിപ്പാനും ദയാതല്പരനായിരിപ്പാനും നിന്‍റെ ദൈവത്തിന്‍റെ സന്നിധിയില്‍ താഴ്മയോടെ നടപ്പാനും അല്ലാതെ എന്താകുന്നു യഹോവ നിന്നോട് ചോദിക്കുന്നത്?"

തിരുവെഴുത്തിലുടനീളം ഈ വികാരം പ്രതിധ്വനിക്കുന്നു. ഉദാഹരണമായി യേശു പറഞ്ഞു: "നിങ്ങള്‍ക്കു തമ്മില്‍ തമ്മില്‍ സ്നേഹം ഉണ്ടെങ്കില്‍ നിങ്ങള്‍ എന്‍റെ ശിഷ്യന്മാര്‍ എന്ന് എല്ലാവരും അറിയും" (യോഹ. 13:35; 1 യോഹ. 4:8-16 മായി താരതമ്യപ്പെടുത്തുക).

`മീഖാ. 6:8 നാം കേന്ദ്രീകരിക്കുകയും വാക്കുകളിലും പ്രവൃത്തിയിലും കൂടെ മനഃപൂര്‍വ്വം പ്രായോഗികമാക്കുകയും ചെയ്യുകയാണെങ്കില്‍ നമ്മുടെ കുടുംബങ്ങളും സഭകളും എപ്രകാരം കാണപ്പെടുമായിരുന്നു? നിങ്ങള്‍ ഏത് പശ്ചാത്തലത്തിലായിരുന്നാലും ഈ തത്വങ്ങളുടെ പ്രയോഗം എങ്ങനെ മികച്ചതാക്കാം?`