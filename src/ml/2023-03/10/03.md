---
title:  'ക്രിസ്തുവിന്‍റെ മണവാട്ടിയായ സഭ: ഭാഗം 1'
date:   28/08/2023
---

`എഫെ. 5:25-27,29 എന്നീ വാക്യങ്ങള്‍ യെഹെസ്കേല്‍ 16:1-14 വരെയുള്ള ഉപേക്ഷിക്കപ്പെട്ട കുഞ്ഞിന്‍റെ കഥയുമായി താരതമ്യം ചെയ്യുക. ആ കഥയുടെ ഏത് ഘടകങ്ങളാണ് പൗലൊസ് സ്വന്തം ചിത്രക്കുറിപ്പില്‍ പ്രതിഫലിപ്പിക്കുന്നത്?`

എഫെ. 5:25-27,29 എന്നീ വാക്യങ്ങളില്‍ പൗലൊസ് തന്‍റെ കല്യാണ വിവാഹരൂപകത്തെ സഭയെയും ക്രിസ്തുവുമായുള്ള ബന്ധത്തെയും രൂപപ്പെടുത്തുമ്പോള്‍, പുരാതന കല്യാണത്തിന്‍റെ ആചാരങ്ങളും വേഷങ്ങളും താന്‍ ക്രിയാത്മകമായി അനുമാനിക്കുന്നു. മണവാട്ടിയെന്ന നിലയില്‍ സഭയുമായുള്ള ബന്ധത്തില്‍, ക്രിസ്തു ദൈവിക മണവാളനാണ്:

1\. വധുവിനെ എന്നപോലെ സഭയെ സ്നേഹിക്കുന്നു (എഫെ. 5:25). ഇതു യേശുവിനുള്ള ഹൃദയവേലയാണെന്ന് നാം ഒരിക്കലും മറക്കരുത്. അവന്‍ നമ്മെ സ്നേഹിക്കുന്നു.

2\. വധുവിലയെന്നവിധം സ്വയം നല്കുന്നു. പുരാതന കല്യാണ ക്രമീകരണങ്ങളുടെ പശ്ചാത്തലത്തില്‍, വരന്‍ വധുവിനെ "വധുവില" നല്കി "വാങ്ങുന്നു" അത് സാധാരണയായി ഒരു വലിയ തുകയും വിലപിടിപ്പുള്ള വസ്തുക്കളും ആയിരുന്നു. പുരാതന ഗ്രാമ സമ്പദ് വ്യവസ്ഥ ആചാരത്തെ ആശ്രയിച്ചിരിക്കുന്നു. ക്രിസ്തു തന്‍റെ മണവാട്ടിയായ സഭയ്ക്ക് ആത്യന്തികമായ വില നല്കുന്നു, കാരണം അവന്‍ "അവള്‍ക്കുവേണ്ടി തന്നെത്താനെ സമര്‍പ്പിച്ചു" (എഫെ. 5:25). അവതാരത്തിലും കുരിശിലും അവന്‍ തന്നെത്തന്നെ മണവാട്ടിവിലയായി നല്കുന്നു.

3\. അവന്‍റെ മണവാട്ടിയെ കുളിപ്പിക്കുന്നു. പുരാതന വിവാഹ ആഘോഷങ്ങളുടെ പ്രധാന ഭാഗമായിരുന്നു വധുവിന്‍റെ ഒരുക്കം. ഇന്നത്തെപ്പോലെ, വധുവിനെ ചടങ്ങിനായി ഒരുക്കിയിരുന്നത് വധുവിന്‍റെ തോഴികളും സ്ത്രീകളായ ബന്ധുക്കളും ആയിരുന്നു. എന്നിരുന്നാലും സ്വര്‍ഗ്ഗീയമണവാളന്‍ തന്‍റെ മണവാട്ടിയെ വിവാഹത്തിന് ഒരുക്കുന്നത് പൗലൊസ് സങ്കല്പിക്കുന്നു! അവന്‍ അവളെ "ജലസ്നാനത്താല്‍" വെടിപ്പാക്കി ശുദ്ധീകരിക്കുന്നു (5:26). അത് സ്നാനത്തിനുള്ള ഒരു പരാമര്‍ശം കൂടിയാണ്.

4\. വാഗ്ദത്തവാക്ക് സംസാരിക്കുന്നു. ഈ ശുദ്ധീകരണം "വചനംകൊണ്ട്" നടത്തപ്പെടുന്നു (5:26). സ്വര്‍ഗ്ഗീയ മണവാളന്‍ തന്‍റെ മണവാട്ടിയോട് സംസാരിക്കുന്നു എന്ന വാഗ്ദത്ത വചനത്തിലേക്കു വിരല്‍ ചൂണ്ടുന്നു. ഇത് ഒരുപക്ഷേ, വിവാഹനിശ്ചയചടങ്ങിന്‍റെ പശ്ചാത്തലത്തിലായിരിക്കാം (താരതമ്യം ചെയ്യുക എഫെ. 1:3-14; 2:1-10, വിശ്വാസികള്‍ക്ക് അവരുടെ മാനസാന്തര സമയത്ത് ദൈവം നല്കിയ വാഗ്ദത്തങ്ങള്‍ ശ്രദ്ധിക്കുക). വിവാഹനിശ്ചയം ആധുനിക വിവാഹനിശ്ചയത്തിന്‍റെ പുരാതന പതിപ്പായിരുന്നു. എന്നാല്‍ വധുവില (ഭര്‍ത്താവില്‍നിന്ന്) സ്ത്രീധനം (വധു അവളുടെ കുടുംബത്തില്‍നിന്ന് വിവാഹത്തിന് കൊണ്ടുവരുന്ന ആസ്തികള്‍) എന്നിവയെക്കുറിച്ചുള്ള രേഖാമൂലമുള്ള കരാര്‍ ഉള്‍പ്പെടുന്ന കൂടുതല്‍ ഗൗരവമേറിയ ചര്‍ച്ചകളായിരുന്നു അത്.

5\. വധുവിനെ ഒരുക്കുകയും അലങ്കരിക്കുകയും ചെയ്യുന്നു. ഒടുവില്‍ വധുവിനെ അവന്‍റെ മുമ്പില്‍ ഹാജരാക്കുമ്പോള്‍, അവള്‍ അസാമാന്യ സുന്ദരിയായി കുറ്റമറ്റ തേജസ്സോടെയും പ്രത്യക്ഷപ്പെടുന്നു (എഫെ. 5:27). ക്രിസ്തു മണവാട്ടിയെ കുളിപ്പിക്കുക മാത്രമല്ല, അവന്‍ ഒരുക്കി അലങ്കരിക്കുകയും ചെയ്യുന്നു.

`ക്രിസ്തുവിനു നമ്മെക്കുറിച്ചു തോന്നുന്നവിധം മനസ്സിലാക്കുവാന്‍ ഈ വാക്യങ്ങള്‍ നമ്മെ സഹായിക്കുന്നത് എങ്ങനെയാണ്? എന്തുകൊണ്ടാണ് നമുക്ക് ഇത് ഇത്ര ആശ്വാസകരമെന്ന് കണ്ടെത്തേണ്ടത്?`