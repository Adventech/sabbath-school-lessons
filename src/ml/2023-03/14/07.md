---
title:  കൂടുതല്‍ പഠനത്തിന്
date:   29/09/2023
---

സമാധാനമുണ്ടാക്കുന്ന ദൈവത്തിന്‍റെ സൈന്യമാണ് സഭയായ നാം എന്ന്  കണ്ടെത്തുന്ന എഫെസ്യര്‍ 6 ധ്യാനിച്ചുകൊണ്ട് നാം ഉപസംഹരിക്കുന്നു.

എഫെസ്യരില്‍, പൗലൊസ് സഭയെ ക്രിസ്തുവിന്‍റെ ശരീരമായും (എഫെ. 1:22,23; 4:11-16) ദൈവത്തിന്‍റെ ആലയമായും (എഫെ. 2:19-22) ക്രിസ്തുവിന്‍റെ മണവാട്ടി/ഭാര്യയായും ചിത്രീകരിച്ചിട്ടുണ്ട് (എഫെ. 5:21-33). എഫെ. 6:10-20 ല്‍ സഭയെ പൗലൊസ് ദൈവത്തിന്‍റെ സൈന്യമായി വിശേഷിപ്പിക്കുകയും ആയുധങ്ങളിലേക്കുള്ള ശക്തമായ ആഹ്വാനം നല്കുകയും ചെയ്യുന്നു. വളരെയധികം പ്രയോജനം നല്കുന്നതും തെറ്റിദ്ധാരണയുണ്ടാക്കുന്നതുമായ ഒരു ഭാഗമാണിത്. സൈനിക ആയുധങ്ങള്‍ എടുക്കുവാനോ മറ്റുള്ളവരുമായുള്ള ബന്ധത്തില്‍ പോരാടുവാനോ ഉള്ള ആഹ്വാനമായി പൗലൊസിന്‍റെ വാക്കുകള്‍ നമുക്കു തെറ്റിദ്ധരിക്കുവാനാകും. എന്നിരുന്നാലും പൗലൊസ് ഐക്യം, ഉണര്‍ത്തുന്ന സംസാരം, ആര്‍ദ്രഹൃദയം എന്നിവ ഊന്നിപ്പറയുന്നു. (പ്രത്യേകിച്ച് എഫെ. 4:25-5:2 കാണുക). ദൈവത്തിന്‍റെ സുവാര്‍ത്തയെ "സമാധാനത്തിന്‍റെ സുവിശേഷം" (എഫെ. 6:15) എന്നു വിശേഷിപ്പിക്കുന്നു. ഈ ഉജ്ജ്വലമായ സൈനിക രൂപകത്തിലൂടെ പരമ്പരാഗത അര്‍ത്ഥത്തില്‍ യുദ്ധം ചെയ്യുവാന്‍ സഭയെ ഉദ്ബോധിപ്പിക്കുന്നില്ല. മറിച്ച് തിന്മയ്ക്കെതിരായ ആത്മീയപോരാട്ടത്തില്‍ നാം സമാധാനം പുലര്‍ത്തണം. പൗലൊസ് വന്‍വിവാദത്തിന്‍റെ പോര്‍ക്കളത്തിലേക്കു ചുവടുവയ്ക്കുകയും ദൈവത്തിന്‍റെ സൈന്യത്തില്‍ ചേരുവാന്‍ നമ്മെ വിളിക്കുകയും ചെയ്യുന്നു.

നമുക്കെതിരേ അണിനിരക്കുന്ന ശക്തികളെ ഒരിക്കലും വിലകുറച്ച് കാണാത്തതിനാല്‍ ശത്രുവിനെക്കുറിച്ചുള്ള യാഥാര്‍ത്ഥ്യബോധത്തോടെയാണ് നമ്മള്‍ അങ്ങനെ ചെയ്യേണ്ടത്. നാം നേരിടുന്നത് കേവലം മനുഷ്യശത്രുക്കളെയല്ല, മറിച്ച് തന്ത്രശാലിയായ പടത്തലവന്‍ നയിക്കുന്ന "സ്വര്‍ലോകങ്ങളിലെ ദുഷ്ടാത്മസേനയെയാണ്" (എഫെ. 6:11,12). എന്നിരുന്നാലും നമ്മുടെ ശത്രുക്കളാല്‍ നാം ഭയപ്പെടേണ്ടതില്ല. യുദ്ധത്തില്‍ ദൈവം നമ്മോടൊപ്പമുണ്ട് (എഫെ. 6:10). കൂടാതെ നമുക്ക് അവന്‍ ഏറ്റവും മികച്ച ആയുധങ്ങള്‍, അവന്‍റെ സ്വന്തകവചം ദൈവത്തിന്‍റെ കവചംതന്നെ നമുക്ക് തന്നിരിക്കുന്നു (എഫെ. 6:11; താരതമ്യം ചെയ്യുക യെശ. 59:15-17). അവന്‍ നമ്മുടെ പക്കല്‍ സത്യം, നീതി, സമാധാനം, വിശ്വാസം, രക്ഷ, ആത്മാവ് എന്നിവ സ്ഥാപിച്ചിരിക്കുന്നു (എഫെ. 6:13-17). ദൈവം നമുക്കു മുമ്പായി പോകുകയും അവന്‍ നല്കിയ കവചത്തില്‍ നാം തല മുതല്‍ കാല്‍ വരെ സജ്ജരാകുകയും ചെയ്യുന്നതിനാല്‍ നമുക്ക് പരാജയപ്പെടുവാന്‍ കഴിയുകയില്ല. വിജയം സുനിശ്ചിതമാണ്.

**ചര്‍ച്ചയ്ക്കുള്ള ചോദ്യങ്ങള്‍**

`നമ്മുടെ പ്രവൃത്തികളാല്‍ നാം രക്ഷിക്കപ്പെടുന്നില്ലെങ്കിലും "ക്രിസ്തുയേശുവില്‍ സല്‍പ്രവൃത്തികള്‍ക്കായി നാം സൃഷ്ടിക്കപ്പെട്ടു. അവയില്‍ നടക്കേണ്ടതിന് ദൈവം മുന്‍കൂട്ടി ഒരുക്കിയിരിക്കുന്നു" (എഫെ. 2:10) എന്ന് പൗലൊസ് എഴുതുമ്പോള്‍ എന്താണ് അര്‍ത്ഥമാക്കുന്നത്? അപ്പോള്‍, നമ്മുടെ സല്‍പ്രവൃത്തികളുടെ ഉദ്ദേശ്യം എന്താണ്?`

`"നമ്മില്‍ പ്രവര്‍ത്തിക്കുന്ന ശക്തിയനുസരിച്ച്, നാം ചോദിക്കുന്നതിനോ ചിന്തിക്കുന്നതിനോ ഉള്ള എല്ലാറ്റിനും മീതെ സമൃദ്ധമായി ചെയ്യുവാന്‍ കഴിയുന്നവനോട്" എന്ന് പൗലൊസ് എഴുതുന്നു (എഫെ. 3:20). നമ്മില്‍ എന്തു ശക്തി പ്രവര്‍ത്തിക്കുന്നു? ഈ ശക്തി നമ്മുടെ ജീവിതത്തില്‍ എങ്ങനെ പ്രകടമാക്കണം?`