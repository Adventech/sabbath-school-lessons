---
title:  നാം ക്രിസ്തുവില്‍ അനുഗ്രഹിക്കപ്പെട്ടിരിക്കുന്നു
date:   24/09/2023
---

ഒരാള്‍ എഫെസ്യര്‍ക്കെഴുതിയ ലേഖനത്തെ പുതിയനിയമത്തിലെ ആല്‍പ്സ് എന്നു വിശേഷിപ്പിച്ചു. നമ്മുടെ പര്‍വതാരോഹണ ഗൈഡായ പൗലൊസ്, എഫെസ്യര്‍ 1 ല്‍ നമ്മെ ദ്രുതഗതിയിലുള്ള കയറ്റത്തിലേക്കു കൊണ്ടുപോകുന്നു. കൊടുമുടിയില്‍ നിന്നുള്ള കാഴ്ചയില്‍ നാം പെട്ടെന്ന് ശ്വാസം മുട്ടുകയും ആശ്ചര്യപ്പെടുകയും ചെയ്യുന്നു.

`എഫെസ്യര്‍ ഒന്നാമദ്ധ്യായം പ്രത്യേകിച്ച് നിങ്ങളെ പ്രചോദിപ്പിക്കുന്നത് എന്താണ്? ഏതു കൊടുമുടികളാണ് നിങ്ങള്‍ കാണുന്നത്?`

രക്ഷാപദ്ധതിയുടെ വിശാലമായ ഭൂപ്രകൃതിയിലെ നമ്മുടെ അനുഗൃഹീതമായ സ്ഥലത്തേക്കു പൗലൊസ് നമ്മെ നയിക്കുമ്പോള്‍, ചക്രവാളത്തിലെ കൊടുമുടികളെ തിരിച്ചറിയുന്ന ഒരു പര്‍വ്വതത്തിന്‍റെ കൊടുമുടിയിലെ ഒരു ഭൂപടം പോലെ എഫെസ്യര്‍ 1:3-14 പ്രവര്‍ത്തിക്കുന്നു. ഈ പ്രകൃതിദൃശ്യങ്ങള്‍ നിത്യത മുതല്‍ ക്രിസ്തുവിലുള്ള ദൈവത്തിന്‍റെ കൃപ നിറഞ്ഞ പ്രവര്‍ത്തനങ്ങളിലൂടെ  നിത്യതവരെയുള്ള രക്ഷയുടെ ചരിത്രത്തിന്‍റെ മുഴുവന്‍ ദൈര്‍ഘ്യവും ഉള്‍ക്കൊള്ളുന്നു. വിശ്വാസികളെ വീണ്ടെടുക്കുന്ന ദൈവത്തിന്‍റെ പ്രവൃത്തി "ലോകസ്ഥാപനത്തിനുമുന്‍പ്" സ്വീകരിച്ച ദൈവിക സംരംഭങ്ങളെ പ്രതിഫലിപ്പിക്കുന്നു (എഫെ. 1:7,8,13,14 കാണുക) സൃഷ്ടിപ്പിനു മുമ്പുള്ള ഈ തന്ത്രങ്ങള്‍ കാലാവസാനത്തില്‍ പൂര്‍ണ്ണമായും പൂര്‍ത്തീകരിക്കപ്പെടും (എഫെ. 1:9,10). അപ്പോള്‍, "സര്‍വ്വവും" സ്വര്‍ഗ്ഗത്തിലുള്ളതും ഭൂമിയിലുള്ളതും ഒരുമിച്ചു ചേര്‍ക്കപ്പെടും അല്ലെങ്കില്‍ ക്രിസ്തുവില്‍ ഒന്നിക്കും. "കാലസമ്പൂര്‍ണ്ണത" എന്ന ദൈവത്തിന്‍റെ പദ്ധതി നിറവേറപ്പെടും (എഫെ. 1:10). അപ്പോള്‍, ദൈവത്തിന്‍റെ മര്‍മ്മമായ പദ്ധതി നാം പൂര്‍ണ്ണമായി അനുഭവിക്കും (എഫെ. 1:9). നാം ആയിരിക്കുന്ന ഇക്കാലത്ത് ക്രിസ്തു കേന്ദ്രീകൃതമായ രക്ഷ "എല്ലാറ്റിന്‍റെയും" വീണ്ടെടുപ്പിനായുള്ള ദൈവത്തിന്‍റെ വിപുലമായ പദ്ധതിയുടെ ഒരു പ്രധാന ഭാഗമാണെന്ന് നമുക്ക് ഉറപ്പുണ്ടായേക്കാം. ഒരു പര്‍വ്വതമുകളില്‍ ആയിരിക്കുന്നത് നമുക്ക് പ്രചോദനം നല്കുന്നു. എഫെസ്യര്‍ 1:15-19 ല്‍, ദൈവം അവര്‍ക്കായി ആസൂത്രണം ചെയ്തിരിക്കുന്ന രക്ഷ വിശ്വാസികള്‍ അനുഭവിക്കണമെന്ന് പ്രാര്‍ത്ഥിക്കുമ്പോള്‍ പൗലൊസ് ദൈവത്തിന് നന്ദി പറയുന്നു. ഉയിര്‍ത്തെഴുന്നേല്ക്കുകയും ആരോഹണം ചെയ്യുകയും ഉന്നതനായിരിക്കുകയും ചെയ്ത ക്രിസ്തുവിലേക്കു പൗലൊസ് നമ്മെ ചൂണ്ടിക്കാണിച്ചപ്പോള്‍ നാം മറ്റൊരു കുത്തനെയുള്ള കയറ്റം കണ്ടെത്തുന്നു. ക്രിസ്തുയേശുവില്‍ പ്രകടമായ ദൈവകൃപയാല്‍, നമുക്ക് ഈ ദിവസം മലമുകളില്‍ ജീവിക്കാം.

`എഫെ. 1:4 നമ്മോട് ഇങ്ങനെ പറയുന്നു: "നാം തന്‍റെ സന്നിധിയില്‍ വിശുദ്ധരും നിഷ്കളങ്കരും ആകേണ്ടതിന് അവന്‍ ലോകസ്ഥാപനത്തിനുമുമ്പേ നമ്മെ അവനില്‍ തിരഞ്ഞെടുത്തു." അതിന്‍റെ അര്‍ത്ഥം എന്താണെന്ന് ചിന്തിക്കുക. ലോകം ഉണ്ടാകുന്നതിനുമുമ്പ് അവനില്‍ തിരഞ്ഞെടുക്കപ്പെട്ടു! നിങ്ങള്‍ രക്ഷിക്കപ്പെടുവാനുള്ള ദൈവത്തിന്‍റെ ആഗ്രഹത്തെ സംബന്ധിച്ച് ഇതു നിങ്ങള്‍ക്ക് എന്തു വലിയ പ്രതീക്ഷയാണ് നല്കുന്നത്?`