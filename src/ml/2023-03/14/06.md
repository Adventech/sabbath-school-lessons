---
title:  നാം സ്വീകര്‍ത്താക്കളും കൃപ നല്കുന്നവരുമാണ്
date:   28/09/2023
---

`നിങ്ങള്‍ എഫെസ്യര്‍ 5 വായിക്കുമ്പോള്‍, മറ്റുള്ളവരുമായുള്ള നമ്മുടെ ബന്ധത്തില്‍ സുവിശേഷം ജീവിക്കുവാന്‍ പൗലൊസ് നമ്മോട് ആവശ്യപ്പെടുന്നത് എങ്ങനെയെന്ന് ചിന്തിക്കുക. പൗലൊസിന്‍റെ പ്രബോധനങ്ങളില്‍ ഏതാണ് നിങ്ങള്‍ക്ക് പ്രത്യേകിച്ച് അര്‍ത്ഥവത്തായത്?`

നിങ്ങള്‍ എഫെസ്യര്‍ 5 അതിന്‍റെ തുടക്കത്തില്‍ വായിക്കുവാന്‍ തുടങ്ങിയാല്‍ ഒരു സുപ്രധാന വിഷയത്തിന്‍റെ മുഴുവന്‍ ശക്തിയും നിങ്ങള്‍ക്കു നഷ്ടമായേക്കാം. അതിനാല്‍, പകരം എഫെസ്യര്‍ 4:32 വായിച്ച് ആരംഭിക്കുക. അതില്‍ പൗലൊസ് എഫെസ്യരോട് പറയുന്നത് "ക്രിസ്തുവില്‍ ദൈവവും നിങ്ങളോട് ക്ഷമിച്ചതുപോലെ പരസ്പരം ദയയും ആര്‍ദ്രഹൃദയവും ഉള്ളവരായും പരസ്പരം ക്ഷമിക്കുന്നവരായും ഇരിക്കുക.

വിശ്വാസികള്‍ എന്ന നിലയില്‍, മറ്റുള്ളവരോടുള്ള നമ്മുടെ പെരുമാറ്റം ദൈവത്തിന്‍റെ ക്ഷമയും നമ്മോടുള്ള കൃപയും മാതൃകയാക്കുവാന്‍ നാം വിളിക്കപ്പെട്ടിരിക്കുന്നു. നാം ദൈവത്തെ അനുകരിക്കണം (താരതമ്യം ചെയ്യുക മത്തായി 5:43-48). ഈ അനുകരണ-ദൈവസ്നേഹ ജീവിതശൈലിയെ സാധാരണ പുറജാതീയ സമീപനവുമായി പൗലൊസ് താരതമ്യം ചെയ്യുന്നു. മറ്റുള്ളവരെ ദൈവകുടുംബത്തിലെ സഹോദരന്മാരോ സഹോദരിമാരോ ആയി വിലമതിക്കുന്നതിനുപകരം മനുഷ്യര്‍ പലപ്പോഴും മറ്റുള്ളവരെ അവരുടെ ലൈംഗിക സുഖത്തിനായി ഉപയോഗിക്കുകയും അതിനെക്കുറിച്ച് വീമ്പിളക്കുകയും ചെയ്യുന്നു (എഫെ. 5:3,4). ദൈവം ആസൂത്രണം ചെയ്യുന്ന പുതിയ ലോകത്തില്‍ അത്തരമൊരു സമീപനത്തിന് ഭാവിയില്ലെന്ന് താന്‍ മുന്നറിയിപ്പു നല്കുന്നു (എഫെ. 5:5-7).

പകരം, വിശ്വാസികള്‍ തങ്ങളുടെ ഭൂതകാലത്തിന്‍റെ അന്ധകാരത്തില്‍നിന്ന് തിരിഞ്ഞ പിതാവിന്‍റെ സ്നേഹത്തെ അനുകരിച്ചുകൊണ്ട് വെളിച്ചത്തിന്‍റെ മക്കളായി നടക്കണം" (എഫെ. 5:8-10). വീണ്ടും "രഹസ്യമായി" ചെയ്യുന്ന "അന്ധകാരത്തിന്‍റെ പ്രവൃത്തികളില്‍"നിന്ന് പൗലൊസ് നമുക്ക് മുന്നറിയിപ്പ് നല്കുന്നു (എഫെ. 5:11,12). നേരെമറിച്ച്, നാം ക്രിസ്തുവിന്‍റെ വെളിച്ചത്തില്‍ ജീവിക്കണം (എഫെ. 5:13,14). നമ്മുടെ ജീവിതം മദ്യപാനത്തില്‍ പാഴാക്കുന്നതിനുപകരം ദൈവത്തിന്‍റെ സ്നേഹത്തിന് നന്ദിപറഞ്ഞുകൊണ്ട് നാം "സമയം വീണ്ടെടുക്കുകയാണ്" വേണ്ടത് (എഫെ. 5:15-21 കാണുക).

ക്രിസ്തീയ ഭര്‍ത്താക്കന്മാരെയും ഭാര്യമാരെയും ഉപദേശിക്കുമ്പോള്‍ ദൈവത്തിന്‍റെ സ്നേഹം അനുകരിക്കുക എന്ന തന്‍റെ പ്രമേയം പൗലൊസ് വിപുലീകരിക്കുന്നു. ക്രിസ്തുവിന്‍റെ സഭയോടുള്ള ആത്മത്യാഗപരമായ സ്നേഹം ക്രിസ്തീയ ഭര്‍ത്താക്കന്മാര്‍ക്ക് മാതൃകയായി മാറുന്നു (എഫെ. 25-33). അതേസമയം ക്രിസ്തുവിനോടുള്ള സഭയുടെ വിശ്വസ്തത ക്രിസ്തീയഭാര്യമാര്‍ക്ക് മാതൃകയായി മാറുന്നു (എഫെ. 5:22-24). മാനുഷിക ലൈംഗികതയുടെ ദാനം നിന്ദ്യവും സ്വാര്‍ത്ഥവുമായ രീതിയില്‍ ഉപയോഗിക്കുന്നതിനു പകരം ഒരു ക്രിസ്തീയഭര്‍ത്താവും ഭാര്യയും പരസ്പരം വിലമതിക്കുന്നതിലും അമൂല്യമായി കരുതുന്നതിലും ശ്രദ്ധ കേന്ദ്രീകരിച്ചുകൊണ്ട് "ഏകദേഹമായി" തീരുന്നു (എഫെ. 5:28-33). "പ്രിയമക്കള്‍ എന്നപോലെ ദൈവത്തെ അനുകരിപ്പിന്‍" (എഫെ. 5:1). ദൈവകൃപയാല്‍, മറ്റുള്ളവരുമായുള്ള നിങ്ങളുടെ ബന്ധത്തില്‍ ആ പ്രബോധനം നിലനിര്‍ത്തുവാന്‍ ഇന്ന് നിങ്ങള്‍ വിളിക്കപ്പെട്ടിരിക്കുന്നു.

`"സ്നേഹത്തില്‍ നടക്കുക" എന്ന് നമ്മോട് പറയുന്ന എഫെസ്യര്‍ 5:2, "ദൈവത്തെ അനുകരിക്കുന്നവര്‍" ആയിത്തീരുന്നതിനെക്കുറിച്ച് എഫെ. 5:1 ല്‍ പൗലൊസ് അര്‍ത്ഥമാക്കുന്നത് മനസ്സിലാക്കുവാന്‍ നമ്മെ എങ്ങനെ സഹായിക്കുന്നു?`