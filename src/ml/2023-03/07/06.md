---
title:  ക്രിസ്തുവിലേക്കു വളരുന്നു
date:   10/08/2023
---

`സഭയുടെ ക്രിസ്തുതുല്യമായ പക്വതയെ ഭീഷണിപ്പെടുത്തുന്ന അപകടമെന്ത്? (എഫെ. 4:14).`

"ഉപദേശത്തിന്‍റെ ഓരോ കാറ്റിനാല്‍ അലയുന്നതും" തെറ്റിച്ചുകളയുന്ന തന്ത്രങ്ങളുമായ വിവിധ ആശയങ്ങള്‍ വിശ്വാസികളുടെ മേല്‍ അടിച്ചേല്പിക്കുന്ന ഒരു അന്തരീക്ഷം പൗലൊസ് മനസ്സിലാക്കുന്നു. വഴി പിഴച്ച ദൈവശാസ്ത്രത്തിന്‍റെ അപകടങ്ങളെ വിവരിക്കുവാന്‍ താന്‍ മൂന്നു കൂട്ടം ചിത്രങ്ങള്‍ ഉപയോഗിക്കുന്നു: (1) കുട്ടിക്കാലത്തെ അപക്വത "ശിശുക്കള്‍ ആയിരിക്കാതെ" (2) ഉയര്‍ന്ന കടലിലെ അപകടം "ഉപദേശത്തിന്‍റെ ഓരോ കാറ്റിനാല്‍ അലഞ്ഞുഴലുന്ന ശിശുക്കള്‍ ആയിരിക്കാതെ" (3) ചൂതാട്ടക്കാരെപ്പോലെ, കുസൃതി കാണിക്കുന്ന മിടുക്കരായ ആളുകളാല്‍ വഞ്ചിക്കപ്പെടുക. പൗലൊസ് ആലങ്കാരികമായി ഗ്രീക്ക് പദമായ ക്യൂബിയ (പകിട, ചൂത് കളിക്കല്‍) ഉപയോഗിക്കുന്നത് "തന്ത്രശാലി" അല്ലെങ്കില്‍ "തന്ത്രം" എന്ന് അര്‍ത്ഥമാക്കുന്നതിനാണ്.

വിഭജനം തെറ്റിന്‍റെ ഒരു പ്രധാന അടയാളമാണെന്ന് പൗലൊസ് വിശ്വസിക്കുന്നു: ശരീരത്തെ പോഷിപ്പിക്കുകയും വളര്‍ത്തുകയും ഒരുമിച്ച് പിടിക്കുവാന്‍ സഹായിക്കുകയും ചെയ്യുന്നത് നല്ലതാണ്. അതേസമയം അതിനെ ഇല്ലാതാക്കുകയും വിഭജിക്കുകയും ചെയ്യുന്നത് തിന്മയാണ്. ഭിന്നിപ്പിക്കുന്ന പഠിപ്പിക്കലില്‍നിന്നും പരീക്ഷിക്കപ്പെട്ടവരും വിശ്വസ്തരുമായ ഉപദേശകരിലേക്കു തിരിയുന്നതിലൂടെ, അവര്‍ യഥാര്‍ത്ഥ ക്രിസ്തീയ പക്വതയിലേക്കു മുന്നേറുകയും ക്രിസ്തുവിന്‍റെ ശരീരത്തില്‍ ഫലപ്രദമായ പങ്കു വഹിക്കുകയും ചെയ്യും (എഫെ. 4:12,13; താരതമ്യം ചെയ്യുക. എഫെ. 4:15,16).

ഏതെല്ലാം വിധങ്ങളിലാണ് ആരോഗ്യമുള്ള ഒരു സഭ ആരോഗ്യകരമായ ശരീരംപോലെ പ്രവര്‍ത്തിക്കുന്നത്? എഫെ. 4:15,16.

എഫെ. 4:1-16 വരെയുള്ള വാക്യങ്ങളില്‍ സഭയുടെ ഐക്യത്തിനായി പൗലൊസ് വാദിക്കുകയും അത് സജീവമായി വളര്‍ത്തിയെടുക്കുവാന്‍ കേള്‍വിക്കാരെ നിയോഗിക്കുകയും ചെയ്യുന്നു. ഐക്യം ഒരു ദൈവശാസ്ത്രപരമായ ഉറപ്പാണെങ്കിലും (എഫെ. 4:4-6) അതിന് നമ്മുടെ കഠിനാദ്ധ്വാനം ആവശ്യമാണ് (എഫെ. 4:3). നാം ഐക്യം വളര്‍ത്തുന്നതിനുള്ള ഒരു മാര്‍ഗ്ഗം ക്രിസ്തുവിന്‍റെ ശരീരത്തിന്‍റെ സജീവമായ "അംശങ്ങള്‍" ആയിരിക്കുക എന്നതാണ് (എഫെ. 4:7-16). നമ്മള്‍ ഓരോരുത്തരും ശരീരത്തിന്‍റെ ഭാഗമാണ്, അതിന്‍റെ ആരോഗ്യത്തിനും വളര്‍ച്ചയ്ക്കും സംഭാവന ചെയ്യണം (എഫെ. 4:7,16). അപ്പൊസ്തലന്മാര്‍, പ്രവാചകന്മാര്‍, സുവിശേഷകന്മാര്‍, ഇടയന്മാര്‍, ഉപദേഷ്ടാക്കന്മാര്‍ എന്നിവരുടെ പ്രവര്‍ത്തനത്തില്‍നിന്ന് നാമെല്ലാവരും പ്രയോജനം നേടണം (എഫെ. 4:11). അസ്ഥിബന്ധങ്ങള്‍, ദശനാരുകള്‍ എല്ലാ സന്ധികളും എന്നിവപോലെ (എഫെ. 4:16), ശരീരത്തിന്‍റെ തലയായ ക്രിസ്തുവിലേക്ക് ഒരുമിച്ച് വളരുവാന്‍ നമ്മെ സഹായിച്ചുകൊണ്ട് ഇവയ്ക്ക് ഒരു ഏകീകൃത പ്രവര്‍ത്തനമുണ്ട് (എഫെ. 4:13,15).

`ഇന്ന് നമ്മുടെ സഭയിലൂടെ വീശുന്ന ചില "ഉപദേശങ്ങളുടെ കാറ്റുകള്‍" ഏതൊക്കെയാണ് അവയ്ക്കെതിരെ നമുക്ക് എങ്ങനെ ഉറച്ചുനില്ക്കുവാന്‍ കഴിയും? നിങ്ങളുടെ ഉത്തരം ശബ്ബത്തില്‍ ക്ലാസ്സിലേക്കു കൊണ്ടുവരുക.`