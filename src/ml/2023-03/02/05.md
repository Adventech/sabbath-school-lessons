---
title:  അവന്‍റെ മഹത്വത്തിന്‍റെ സ്തുതിയില്‍ ജീവിക്കുക
date:   05/07/2023
---

"അവനില്‍ നാം അവകാശവും പ്രാപിച്ചു, തന്‍റെ ഹിതത്തിന്‍റെ ആലോചനപോലെ സകലവും പ്രവര്‍ത്തിക്കുന്നവന്‍റെ നിര്‍ണ്ണയപ്രകാരം മുന്‍നിയമിക്കപ്പെട്ടത് മുമ്പില്‍കൂട്ടി ക്രിസ്തുവില്‍ ആശവച്ചവരായ ഞങ്ങള്‍ അവന്‍റെ മഹത്വത്തിന്‍റെ പുകഴ്ചയ്ക്കാകേണ്ടതിനു തന്നെ" (എഫെ. 1:11,12).

എഫെസൊസിലെ വിശ്വാസികള്‍ക്ക്, ക്രിസ്ത്യാനികള്‍ എന്ന നിലയില്‍ തങ്ങള്‍ ആരാണെന്നതിന്‍റെ വ്യക്തമായ ബോധം നഷ്ടപ്പെട്ടതായി തോന്നുന്നു, അതായത് "ഹൃദയം നഷ്ടപ്പെട്ടിരിക്കുന്നു" (എഫെ. 3:13 കാണുക). താന്‍ നേരത്തെ ഉറപ്പിച്ചതിന് അനുസൃതമായി (എഫെ. 1:3-5) ക്രിസ്ത്യാനികള്‍ എന്ന നിലയിലുള്ള അവരുടെ താദാത്മ്യം ഉയര്‍ത്താന്‍ പൗലൊസ് വീണ്ടും ആഗ്രഹിക്കുന്നു. വിവിധ ദൈവങ്ങളുടെയോ ജ്യോതിഷ ശക്തികളുടെയോ ആകസ്മികവും ഏകപക്ഷീയവുമായ തീരുമാനങ്ങളുടെ ഇരകളല്ല വിശ്വാസികള്‍. അവര്‍ ദൈവത്തിന്‍റെ മക്കളാണ് (എഫെ. 1:5), ദൈവത്തിന്‍റെ ആഴമായ ആലോചനകളുടെയും ശാശ്വത തീരുനങ്ങളുടെയും അടിസ്ഥാനത്തില്‍ ക്രിസ്തുവിലൂടെ അനേകം അനുഗ്രഹങ്ങളിലേക്കു പ്രവേശനമുണ്ട്. എല്ലാറ്റിനെയും ക്രിസ്തുവില്‍ ഏകീകരിക്കുവാനുള്ള ദൈവത്തിന്‍റെ സ്ഥിരമായ വിപുല പദ്ധതിക്കനുസൃതമായി അവരുടെ ജീവിതത്തില്‍ പ്രവര്‍ത്തിക്കുന്നത് ദൈവത്തിന്‍റെ ഉദ്ദേശ്യവും ഉപദേശവും ഇച്ഛയുമാണ് (എഫെ. 1:10,11). ദൈവമുമ്പാകെയുള്ള തങ്ങളുടെ നിലയിലും അവന്‍ പ്രദാനം ചെയ്യുന്ന അനുഗ്രഹങ്ങളുടെ ഫലപ്രാപ്തിയിലും അവര്‍ക്ക് അചഞ്ചലമായ വിശ്വാസമുണ്ടായേക്കാം. നമ്മുടെ കര്‍ത്താവായ യേശുക്രിസ്തുവിന്‍റെ ദൈവവും പിതാവുമായവന്‍ വാഴ്ത്തപ്പെട്ടവന്‍ എന്ന എഫെ. 1:3-14 വരെ കാണുന്ന വാക്യത്തിലെ സന്ദേശത്തെ അവരുടെ ജീവിതം വിളിച്ചറിയിക്കണം!

`എഫെ. 1:11,14,18 എന്നിവിടങ്ങളിലെ അവകാശം എന്ന ആശയത്തിന്‍റെ ഉപയോഗങ്ങള്‍ താരതമ്യം ചെയ്യുക. ഈ ആശയം പൗലൊസിന് പ്രധാനമാണെന്ന് നിങ്ങള്‍ കരുതുന്നത് എന്തുകൊണ്ട്?`

ആരുടെയെങ്കിലും മരണത്തിന്‍റെ ഫലമായി നിങ്ങള്‍ക്ക് എപ്പോഴെങ്കിലും ഒരു അനന്തരാവകാശം ലഭിച്ചിട്ടുണ്ടോ? ഒരുപക്ഷേ ഒരു ബന്ധു നിങ്ങള്‍ക്കു വിലപ്പെട്ട ഒരു നിധിയോ ഗണ്യമായ തുകയോ വിട്ടിട്ട് പോയേക്കാം. പൗലൊസിന്‍റെ വീക്ഷണത്തില്‍ യേശുവിന്‍റെ മരണത്തിലൂടെ ക്രിസ്ത്യാനികള്‍ക്ക് ദൈവത്തില്‍നിന്ന് ഒരു അവകാശം ലഭിച്ചിട്ടുണ്ട് (എഫെ. 1:14). കൂടാതെ ദൈവത്തിന് ഒരു അവകാശവുമായിത്തീര്‍ന്നു (എഫെ. 1:18).

പഴയനിയമത്തില്‍, ദൈവത്തിന്‍റെ ജനം ചിലപ്പോള്‍ അവന്‍റെ "പൈതൃകം" അല്ലെങ്കില്‍ അവകാശമായി കരുതപ്പെടുന്നു (ആവ. 9:29; 32:9; സെഖ. 2:12). ദൈവത്തിന്‍റെ അവകാശമായി മാറുന്നതിനെക്കുറിച്ചുള്ള ഈ ബോധം എഫെസ്യര്‍ 1:18 ല്‍ വ്യക്തമാണ്. എഫെ. 

1:11 ലും ഈ പദത്തിന്‍റെ അര്‍ത്ഥം ഇതാണ് ("അവനില്‍ നാം ഒരു അവകാശമായിത്തീര്‍ന്നിരിക്കുന്നു" എന്നു വിവര്‍ത്തനം ചെയ്യപ്പെടാം). അവരുടെ ക്രിസ്തീയ ഐക്യത്തില്‍ ഒരു കേന്ദ്രഘടകമെന്നവിധം ദൈവത്തോടുള്ള തങ്ങളുടെ മൂല്യം വിശ്വാസികള്‍ അറിയണമെന്ന് പൗലൊസ് ആഗ്രഹിക്കുന്നു. അവര്‍ക്ക് ദൈവത്തില്‍നിന്നുള്ള ഒരു അവകാശം മാത്രമല്ല ഉള്ളത് (എഫെ. 1:14; 3:6 എന്നിവയെ എഫെ. 5:5 മായി താരതമ്യപ്പെടുത്തുക) എന്നാല്‍ അവര്‍ ദൈവത്തിന്‍റെ അവകാശമാണ്!

`എന്തെങ്കിലും ലഭിക്കുന്നതിനുവേണ്ടി അദ്ധ്വാനിക്കുന്നതും പകരം അത് അവകാശമാക്കുന്നതും തമ്മിലുള്ള വ്യത്യാസം എന്താണ്? യേശുവില്‍ നമുക്കെന്താണ് നല്കിയിരിക്കുന്നത് എന്നു മനസ്സിലാക്കുവാന്‍ ഈ ആശയം നമ്മെ സഹായിക്കുന്നതെങ്ങനെയാണ്?`