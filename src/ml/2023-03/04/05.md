---
title:  ഇപ്പോള്‍ കൃപയാല്‍ എന്നേക്കും അനുഗ്രഹിക്കപ്പെട്ടിരിക്കുന്നു
date:   19/07/2023
---

`എഫെ. 1:3,4 എന്നീ വാക്യങ്ങളിലെ രക്ഷയ്ക്കായുള്ള ദൈവത്തിന്‍റെ ആസൂത്രണത്തെ എഫെ. 2:7 ല്‍ വിവരിച്ചിരിക്കുന്ന ആ പദ്ധതിയുടെ ശാശ്വതഫലങ്ങളുമായി താരതമ്യം ചെയ്യുക. ദൈവത്തിന്‍റെ "രക്ഷാപദ്ധതിയുടെ" ആവശ്യഘടകങ്ങളും ലക്ഷ്യങ്ങളും എന്തൊക്കെയാണ്?`

കിന്‍റര്‍ഗാര്‍ട്ടനായാലും പിഎച്ച്ഡി യായാലും ബിരുദദാനചടങ്ങുകള്‍ അത്ഭുതകരമായ ആഘോഷങ്ങളാണ്. ജീവിതത്തിന്‍റെ അല്ലെങ്കില്‍ തൊഴിലിന്‍റെ മറ്റൊരു ഘട്ടത്തിലേക്കുള്ള നീക്കം എന്നവിധം ഒരു ബിരുദം ഒരു പ്രധാന നേട്ടത്തെ അടയാളപ്പെടുത്തുന്നു. സുവിശേഷത്തിന്‍റെ അഗാധമായ ഒരു സത്യം മനസ്സിലാക്കേണ്ടത് വിശ്വാസികളായ നമുക്ക് പ്രധാനമാണ്: നാം ഒരിക്കലും കൃപയില്‍നിന്ന് ബിരുദം നേടുന്നില്ല. നാം കൃപയില്‍നിന്ന് പിഎച്ച്ഡി നേടിയതായോ അല്ലെങ്കില്‍ അതിന്‍റെ ആവശ്യത്തില്‍നിന്ന് ബിരുദം നേടിയതായോ ഒരു ആഘോഷവുമില്ല.

വിപുലമായ കാലഗണനയോടെ അതിനെ ഊന്നിപ്പറഞ്ഞുകൊണ്ട് പൗലൊസ് എഫെസ്യര്‍ 2:7 ല്‍ ഈ സത്യം സ്ഥിരീകരിക്കുന്നു. നമ്മെ വീണ്ടെടുക്കുവാന്‍ ദൈവം കഴിഞ്ഞകാലത്തില്‍ ക്രിസ്തുവില്‍ പ്രവര്‍ത്തിച്ചിട്ടുണ്ട്. അങ്ങനെ ഇന്ന് നാം അവന്‍റെ പുനരുത്ഥാനത്തിലും സ്വര്‍ഗ്ഗാരോഹണത്തിലും ഉയര്‍ച്ചയിലും പങ്കാളികളാണെന്നവിധം അവന്‍റെ പുത്രനായ യേശുക്രിസ്തുവുമായി നമ്മെ തിരിച്ചറിയുന്നു (എഫെ. 2:4-6). ദൈവത്തിന്‍റെ പദ്ധതി അതാണെങ്കിലും കൃപ നിറഞ്ഞ കഴിഞ്ഞകാലത്തിലും കൃപ നിറഞ്ഞ ഒരു വര്‍ത്തമാനകാലത്തിലും അത് അവസാനിക്കുന്നില്ല. പുരാതന കാലത്തെ ദൈവിക കൗണ്‍സിലുകളില്‍ വേരൂന്നിയ ദൈവിക പദ്ധതി (എഫെ. 1:4) ഭാവിയിലേക്കു നീളുന്നു. അതില്‍ "വരുവാനിരിക്കുന്ന യുഗങ്ങളും" ഉള്‍പ്പെടുന്നു "ക്രിസ്തുയേശുവില്‍ നമ്മോടുള്ള ദയയില്‍ തന്‍റെ കൃപയുടെ അളവറ്റ സമ്പത്ത്" പ്രകടമാക്കുവാന്‍ ദൈവം പ്രതീക്ഷിക്കുന്നു (എഫെ. 2:7). ദൈവകൃപയെ പൗലൊസ് കരുതുന്നത് അചഞ്ചലമായ മൂല്യമുള്ള ഒരു നിധി അല്ലെങ്കില്‍ ഭാഗ്യമായിട്ടാണ് (എഫെ. 1:7; 3:8 താരതമ്യം ചെയ്യുക). അതില്‍നിന്ന് വിശ്വാസികള്‍ക്ക് ഏത് ആവശ്യവും നിറവേറ്റുവാന്‍ കഴിയും. നമ്മോടുള്ള ദൈവത്തിന്‍റെ ഈ മഹത്തായ ഔദാര്യം അവന്‍റെ കൃപയുടെ സ്പഷ്ടവും അനന്തവും പ്രാപഞ്ചികവുമായ ഒരു പ്രദര്‍ശനമായി മാറുന്നു.

നമ്മോടുകൂടെ വസിക്കുവാന്‍ വന്നതിലൂടെ യേശു മനുഷ്യര്‍ക്കും ദൂതന്മാര്‍ക്കും ദൈവത്തെ വെളിപ്പെടുത്തിയിരിക്കുന്നു... ഈ വെളിപ്പെടുത്തല്‍ ഭൂമിയിലുള്ള തന്‍റെ മക്കള്‍ക്കുവേണ്ടി മാത്രമായിരുന്നില്ല. പ്രപഞ്ചത്തിന്‍റെ പാഠപുസ്തകമാണ് നാം അധിവസിക്കുന്ന ഈ കൊച്ചുലോകം. ദൈവത്തിന്‍റെ അത്ഭുതകരമായ കൃപയും മനുഷ്യനെ വീണ്ടെടുക്കുവാന്‍ ദൈവം നല്കിയ വിലയുമെല്ലാം ദൂതന്മാര്‍ക്കും താല്പര്യജനകമായ വിഷയങ്ങളാണ്. നിത്യതയില്‍ ഇത് അവരുടെ പഠനവിഷയമായിരിക്കും. വീണ്ടെടുക്കപ്പെട്ട ജനവും വീഴ്ച ഭവിക്കാത്ത മറ്റു ഗോളങ്ങളിലെ സൃഷ്ടിജാലങ്ങളും ക്രിസ്തുവിന്‍റെ ക്രൂശില്‍ തങ്ങളുടെ ശാസ്ത്രവും ഗാനവും കണ്ടെത്തും. യേശുവിന്‍റെ മുഖത്തു വിളങ്ങുന്ന തേജസ്സ് ആത്മത്യാഗത്തിന്‍റെ തേജസ്സായിരിക്കും" എലന്‍വൈറ്റ്, യുഗങ്ങളുടെ പ്രത്യാശ, പുറം. 1,2.