---
title:  ഒരിക്കല്‍ നമ്മുടെ സ്വന്തം ആഗ്രഹങ്ങളാല്‍ വഞ്ചിക്കപ്പെട്ടു
date:   17/07/2023
---

> <p></p>
> "അവരുടെ ഇടയില്‍ നാം എല്ലാവരും മുമ്പേ നമ്മുടെ ജഡമോഹങ്ങളില്‍ നടന്നു ജഡത്തിനും മനോവികാരങ്ങള്‍ക്കും ഇഷ്ടമായതു ചെയ്തുകൊണ്ട് മറ്റുള്ളവരെപ്പോലെ പ്രകൃതിയാല്‍ കോപത്തിന്‍റെ മക്കള്‍ ആയിരുന്നു" (എഫെ. 2:3).

ദൈവത്തിന്‍റെ ഇടപെടല്‍ കൂടാതെ എഫെസ്യര്‍ 2:2 ല്‍ പരാമര്‍ശിച്ചിരിക്കുന്ന ബാഹ്യശക്തികളാല്‍ മാത്രമല്ല, "നമ്മുടെ ജഡത്തിന്‍റെ വികാരങ്ങള്‍, ശരീരത്തിന്‍റെയും മനസ്സിന്‍റെയും ആഗ്രഹങ്ങള്‍ നിറവേറ്റുക" എന്നിങ്ങനെ ആന്തരിക ശക്തികളാലും മനുഷ്യന്‍റെ അസ്തിത്വം ആധിപത്യം പുലര്‍ത്തുന്നു (എഫെ. 2:3; യാക്കോബ് 1:14,15; 1 പത്രൊസ് 1:14 താരതമ്യം ചെയ്യുക).

പൗലൊസിന്‍റെ കേള്‍വിക്കാര്‍ ഒരിക്കല്‍ "പ്രകൃതിയാല്‍ കോപത്തിന്‍റെ മക്കള്‍ ആയിരുന്നു" എന്ന് താന്‍ പ്രസ്താവിക്കുമ്പോള്‍ എന്താണ് അര്‍ത്ഥമാക്കുന്നത്? (എഫെ. 2:3). എഫെ. 2:3; 5:6 താരതമ്യം ചെയ്യുക. നഷ്ടപ്പെട്ട ജീവിതത്തിന്‍റെ ഇന്നത്തെ യാഥാര്‍ത്ഥ്യം വേണ്ടുവോളം വേദനാജനകമാണ്. എന്നാല്‍ അതിന്‍റെ അന്ത്യനാളിലെ പ്രത്യാഘാതങ്ങള്‍ അപ്പോഴും കൂടുതല്‍ ഭയാനകമാണ്. മനുഷ്യര്‍ "മറ്റുള്ളവരെപ്പോലെ പ്രകൃതിയാല്‍ കോപത്തിന്‍റെ മക്കള്‍ ആയതുകൊണ്ട്" (എഫെ. 2:3) ദൈവത്തിന്‍റെ അന്ത്യകാലത്തെ ന്യായവിധിയുടെ ഭീഷണിയില്‍ നില്ക്കുന്നു.

"പ്രകൃതിയാല്‍ കോപത്തിന്‍റെ മക്കള്‍" എന്ന പ്രയോഗം മറ്റൊരു ഭയാനകമായ യാഥാര്‍ത്ഥ്യത്തിലേക്കും വിരല്‍ ചൂണ്ടുന്നു. ഇപ്പോഴും ദൈവത്തിന്‍റെ പ്രതിച്ഛായ വഹിക്കുന്നവരായിരിക്കുമ്പോള്‍, നമ്മില്‍ തകരാറിലായ എന്തോ ഒന്ന് ഉണ്ടെന്ന് നാം മനസ്സിലാക്കുവാന്‍ ഇടയായിട്ടുണ്ട്. അങ്ങനെയെങ്കില്‍ ക്രിസ്തീയജീവിതം നയിക്കുക എന്നത് കേവലം ഒന്നോ രണ്ടോ ദുശ്ശീലങ്ങളെ കീഴടക്കുകയോ അല്ലെങ്കില്‍ നിലവില്‍ ഭീഷണിപ്പെടുത്തുന്ന "അതിക്രമങ്ങളും പാപങ്ങളും" (എഫെ. 2:1) മറികടക്കുകയോ ചെയ്യുന്ന കാര്യമല്ല. നാം പാപങ്ങളോടു മാത്രമല്ല പാപത്തോടും പോരാടുന്നു. ദൈവത്തിനെതിരായ മത്സരത്തിലേക്കും സ്വയനാശത്തിലേക്കും തിരിഞ്ഞിരിക്കുന്നു. മനുഷ്യര്‍ സ്വതവെ, സാത്താന്‍റെ നിര്‍ദ്ദേശങ്ങളും (എഫെ. 2:2) നമ്മുടെ സ്വതസിദ്ധവും പാപപൂര്‍ണ്ണവുമായ ആഗ്രഹങ്ങളും (എഫെ. 2:3) പിന്തുടരുകയും സ്വയം നശിപ്പിക്കുകയും ചെയ്യുന്ന പാപപൂര്‍ണ്ണവുമായ പെരുമാറ്റത്തിന്‍റെ ഒരു മാതൃകയില്‍ അകപ്പെട്ടിരിക്കുന്നു. വിശ്വാസികള്‍ ഒരിക്കല്‍ "പ്രകൃതിയാല്‍ കോപത്തിന്‍റെ മക്കള്‍" ആയിരുന്നു.

പൗലൊസ് ഒരു ഭൂതകാലം ഉപയോഗിക്കുന്നത് ശ്രദ്ധേയമാണ്. അതായത് "പ്രകൃതിയാല്‍ നാം കോപത്തിന്‍റെ മക്കള്‍ ആയിരുന്നു" (എഫെ. 2:3). തിന്മയിലേക്കുള്ള അന്തര്‍ലീനമായ ചായ്വ് വിശ്വാസികള്‍ക്കു മേലാല്‍ യാഥാര്‍ത്ഥ്യമല്ലെന്ന് ഇതിനര്‍ത്ഥമില്ല. ലേഖനത്തിന്‍റെ ഗണ്യമായ ഒരു ഭാഗത്തിലൂടെ (എഫെ. 4:17-5:21), പാപപ്രകൃതിയില്‍ വേരൂന്നിയ പാപപ്രവൃത്തികള്‍ ക്രിസ്ത്യാനികള്‍ക്ക് ഒരു ഭീഷണിയായി തുടരുമെന്ന മുന്നറിയിപ്പ് പൗലൊസ് നല്കുന്നു. എന്നിരുന്നാലും ക്രിസ്തുവിന്‍റെ ശക്തിയിലൂടെ "നിങ്ങളുടെ പഴയ മനുഷ്യനെ ഉപേക്ഷിക്കുവാനും യഥാര്‍ത്ഥമായ നീതിയിലും വിശുദ്ധിയിലും ദൈവത്തിന്‍റെ സാദൃശ്യത്തില്‍ സൃഷ്ടിക്കപ്പെട്ട പുതിയ മനുഷ്യനെ ധരിക്കുവാനും കഴിയുന്നതിനാല്‍ ഈ പഴയമനുഷ്യന്‍ വിശ്വാസിയെ അടിച്ചമര്‍ത്തേണ്ടതില്ല എന്ന് ഇത് അര്‍ത്ഥമാക്കുന്നു (എഫെ. 4:22-24).

`നാം യേശുവിന് നമ്മെത്തന്നെ ഏല്പിച്ചതിനുശേഷവും നമ്മുടെ സ്വന്തം പ്രകൃതം എത്രമാത്രം ദുഷിച്ചിരിക്കുന്നുവെന്നത് ആരാണ് അനുഭവിക്കാത്തത്? നമ്മുടെ ജീവിതത്തിലെ ഓരോ നിമിഷവും നാം അവനോട് പറ്റിനില്ക്കുന്നത് എത്ര പ്രധാനമാണെന്ന് ഇതു നമ്മെ എന്താണ് പഠിപ്പിക്കേണ്ടത്?`