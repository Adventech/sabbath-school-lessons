---
title:  മഹത്വം സഭയിലും ക്രിസ്തുയേശുവിലും
date:   03/08/2023
---

`ദൈവത്തെ സ്തുതിക്കുന്ന ഹ്രസ്വവും കാവ്യാത്മകവുമായ ഒരു പ്രാര്‍ത്ഥനാഗീതം ഉപയോഗിച്ച് പൗലൊസ് തന്‍റെ പ്രാര്‍ത്ഥനാ വിവരം അവസാനിപ്പിക്കുന്നു. എന്തിനുവേണ്ടിയാണ് താന്‍ ദൈവത്തെ സ്തുതിക്കുന്നത്? എഫെ. 3:20,21.`

പൗലൊസ് വിശ്വാസികള്‍ക്കുവേണ്ടി തന്‍റെ പ്രാര്‍ത്ഥനകള്‍ രേഖപ്പെടുത്തുന്നു (എഫെ. 3:14-19). ഇപ്പോള്‍ താന്‍ പ്രത്യക്ഷമായും ശക്തമായും പ്രാര്‍ത്ഥിക്കുന്നു. പൗലൊസിന്‍റെ പ്രാര്‍ത്ഥനാഗീതം രണ്ടു ചോദ്യങ്ങള്‍ ഉന്നയിക്കുന്നു: (1) "സഭയിലും ക്രിസ്തുയേശുവിലും അവനു മഹത്വം" (എഫെ. 3:21) എന്ന വാക്യത്തില്‍ ഈ ഭാഗം സഭയെ അനുചിതമായും ക്രിസ്തുവിനോട് തുല്യമായും ഉയര്‍ത്തുന്നുണ്ടോ? എഫെസൊസിലെ സഭയില്‍ പൗലൊസിന് വളരെയധികം താല്പര്യമുണ്ടെങ്കിലും വിശ്വാസികളുടെ ഹൃദയങ്ങളില്‍ വസിക്കുന്നത് ക്രിസ്തുവായതിനാല്‍ ക്രിസ്തുസഭയുടെ രക്ഷകനാണെന്നത് വ്യക്തമാണ് (എഫെ. 3:17). പ്രാര്‍ത്ഥനാഗീതത്തില്‍, ക്രിസ്തുയേശുവിലൂടെ സഭയ്ക്ക് അര്‍പ്പിക്കപ്പെട്ട രക്ഷയ്ക്കായി പൗലൊസ് ദൈവത്തെ സ്തുതിക്കുന്നു.

(2) "എന്നേക്കും തലമുറതലമുറയായും" (എഫെ. 3:21) എന്ന പദപ്രയോഗം ക്രിസ്തുവിന്‍റെ മടങ്ങിവരവ് നിര്‍ത്തിവച്ചിരിക്കുന്ന സഭയുടെ അനന്തമായ, ഭൗമികഭാവിയെ ചിത്രീകരിക്കുന്നുണ്ടോ? എഫെസിയക്കാര്‍ ഭാവിയെക്കുറിച്ച് ശക്തമായ ഒരു പ്രതീക്ഷ പ്രകടിപ്പിക്കുന്നു. ഉദാഹരണമായി എഫെ. 4:30 വീണ്ടെടുപ്പുനാളിനായി നോക്കിപ്പാര്‍ക്കുന്നു. മാത്രവുമല്ല, വിശ്വാസികള്‍ വരുവാനുള്ള നാളില്‍ (എഫെ. 1:21) ക്രിസ്തുവിന്‍റെ അതിരില്ലാത്ത പരമാധികാരശക്തി അനുഭവിക്കും. വിശ്വാസികള്‍ക്കുവേണ്ടി പ്രയോഗിച്ച ക്രിസ്തുവിന്‍റെ അനന്തമായ ശക്തിയുടെ ആഘോഷമായി പൗലൊസിന്‍റെ പ്രാര്‍ത്ഥനാഗീതം വായിക്കണം.

പൗലൊസിന്‍റെ രണ്ടാമത്തെ പ്രാര്‍ത്ഥനാവിവരണത്തിലേക്കു തിരിഞ്ഞുനോക്കുമ്പോള്‍ (എഫെ. 3:14-21; എഫെ. 1:15-23 മായി താരതമ്യം ചെയ്യുക), പിതാവിന്‍റെ സംരക്ഷണത്തിന്‍റെ പ്രാപഞ്ചിക വ്യാപ്തി (എഫെ. 3:14,15), പരിശുദ്ധാത്മാവിന്‍റെ സജ്ജമായ ലഭ്യത (എഫെ. 3:16), ക്രിസ്തുവിന്‍റെ തന്നെ പങ്കാളിത്തം (എഫെ. 3:17), ക്രിസ്തുവിന്‍റെ അതിരില്ലാത്ത സ്നേഹം (എഫെ. 3:18,19) എന്നിവയില്‍ പൗലൊസ് ബലം കണ്ടെത്തുന്നതായി നാം കാണുന്നു. വിശ്വാസികള്‍ "ദൈവത്തിന്‍റെ എല്ലാ നിറവിനോളം നിറഞ്ഞുവരുന്നു" എന്ന് സങ്കല്പിക്കുകയും (എഫെ. 3:19) ഈ ആത്മീയ യാഥാര്‍ത്ഥ്യങ്ങളെ സ്തുതിച്ചുകൊണ്ട് ആഘോഷിക്കുകയും വിശുദ്ധന്മാര്‍ക്ക് വാഗ്ദത്തം ചെയ്യുന്ന ദൈവത്തിന്‍റെ ശക്തിയുടെ സമൃദ്ധിയില്‍ വീണ്ടും ആശ്ചര്യപ്പെടുകയും ചെയ്യുന്നു (എഫെ. 3:20,21) എന്നത് വളരെ സത്യമാണ്.

പ്രശ്നങ്ങളുടെയും പ്രലോഭനങ്ങളുടെയും സംശയങ്ങളുടെയും സമ്മര്‍ദ്ദം അനുഭവപ്പെടുമ്പോഴെല്ലാം പൗലൊസിന്‍റെ പ്രാര്‍ത്ഥനകളുടെ ഈ ഉജ്ജ്വല വിവരണത്തിലേക്കു നമുക്കു തിരിയാം. തടവിലാക്കപ്പെട്ട അപ്പൊസ്തലന്‍ നമ്മുടെ ദര്‍ശനത്തെ ദൈവത്തിന്‍റെ ഉദ്ദേശ്യങ്ങളുടെയും കൃപയുടെയും മഹത്തായ ചക്രവാളത്തിലേക്ക് ഉയര്‍ത്തുന്നു. നമ്മുടെ നിലവിലെ സാഹചര്യങ്ങള്‍ എന്തുതന്നെയായാലും നാം ദൈവത്തിന്‍റെ ആത്യന്തിക പദ്ധതിയില്‍ പങ്കാളികളാണെന്നും (എഫെ. 1:9,10) അവന്‍റെ ശക്തി നമ്മില്‍ പ്രവര്‍ത്തിക്കുന്നുവെന്നും ഓര്‍മ്മിപ്പിക്കുന്നു.

`ദൈവത്തില്‍ നിന്നുള്ള ഏത് അനുഗ്രഹങ്ങളാണ് നിങ്ങള്‍ക്ക് വിശേഷാല്‍ വിലപ്പെട്ടിരിക്കുന്നത്? അവര്‍ക്കുവേണ്ടി ദൈവത്തെ സ്തുതിക്കുന്നതിനായി സ്തുതിയുടെ ഒരു പ്രാര്‍ത്ഥന രചിക്കുന്നത് പരിശീലിക്കുക.`