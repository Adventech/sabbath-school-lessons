---
title:  യുദ്ധപ്രസംഗം
date:   10/09/2023
---

`എഫെസ്യര്‍ 6:10-20 വരെയുള്ള പൗലൊസിന്‍റെ ലേഖനത്തിലെ സുപ്രധാനമായ ഉപസംഹാരം പഠിക്കുക. വന്‍വിവാദത്തിലെ പോരാളികള്‍ എന്ന നിലയില്‍ പൗലൊസിന്‍റെ യുദ്ധമുറകള്‍ ഇന്ന് നമുക്ക് എന്താണ് അര്‍ത്ഥമാക്കുന്നത്?`

തിന്മയ്ക്കെതിരായ സഭയുടെ പോരാട്ടത്തില്‍ തങ്ങളുടെ നിലപാടെടുക്കുവാന്‍ വിശ്വാസികളെ പ്രേരിപ്പിച്ചുകൊണ്ട്, യുദ്ധത്തിനുള്ള ആഹ്വാനത്തോടെ പൗലൊസ് എഫെസ്യലേഖനം അവസാനിപ്പിക്കുന്നു (എഫെ. 6:10-20). "കര്‍ത്താവില്‍ ശക്തരായിരിക്കുക" എന്ന സമഗ്രമായ ഉപദേശത്തോടുകൂടിയാണ് പൗലൊസ് ആരംഭിക്കുന്നത് (എഫെ. 6:10), "ദൈവത്തിന്‍റെ സര്‍വ്വായുധവര്‍ഗ്ഗം ധരിച്ചുകൊള്‍വിന്‍" എന്ന ആഹ്വാനമായി താന്‍ അത് ആവര്‍ത്തിക്കുന്നു (6:11). ഒരു ഉദ്ദേശ്യം വ്യക്തമാക്കിക്കൊണ്ടും (പിശാചിന്‍റെ തന്ത്രങ്ങള്‍ക്കെതിരെ നില്ക്കുവാന്‍ എഫെ. 6:11) ഒരു ന്യായവാദം പറഞ്ഞുകൊണ്ടും താന്‍ ഈ ആഹ്വാനത്തെ പിന്തുണയ്ക്കുന്നു: ശക്തമായ തിന്മയുടെ ആത്മീയ ശക്തികള്‍ക്കെതിരെയാണ് യുദ്ധം (എഫെ. 6:12). വിശദമായ രീതിയില്‍ പൗലൊസ് തുടര്‍ന്ന് ആയുധത്തിലേക്കുള്ള വിളി വീണ്ടും പുറപ്പെടുവിക്കുന്നു. വിശ്വാസികള്‍ യുദ്ധത്തില്‍ ഉറച്ചുനില്ക്കുവാന്‍ കവചം, ചെരിപ്പ്, പരിച, ശിരസ്ത്രം, വാള്‍ എന്നിങ്ങനെ ദൈവത്തിന്‍റെ സര്‍വ്വായുധവര്‍ഗ്ഗം ധരിക്കണം (എഫെ. 6:14-17). പുരാതന യുദ്ധക്കളത്തിലെ പടയാളികള്‍ ചെയ്യാന്‍ കഴിയുന്നത് ചെയ്യുന്നതിന് ഇപ്പോള്‍ പൂര്‍ണ്ണ ആയുധധാരികളും പോരാട്ടത്തില്‍ പ്രവേശിക്കുവാന്‍ തയ്യാറായിരിക്കുന്ന വിശ്വാസികളുമായവരെ പൗലൊസ് ക്ഷണിക്കുന്നു, അതായത് പ്രാര്‍ത്ഥിക്കുക (എഫെ. 6:18-20).

പഴയനിയമത്തിലെ യുദ്ധപ്രബോധനങ്ങള്‍ അല്ലെങ്കില്‍ യുദ്ധത്തിന്‍റെ തലേന്നുള്ള പ്രസംഗങ്ങള്‍ പ്രതിദ്ധ്വനിച്ചുകൊണ്ട്, സൈനിക സംഘട്ടനത്തിന്‍റെയും ആയുധങ്ങളുടെയും കാര്യത്തില്‍ സഭയുടെ ദൗത്യത്തെക്കുറിച്ച് പൗലൊസ് സംസാരിക്കുന്നു. "ഒടുവില്‍ കര്‍ത്താവിലും അവന്‍റെ അമിതബലത്തിലും ശക്തിപ്പെടുവിന്‍" എന്ന തന്‍റെ  ആദ്യ സമഗ്രമായ കല്പനയില്‍ പൗലൊസ് ഇതു സൂചിപ്പിക്കുന്നു (6:10).

പഴയനിയമത്തിലെ യുദ്ധ പ്രബോധങ്ങള്‍ (ഉദാഹരണത്തിന്, ആവ. 20:2-4; ന്യായാ. 7:15-18; 2 ദിന. 20:13-20; 32:6-8; നെഹെ. 4:14,19,20) യുദ്ധത്തില്‍ യിസ്രായേലിന്‍റെ വിജയം സ്വന്തം ആയുധങ്ങളുടെ മികവിനെയോ ശത്രുക്കളെ മറികടക്കുന്ന ഒരു സൈന്യത്തെയോ ആശ്രയിച്ചല്ല എന്ന ആശയത്തിന് അടിവരയിടുന്നു. മറിച്ച് ദൈവത്തിന്‍റെ സാന്നിദ്ധ്യത്തെയും ശക്തിയെയും ആശ്രയിച്ചാണ് വിജയം ഉണ്ടാകുന്നത്. വിജയത്തിന്‍റെ താക്കോല്‍ തങ്ങളിലുള്ള വിശ്വാസമല്ല, മറിച്ച് ദൈവത്തിന്‍റെ ശക്തിയിലും അവരുടെ വിജയത്തിനുള്ള അവന്‍റെ കരുതലിലുമുള്ള ഉറച്ച വിശ്വാസമായിരുന്നു. വിശ്വാസികളെ ഉദ്ബോധിപ്പിക്കുവാന്‍ പൗലൊസ് ഈ വിഷയങ്ങള്‍ ധൈര്യപൂര്‍വ്വം ഉപയോഗിക്കുന്നു: (1) സഭയുടെ ദൗത്യം പിന്തുടരുന്നതില്‍ സജീവമായിരിക്കുക (2) അവരുടെ ജീവിതത്തെയും സാക്ഷികളെയും സ്വാധീനിക്കുന്ന അദൃശ്യമായ മാനങ്ങള്‍ ശ്രദ്ധിക്കുക (3) അവരുടെ വിജയത്തിനായുള്ള ദിവ്യമാര്‍ഗ്ഗങ്ങള്‍ പരിശീലിക്കുക (4) വിശ്വാസികള്‍ക്കിടയിലുള്ള ഐക്യത്തിന്‍റെയും സഹകരണത്തിന്‍റെയും പ്രാധാന്യത്തെക്കുറിച്ച് എപ്പോഴും ജാഗ്രത പുലര്‍ത്തുക.

`ജഡരക്തങ്ങളോടല്ല. എന്നാല്‍ അമാനുഷിക ശത്രുക്കള്‍ക്കെതിരെയാണ് നാം പോരാടുന്നത് എന്ന പൗലൊസിന്‍റെ മുന്നറിയിപ്പ് വിജയത്തിന്‍റെ ഏക പ്രത്യാശ എവിടെയാണ് എന്ന് നമ്മെ എന്താണ് പഠിപ്പിക്കേണ്ടത്?`