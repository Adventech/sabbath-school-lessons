---
title:  ലൂസിഫറിന്‍റെ പതനം (വീഴ്ച)
date:   15/05/2025
---

ലൂസിഫര്‍ ഒരിക്കല്‍ ദൈവസിംഹാസനത്തിന്‍റെ ഏറ്റവും അടുത്ത് ഒരു മറയ്ക്കുന്ന കെരൂബായി സ്ഥാനം വഹിച്ചിരുന്നു എന്ന് ഗ്രഹിക്കാന്‍ പ്രയാസമാണ്. നിശ്ചയമായും അവന്‍റെ അസ്തിത്വം ദൈവത്തിന്‍റെ മഹത്വം പ്രപഞ്ചത്തിന് വെളിപ്പെടുത്തുവാന്‍ സഹായകമാകുമായിരുന്നു. പകരം, അവന്‍ അവന്‍റെ മഹത്വം പരിഗണിക്കുവാന്‍ തുടങ്ങി, അവന്‍റെ സ്രഷ്ടാവിന്‍റേതല്ല. കൂടുതല്‍ കൃത്യമായി പറഞ്ഞാല്‍ അവന്‍ അര്‍ഹിച്ചിരുന്ന ആദരവ് അവന് ലഭിച്ചില്ല എന്നവന്‍ അനുമാനിക്കുവാന്‍ തുടങ്ങി.

`വായിക്കുക: യെഹെ. 28:11-17; യെശ. 14:12-14. എന്താണ് ലൂസിഫറിന്‍റെ അധഃപതനത്തിലേക്ക് നയിച്ചത്? ഈ ഖണ്ഡികകള്‍ വെളി. 14:1-12 ലുള്ള വാക്യങ്ങളുമായി താരതമ്യം ചെയ്യുക. എപ്രകാരമാണ് ലൂസിഫറിന്‍റെ പതനവും മനുഷ്യവര്‍ഗ്ഗത്തിന്‍റെ ക്രിസ്തുവിലുള്ള ഉയര്‍ന്ന പദവിയുടെയും താരതമ്യം വെളിപ്പാട് 14 ല്‍ എന്തു നടക്കുന്നു എന്നതിനെക്കുറിച്ചുള്ള നിങ്ങളുടെ ധാരണയ്ക്ക് അറിവു നല്‍കുന്നത്?`

വീണ്ടെടുക്കപ്പെട്ടവര്‍ ദൈവത്തിന്‍റെ കുഞ്ഞാടിനൊപ്പം സീയോന്‍ മലയില്‍ നില്‍ക്കുമ്പോള്‍ എപ്രകാരമാണ് ലൂസിഫര്‍ ആ വിശുദ്ധ മലയില്‍നിന്ന് നീക്കം ചെയ്യപ്പെട്ടതെന്ന് ശ്രദ്ധിക്കുക. ലൂസിഫര്‍ ഏദെനിലുണ്ടായിരുന്നു എന്നാണ് പറയപ്പെടുന്നത്. മനുഷ്യവര്‍ഗ്ഗവും ഒരിക്കല്‍ അവിടുണ്ടായിരുന്നു. എന്നാല്‍ സാത്താന്‍റെ വിധിക്ക് വിരുദ്ധമായി മനുഷ്യവര്‍ഗ്ഗം ക്രിസ്തുവില്‍ കൂടെ പറുദീസയിലേക്ക് വീണ്ടെടുക്കപ്പെടുന്നു (വെളി. 22:1-3 കാണുക).

ഈ സന്ദര്‍ഭത്തില്‍, എലന്‍ ജി. വൈറ്റിന്‍റെ താഴെപ്പറയുന്ന ഉദ്ധരണി അറിവു തരുന്നതായിരിക്കും. "സ്വര്‍ഗ്ഗം വിജയിക്കും, കാരണം സാത്താനും അവന്‍റെ ദൂതന്മാരും സ്വര്‍ഗ്ഗത്തില്‍ വരുത്തിയ ഒഴിവ് ദൈവത്തിന്‍റെ വീണ്ടെടുക്കപ്പെട്ടവരാല്‍ നിറയും." The Advent Review and Sabbath Herald, May 29, 1900.

കൂടാതെ അവര്‍ സ്വര്‍ഗ്ഗത്തിലായിരിക്കുന്നത് സുവിശേഷം കാരണമാണ്. വാസ്തവത്തില്‍ സുവിശേഷത്തിന്‍റെയും വീണ്ടെടുപ്പിന്‍റെയും വിഷയം വെളിപ്പാട് 4,5 അധ്യായത്തിലെ സിംഹാസന മുറിയില്‍ ചിത്രീകരിച്ചിരിക്കുന്നു. ഉദാഹരണമായി, ദൂതന്മാര്‍ ആര്‍ത്തു വിളിക്കുന്നത്, "പുസ്തകം വാങ്ങുവാനും അതിന്‍റെ മുദ്ര പൊട്ടിപ്പാനും നീ യോഗ്യന്‍; നീ അറുക്കപ്പെട്ടു നിന്‍റെ രക്തംകൊണ്ട് സര്‍വ്വഗോത്രത്തിലും ഭാഷയിലും വംശത്തിലും ജാതിയിലും നിന്നുള്ളവരെ ദൈവത്തിനായി വിലക്കു വാങ്ങി" (വെളി. 5:9). സുവിശേഷത്തിന്‍റെ എന്തു നല്ല ചിത്രം. മനുഷ്യവര്‍ഗ്ഗത്തിന്‍റെ വീണ്ടെടുപ്പിനായുള്ള യേശുവിന്‍റെ മരണം!

നിത്യസുവിശേഷം ഭൂമിയില്‍ ജീവിക്കുന്ന എല്ലാ ജാതിയോടും ഗോത്രത്തോടും ഭാഷയോടും വംശത്തോടും പ്രസംഗിക്കുവാന്‍ നാം വിളിക്കപ്പെട്ടിരിക്കുന്ന ഒന്നാം ദൂതന്‍റെ ദൂതിനെ ഭാഷ എങ്ങനെ പ്രതിഫലിപ്പിക്കുന്നു എന്നുകൂടി ശ്രദ്ധിക്കുക (വെളി. 14:6). ക്രിസ്തു ലോകത്തിനെന്തു ചെയ്തു എന്നുള്ളതിന്‍റെ എത്ര ശക്തമായ ഒരു പ്രതിഫലനമാണിത്. ഭൂമിയുടെ ചരിത്രത്തിലുടനീളം ഒരു മനുഷ്യനും വേണ്ടി ക്രിസ്തു മരിക്കപ്പെടാത്തതായില്ല. അവര്‍ അതിനെക്കുറിച്ച് പഠിക്കുകയും അത് അംഗീകരിക്കുവാന്‍ തിരഞ്ഞെടുക്കുകയും വേണമെന്നു മാത്രം.

`ക്രിസ്തു ജനങ്ങള്‍ക്കുവേണ്ടി എന്തു ചെയ്തിട്ടുണ്ട് എന്ന് അവരെ അറിയിക്കുവാന്‍ സഭയായും വ്യക്തികളായും നമുക്കെന്ത് പങ്കാണുള്ളത്?`