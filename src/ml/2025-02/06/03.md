---
title:  കാളകളുടെയും ആട്ടുകൊറ്റന്മാരുടെയും രക്തം
date:   05/05/2025
---

യാഗം ക്രൂരമാണ്, പരുഷമാണ്, ഒരര്‍ത്ഥത്തില്‍ ന്യായരഹിതമാണ് എന്നൊക്കെ അവകാശപ്പെട്ടുകൊണ്ട് യാഗമെന്ന ആശയത്തെ മുഴുവനായി ചിലര്‍ വിമര്‍ശിച്ചിട്ടുണ്ട്. എന്നിരുന്നാലും അതാണ് യഥാര്‍ത്ഥമായ വിഷയം. ക്രിസ്തുവിന്‍റെ മരണം ക്രൂരവും പരുഷവും ന്യായരഹിതവുമായിരുന്നു - നിഷ്കളങ്കന്‍ കുറ്റക്കാരനുവേണ്ടി മരിക്കുന്നു. പാപപ്രശ്നം പരിഹരിക്കുവാന്‍ അതാണ് ചെയ്യേണ്ടിവന്നത്. ഈ പരുഷമായ ക്രൂരമായ ന്യായരഹിതമായ യാഗങ്ങള്‍ ചൂണ്ടിക്കാണിച്ചത് ക്രിസ്തുവിന്‍റെ ആ മരണത്തെയാണ്.

`വായിക്കുക: എബ്രാ. 10:3-10. ഈ ഖണ്ഡിക, പഴയനിയമത്തില്‍ ദൈവമക്കള്‍ അര്‍പ്പിച്ചുകൊണ്ടിരുന്ന യാഗത്തെക്കുറിച്ച് എന്താണ് നമ്മെ പഠിപ്പിക്കുന്നത്? ഈ യാഗങ്ങള്‍ക്ക് പാപികളെ രക്ഷിക്കുവാന്‍ സാധിക്കയില്ലായിരുന്നെങ്കില്‍ അവ എന്തിനാണര്‍പ്പിക്കപ്പെട്ടതു തന്നെ?`

കുഞ്ഞാടുകളും മറ്റ് യാഗമൃഗങ്ങളും ദൈവത്തിന്‍റെ കുഞ്ഞാടിന്‍റെ പാപപരിഹാരയാഗത്തിലേക്ക് ചൂണ്ടിക്കാണിക്കുന്ന വെറും സാദൃശ്യങ്ങള്‍ മാത്രമായിരുന്നു. അവ പാപികള്‍ക്ക് വരുവാനിരിക്കുന്ന മിശിഹായുടെ പ്രവര്‍ത്തനത്തില്‍ വിശ്വാസമര്‍പ്പിക്കുവാന്‍ പ്രത്യക്ഷമായ ചില പ്രകടനമായിരുന്നു. ഇപ്രകാരമുള്ള സാദൃശ്യങ്ങളെ നമ്മള്‍ പതിവായി സൂചിപ്പിക്കുന്നത് മാതൃകയായാണ്. അവ പൂര്‍ത്തീകരിക്കപ്പെടുന്നത് പ്രതിരൂപത്തില്‍ കൂടെയോ അല്ലെങ്കില്‍ അവ മുന്‍കൂട്ടി സൂചന നല്‍കിയ കാര്യത്തിന്‍റെയോ സംഭവത്തിന്‍റെയോ പ്രത്യക്ഷപ്പെടലോടുകൂടി ആയിരിക്കും. ചിലര്‍ യാഗങ്ങളെ യേശുവിന്‍റെ ക്രൂശിലെ മരണത്തിന്‍റെ ചെറിയ പ്രവചനങ്ങളായും വര്‍ണ്ണിക്കാറുണ്ട്.

യാഗവുമായി ബന്ധപ്പെട്ട കര്‍മ്മങ്ങള്‍ ഏതാണ്ട് ഒരു യാത്രക്ക് കൂലി കൊടുക്കുന്നതുപോലെയാണ്. നിങ്ങള്‍ ഒരു ട്രെയിന്‍ റ്റിക്കറ്റോ, ബസ് റ്റിക്കറ്റോ അല്ലെങ്കില്‍ ഒരു എയ്റോപ്ലെയിനിന് വേണ്ടി ഒന്നെടുക്കുമ്പോള്‍ നിങ്ങള്‍ പണം അടച്ച യാത്ര നിങ്ങള്‍ക്ക് ഉടനെ ലഭിക്കുന്നില്ല. അതിനു പകരം നിങ്ങള്‍ക്ക് ഒരു റ്റിക്കറ്റോ ബോര്‍ഡിങ് പാസോ ആണ് ലഭിക്കുന്നത്: വരുവാനിരിക്കുന്ന യാത്രയുടെ ഒരു സാദൃശ്യം അല്ലെങ്കില്‍ വാഗ്ദത്തം. നിങ്ങള്‍ക്കിഷ്ടമുള്ളടത്തോളം ഈ കടലാസിന്‍റെ പുറത്തിരിക്കാം. എന്നാല്‍ അത് നിങ്ങളെ ഒരു ഉദ്ദിഷ്ടസ്ഥാനത്തേക്കും എത്തിക്കില്ല. ഒരിക്കല്‍ നിങ്ങള്‍ വാഹനത്തില്‍ കയറി യാത്ര തുടങ്ങിയാല്‍ എന്തായാലും നിങ്ങള്‍ കൊടുത്ത യാത്രാക്കൂലിക്കുള്ളത് നിങ്ങള്‍ക്ക് ലഭിച്ചു കഴിഞ്ഞു. ആ കടലാസ് റ്റിക്കറ്റ് അനാവശ്യമായിത്തീരുന്നു.

അപ്രകാരമായിരുന്നു യാഗമൃഗങ്ങളും. അവര്‍ക്കൊരു പ്രധാന പങ്കു വഹിക്കാനുണ്ടായിരുന്നു. എന്നാല്‍ യഥാര്‍ത്ഥയാഗം സംഭവിച്ചു കഴിഞ്ഞപ്പോള്‍ അവയെല്ലാം അര്‍ത്ഥമില്ലാതായി - ഭൗമിക വിശുദ്ധ മന്ദിരത്തിലെ വിശുദ്ധ സ്ഥലത്തിനും അതിവിശുദ്ധ സ്ഥലത്തിനും മധ്യേയുള്ള തിരശ്ശീല യേശുവിന്‍റെ മരണത്തിങ്കല്‍ ഭാഗങ്ങളായി കീറിയപ്പോള്‍ ഒരു യാഥാര്‍ത്ഥ്യം ചിത്രീകരിക്കപ്പെട്ടു. "ഉടനെ മന്ദിരത്തിലെ തിരശ്ശീല മേല്‍തൊട്ട് അടിയോളവും രണ്ടായി ചീന്തിപ്പോയി" (മര്‍ക്കൊസ് 15:38). യാഗോചിതമായ മുഴുവന്‍ വ്യവസ്ഥയും മന്ദിരവും മറ്റെല്ലാം യേശുവിന്‍റെ ക്രൂശിലെ മരണത്തെ ചൂണ്ടിക്കാണിച്ചു. ഒരിക്കലായി യേശു തന്‍റെ വാഗ്ദത്തം കുരിശില്‍ നിവര്‍ത്തിച്ചു മരണത്തിന്മേല്‍ വിജയം വരിച്ച് ഉയര്‍ത്തെഴുന്നേറ്റപ്പോള്‍, നിഴലുകള്‍ വ്യര്‍ത്ഥമായതായി.

`പാപമെത്ര മോശമായതാണെന്നതിനെപ്പറ്റി ചിന്തിക്കുക, യേശുവിന്‍റെ മരണത്തിനു മാത്രമേ അതിന് പരിഹാരം വരുത്തുവാന്‍ സാധിക്കയുള്ളൂ. പാപത്തോടുള്ള നമ്മുടെ മനോഭാവം എന്തായിരിക്കണമെന്നുള്ളതിനെപ്പറ്റി നമ്മോടിതെന്ത് പറയുന്നു?`