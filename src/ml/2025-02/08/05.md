---
title:  സങ്കീര്‍ത്തനം 5
date:   21/05/2025
---

`സങ്കീര്‍ത്തനം 5 വായിക്കുക. ഈ കൃതിയില്‍ ദാവീദ് നഷ്ടപ്പെട്ടവരും വീണ്ടെടുക്കപ്പെട്ടവരും തമ്മിലുള്ള നിശിതമായ വ്യത്യാസം എടുത്തുകാണിക്കുന്നു. വെളി. 14:1-12 ഭാഗത്തെ ഭാഷയുമായി ഈ സങ്കീര്‍ത്തനം ഒത്തുനോക്കുക. എന്തെല്ലാം സമാനമായ കാര്യങ്ങളാണ് നിങ്ങള്‍ കാണുന്നത്? കൂടാതെ അത് ദൈവത്തിന്‍റെ അന്ത്യകാല ശേഷിപ്പിന്‍റെ ഭാഗമാകുന്നതിനെക്കുറിച്ചുള്ള നിങ്ങളുടെ അറിവിലേക്ക് എന്തറിയിക്കുന്നു?`

തിന്മ ദൈവത്തോടൊപ്പം വസിക്കയില്ല എന്ന് ദാവീദ് ഊന്നിപ്പറയുന്നത് ശ്രദ്ധിക്കുന്നത് പ്രബോധകമാണ് (സങ്കീ. 5:4). സമാഗമനകൂടാരത്തിന്‍റെ ഉദ്ദേശ്യം ദൈവം തന്‍റെ കുഞ്ഞുങ്ങളോടൊപ്പം വസിക്കണമെന്നുള്ളതാണ്. അതങ്ങനെ തന്നെയായിരിക്കും ക്രിസ്തുവിന്‍റെ രാജ്യത്തിലും (വെളി. 21:3). ദൈവത്തിന്‍റെ സിംഹാസനത്തോട് അടുക്കുന്നവര്‍ വീണ്ടെടുക്കപ്പെടും.

വന്‍പോരാട്ടത്തിലെ പ്രതിപാദ്യ വിഷയമായ ആരാധനയാണ് ദാവീദ് സങ്കീ. 5:7 ല്‍ വര്‍ണ്ണിക്കുന്നതെന്ന് പ്രത്യേകം ശ്രദ്ധിക്കണം. വെളി. 13-ാം അധ്യായത്തില്‍ 'ആരാധന' ആറു പ്രാവശ്യം പരമാര്‍ശിച്ചിരിക്കുന്നു. അതുപോലെ മൂന്നു ദൂതന്മാരുടെ ദൂത് ലോകത്തോട് സ്രഷ്ടാവിനെ ആരാധിക്കുവാന്‍ വിളിച്ചു പറയുന്നു. ദാവീദ് ദൈവത്തെ ഭയപ്പെടുന്നു എന്ന് നമ്മോടു പറയുന്നു. ശേഷിപ്പിന്‍റെ ദൂത് ലോകത്തെ തിരിച്ചു വിളിച്ച് "ദൈവത്തെ ഭയപ്പെട്ട് അവന് മഹത്വം കൊടുപ്പിന്‍, അവന്‍റെ ന്യായവിധിയുടെ നാഴിക വന്നിരിക്കുന്നു എന്നു പറയുന്നു (വെളി. 14:7).

വെളി. 14-ാം അധ്യായത്തിലെ വീണ്ടെടുക്കപ്പെട്ടവരുടെ വായില്‍ ഭോഷ്ക് ഉണ്ടായിരുന്നില്ല എന്നു പറയപ്പെടുന്നത് ശ്രദ്ധിക്കുക. അവര്‍ സത്യം മാത്രം പറയുന്നവരാണ്. അവരുടെ വാക്കുകളും പ്രവൃത്തികളും ദൈവത്തിന്‍റെ നീതിയുള്ള സ്വഭാവത്തെ പ്രതിഫലിപ്പിക്കുന്നു. ദാവീദിന്‍റെ അഭിപ്രായത്തില്‍ "ദുഷ്ടന്മാരുടെ വായില്‍ സത്യമില്ല" (സങ്കീ. 5:9).

വെളിപ്പാടിലെ ഈ കാതലായ ഭാഗത്ത് യോഹന്നാന്‍ അവതരിപ്പിക്കുന്ന ഈ ദൃശ്യം ആശ്ചര്യകരമാണ്. കേവലം പാപികള്‍ മരണത്തില്‍നിന്നും പിന്‍വാങ്ങി ദൈവസന്നിധിയില്‍ നില്‍ക്കുവാന്‍ വിശേഷഭാഗ്യം ലഭിച്ചു. അവര്‍ ഈ അവകാശം നേടിയെടുത്തില്ല; ദൈവത്തിന്‍റെ കുഞ്ഞാട് നീതിയുള്ള മനുഷ്യപുത്രന്‍ അവരുടെ അടുത്ത് അവിടെ നില്‍ക്കുന്നു എന്ന വസ്തുത അവര്‍ക്ക് പ്രദാനം ചെയ്യുന്നതുകൊണ്ടാണ്. അവര്‍ ക്ഷമിക്കപ്പെട്ടു വീണ്ടെടുക്കപ്പെട്ടു അവരുടെ അപരാധം ഇനിമേല്‍ അവര്‍ വഹിക്കേണ്ടതില്ല (സങ്കീ. 5:10 താരതമ്യം ചെയ്യുക). കാരണം ദൈവകുഞ്ഞാട് അതെല്ലാം വഹിച്ചിട്ടുണ്ട് (യെശ. 53:12; 2 കൊരി. 5:21 താരതമ്യം ചെയ്യുക).

ഒരിക്കല്‍ ദൈവനാമം നിങ്ങളുടെ ഹൃദയത്തില്‍ എഴുതപ്പെട്ടപ്പോള്‍ മൗനമായിരിക്കുവാന്‍ ബുദ്ധിമുട്ടാണ്. ദൈവത്തിന്‍റെ ജനം ഉച്ചസ്വരത്തില്‍ കരുണയുടെ ഒരു വാഗ്ദാനം അന്തിമമായി നല്‍കുന്നു (വെളി. 14:7).

"എന്നാല്‍ നിന്നെ ശരണം പ്രാപിക്കുന്നവര്‍ എല്ലാവരും സന്തോഷിക്കും. നീ അവരെ പാലിക്കുന്നതുകൊണ്ട് അവര്‍ എപ്പോഴും ആനന്ദിച്ചാര്‍ക്കും. നിന്‍റെ നാമത്തെ സ്നേഹിക്കുന്നവര്‍ നിന്നില്‍ ഉല്ലസിക്കും" (സങ്കീ. 5:11).

`നിങ്ങള്‍ ചെയ്ത എല്ലാ പ്രവൃത്തിയും ദൈവമുമ്പാകെ തുറന്നു കാട്ടി ന്യായവിധി ദിവസത്തില്‍ വിശുദ്ധനും പരിപൂര്‍ണ്ണനുമായ ഒരു ദൈവത്തിന്‍റെ മുന്‍പില്‍ നില്‍ക്കുന്നത് സങ്കല്പിക്കുക. ഈ ദൃശ്യം കര്‍ത്താവിന്‍റെ നീതി നിങ്ങള്‍ക്ക് ആവശ്യമുണ്ടെന്നുള്ളതിനെ കുറിച്ച് നിങ്ങളോടെന്താണ് പറയുന്നത്?`