---
title:  സ്നേഹം ഒരു വഴി കണ്ടെത്തുന്നു
date:   03/04/2024
---

`ആദവും ഹവ്വയും പാപം ചെയ്തു, അവര്‍ അവരുടെ ഏദന്‍ ഭവനം വിട്ട് പുറത്തുപോകണം എന്ന് ദൈവം അവരോട് പറഞ്ഞു. ഇനിമുതല്‍, അദ്ധ്വാനവും കഷ്ടപ്പാടും അവരുടെ ജീവിതത്തിന്‍റെ ഭാഗമായിരിക്കും. അവര്‍ കഷ്ടതയനുഭവിക്കുകയും അവസാനം പ്രതീക്ഷയില്ലാതെ മരിക്കേണ്ടിവരികയും ചെയ്യുമോ? മരണം എല്ലാറ്റിന്‍റെയും അവസാനമാണോ?`

ഈ സമയത്താണ് ദൈവം അവര്‍ക്ക് ഉല്പത്തി 3:15 ല്‍ രേഖപ്പെടുത്തിയിരിക്കുന്ന വാഗ്ദത്തം നല്കിയത്. ദൈവം സാത്താനെ, സര്‍പ്പത്തെ നേരിട്ട് നോക്കി ഇപ്രകാരം പറഞ്ഞു: "ഞാന്‍ നിനക്കും സ്ത്രീക്കും നിന്‍റെ സന്തതിക്കും അവളുടെ സന്തതിക്കും തമ്മില്‍ ശത്രുത്വം ഉണ്ടാക്കും. അവന്‍ നിന്‍റെ തല തകര്‍ക്കും നീ അവന്‍റെ കുതികാല്‍ തകര്‍ക്കും." ഇതിന്‍റെ അര്‍ത്ഥമെന്താണെന്ന് അവര്‍ക്ക് ആ നിമിഷം പൂര്‍ണ്ണമായി മനസ്സിലായിട്ടുണ്ടാകില്ല. പക്ഷേ, വീണ്ടും പ്രതീക്ഷിക്കാമെന്ന് അവര്‍ക്കറിയാമായിരുന്നു. ഏതെങ്കിലും വിധത്തില്‍, ''സ്ത്രീയുടെ സന്തതിയിലൂടെ" അവര്‍ക്ക് വീണ്ടടുപ്പ് സാദ്ധ്യമാകുമെന്ന്.

"സ്ത്രീയുടെ സന്തതി" തീര്‍ച്ചയായും യേശുക്രിസ്തുവാണ് (ഗലാ. 3:16). കുരിശില്‍ വച്ച് സാത്താന്‍ അവന്‍റെ കുതികാല്‍ തകര്‍ത്തു. യേശുക്രിസ്തുവിന്‍റെ വിജയം, ഒരു ദിവസം, സര്‍പ്പത്തിന്‍റെ തല തകര്‍ക്കപ്പെടും എന്നതിന്‍റെ ഉറപ്പാണ്. ആദമും ഹവ്വായും തുറന്നിട്ട കഷ്ടപ്പാടുകളുടെയും മരണത്തിന്‍റെയും വാതില്‍ ഒരുനാള്‍ അടയപ്പെടും.

`എബ്രായര്‍ 2:9; ഗലാ. 3:13; 2 കൊരി. 5:21 ഈ വേദഭാഗങ്ങള്‍ വായിക്കുക. ഈ വാക്യങ്ങള്‍ ക്രിസ്തുവിന്‍റെ ക്രൂശിലെ യാഗത്തിന്‍റെ മാഹാത്മ്യത്തെക്കുറിച്ച് എന്താണ് പറയുന്നത്?`

ശരിക്കും ദൈവം നിങ്ങളെ സ്നേഹിക്കുന്നുണ്ടോ എന്നു ചിന്തിച്ച് നിങ്ങള്‍ എപ്പോഴെങ്കിലും അത്ഭുതപ്പെട്ടിട്ടുണ്ടോ? ക്രൂശിലേക്കു നോക്കുക. മുള്‍ക്കിരീടത്തിലേക്കു നോക്കുക. അവന്‍റെ കൈകാലുകളിലെ നഖങ്ങളിലേക്ക് നോക്കുക. കാല്‍വരിയില്‍ ചൊരിയപ്പെട്ട ഓരോ തുള്ളി രക്തത്തിലും ദൈവം പറയുന്നു. ഞാന്‍ നിന്നെ സ്നേഹിക്കുന്നു. നിന്നെ കൂടാതെ സ്വര്‍ഗ്ഗത്തില്‍ ആയിരിക്കുവാന്‍ ഞാന്‍ ആഗ്രഹിക്കുന്നില്ല. അതേ, നീ പാപം ചെയ്തു. ശത്രുവിന്‍റെ കൈകളിലേക്ക് നീ നിന്നെത്തന്നെ വിറ്റു. തീര്‍ച്ചയായും നിത്യജീവന് നീ അര്‍ഹനല്ല. എന്നാല്‍ നിന്നെ തിരികെ കിട്ടുന്നതിലേക്ക് ഞാന്‍ വീണ്ടെടുപ്പിന്‍ വില നല്‍കി. ക്രൂശിലേക്ക് നോക്കുമ്പോള്‍ സ്നേഹിക്കപ്പെടുന്നുണ്ടോ എന്നു വീണ്ടും നിങ്ങള്‍ ഒരിക്കലും അത്ഭുതപ്പെടേണ്ടതില്ല.

ഈ ലോകത്തിലേക്കു വന്ന യേശുവിനെക്കുറിച്ച് വേദപുസ്തകം ഇപ്രകാരം പറയുന്നു. എല്ലാ മനുഷ്യരാശിക്കും പൊതുവായുള്ള ഹൃദയവേദനയും നിരാശയും സങ്കടവും യേശുക്രിസ്തുവും അനുഭവിച്ചു. നാം അഭിമുഖീകരിക്കുന്ന അതേ പ്രലോഭനങ്ങളെ നേരിട്ട ഒരു ക്രിസ്തുവിനെ ഇത് വെളിപ്പെടുത്തുന്നു. നരകത്തിന്‍റെ ശക്തിയെയും അധികാരത്തെയും ജയിച്ച ഒരു ക്രിസ്തുവിനെ നമുക്ക് ദര്‍ശിക്കാം. വ്യക്തിപരമായി നമുക്ക് ഓരോരുത്തര്‍ക്കും ക്രിസ്തുവിന്‍റെ ജീവിതവും ക്രൂശിലെ മരണവും വളരെ വിലപ്പെട്ടതാണ്.

ചിന്തിക്കുക: പ്രപഞ്ച സൃഷ്ടിതാവായ യേശു (യോഹന്നാന്‍ 1:3 കാണുക) സ്വര്‍ഗ്ഗത്തില്‍നിന്ന് ഇറങ്ങി, ഈ വീണുപോയ ലോകത്തിലേക്ക് വരിക മാത്രമല്ല, നമ്മില്‍ ആരും ഒരിക്കലും അനുഭവിച്ചിട്ടില്ലാത്ത വിധത്തില്‍ കഷ്ടത അനുഭവിക്കുകയും ചെയ്തു (യെശ. 53:1-5 കാണുക). അവന്‍ നമ്മെ ഓരോരുത്തരെയും സ്നേഹിച്ചതുകൊണ്ടാണ് അതു ചെയ്തത്. പ്രതീക്ഷിക്കുവാനുള്ള എത്ര ശക്തമായ കാരണം!

`സാത്താന്‍റെ ആരോപണങ്ങള്‍ക്ക് ക്രിസ്തു ക്രൂശില്‍വെച്ച് എങ്ങനെ മറുപടി നല്കി? നന്മയും തിന്മയും തമ്മിലുള്ള പോരാട്ടത്തിന്‍റെ വെളിച്ചത്തില്‍ ക്രിസ്തുവിന്‍റെ മരണം എന്താണ് നേടിയത്?`