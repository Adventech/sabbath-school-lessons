---
title:  എല്ലാ യുദ്ധങ്ങള്‍ക്കും പിന്നിലെ യുദ്ധം
date:   30/03/2024
---

### പഠനത്തിനുള്ള വേദഭാഗങ്ങള്‍
വെളി. 12:7-9; യെഹെ. 28:12-15; യെശ. 14:12-14; ഉല്പത്തി 3:15; യോഹ. 17:24-26.

> <p>മനഃപാഠവാക്യം</p>
> "പിന്നെ സ്വര്‍ഗ്ഗത്തില്‍ യുദ്ധം ഉണ്ടായി. മീഖായേലും അവന്‍റെ ദൂതന്മാരും മഹാസര്‍പ്പത്തോടു പടവെട്ടി. തന്‍റെ ദൂതന്മാരുമായി മഹാസര്‍പ്പവും പടവെട്ടി ജയിച്ചില്ലതാനും. സ്വര്‍ഗ്ഗത്തില്‍ അവരുടെ സ്ഥലം പിന്നെ കണ്ടതുമില്ല" (വെളി 12:7,8).

ദൈവം അത്രയധികം നല്ലവനാണെങ്കില്‍, എന്തുകൊണ്ടാണ് ലോകം ഇത്ര മോശമായിരിക്കുന്നത്? ഇത്രയധികം ദുഷ്ടത ഈ ഭൂമിയില്‍ നിലനില്ക്കുവാന്‍ സ്നേഹവാനായ ഒരു ദൈവം എന്തുകൊണ്ട് അനുവദിക്കുന്നു? നല്ല ആളുകള്‍ക്ക് മോശം അനുഭവം ഉണ്ടാകുന്നത് എന്തുകൊണ്ട്? ഈ ആഴ്ചത്തെ പഠനത്തില്‍ നന്മയും തിന്മയും തമ്മില്‍ യുഗങ്ങളായി നിലനില്ക്കുന്ന സംഘര്‍ഷം നമ്മള്‍ പരിവേഷണം ചെയ്യും. സ്വര്‍ഗ്ഗത്തില്‍, ലൂസിഫറിന്‍റെ കലാപത്തില്‍ തുടങ്ങി, തിന്മയുടെ ഉത്ഭവവും പാപപ്രശ്നം കൈകാര്യം ചെയ്യുന്നതില്‍ ദൈവത്തിന്‍റെ ദീര്‍ഘക്ഷമയും നമ്മള്‍ പരിശോധിക്കും.

ദൈവം അവിശ്വസനീയമായ സ്നേഹത്തിന്‍റെ ഉറവിടമാണ്. ദൈവത്തിന്‍റെ സ്വഭാവം തന്നെ സ്നേഹമാണ് (1 യോഹ. 4:7,8). അവന്‍റെ എല്ലാ ക്രിയകളും സ്നേഹത്തില്‍ അധിഷ്ഠിതമാണ് (യിരെ. 31:3). സ്നേഹം ഒരിക്കലും അടിച്ചേല്പിക്കപ്പെടേണ്ടതല്ല. നിര്‍ബന്ധിക്കുകയോ, നിയമമാക്കുകയോ ചെയ്യേണ്ടതല്ല. എലന്‍ ജി. വൈറ്റിന്‍റെ എഴുത്തുകളില്‍ അത് ഏറ്റം മെച്ചമായി പ്രസ്താവിച്ചിട്ടുണ്ട്. "സ്നേഹത്താല്‍ മാത്രമാണ് സ്നേഹം ഉണര്‍ത്തപ്പെടുന്നത്." യുഗങ്ങളുടെ പ്രത്യാശ. പേജ് 22. തിരഞ്ഞെടുപ്പിന്‍റെ ശക്തി നിഷേധിക്കുന്നത് സ്നേഹിക്കുവാനുള്ള കഴിവിനെ നശിപ്പിക്കലാണ്. സ്നേഹിക്കുവാനുള്ള കഴിവിനെ നശിപ്പിക്കുന്നത് യഥാര്‍ത്ഥത്തില്‍ സന്തുഷ്ടരായിരിക്കുവാനുള്ള സാദ്ധ്യത ഉന്മൂലനം ചെയ്യുകയാണ്. ദൈവം തന്‍റെ സ്നേഹത്താല്‍ നമ്മുടെ വിശ്വസ്തത നേടുന്നു. പ്രപഞ്ചത്തിലൊരിക്കലും ഇനിയും പാപം ഉടലെടുക്കാത്തവിധത്തില്‍, നന്മയും തിന്മയും തമ്മിലുള്ള വന്‍പോരാട്ടത്തെ ദൈവം കൈകാര്യം ചെയ്യുന്നു. എല്ലായ്പോഴും തന്‍റെ സൃഷ്ടികളുടെ മികച്ച താല്പര്യങ്ങള്‍ക്കായി താന്‍ പ്രവര്‍ത്തിച്ചിട്ടുണ്ട് എന്ന് മുഴുപ്രപഞ്ചത്തിന് മുമ്പാകെ തെളിയിക്കുക എന്നാണ് ദൈവത്തിന്‍റെ ഉദ്ദേശ്യം. നന്മയും തിന്മയും തമ്മിലുള്ള വന്‍വിവാദത്തിന്‍റെ വെളിച്ചത്തില്‍, ദൈവസ്നേഹത്തിന്‍റെ കണ്ണടയിലൂടെ ലോകത്തെ വീക്ഷിക്കുമ്പോള്‍ നന്മ, തിന്മയുടെമേല്‍ ജയം കൊള്ളുമെന്നും അത് എന്നെന്നേക്കുമായി നിലനില്ക്കുമെന്നും നമുക്ക് ഓരോരുത്തര്‍ക്കും ദൈവം ഉറപ്പു നല്‍കുന്നു.

ഏപ്രില്‍ 6 ലെ ശബ്ബത്തിന് തയ്യാറെടുക്കാന്‍, ഈ ആഴ്ചയിലെ പാഠം വന്‍വിവാദത്തിന്‍റെ 29,30 അദ്ധ്യായങ്ങളെ അടിസ്ഥാനമാക്കി പഠിക്കുക.