---
title:  നമ്മുടെ മഹാപുരോഹിതന്‍
date:   04/04/2024
---

കാല്‍വരി ക്രൂശില്‍ യേശു ചെയ്തത് സ്വര്‍ഗ്ഗത്തില്‍ നമുക്കുവേണ്ടി മദ്ധ്യസ്ഥം വഹിക്കുവാന്‍ അവനെ പ്രാപ്തനാക്കുന്നു. ഉയിര്‍ത്തെഴുന്നേറ്റ നമ്മുടെ കര്‍ത്താവ് നമ്മുടെ മഹാപുരോഹിതനാണ്. നാം രക്ഷിക്കപ്പെടുവാനും ദൈവരാജ്യത്തില്‍ നിത്യമായി ജീവിക്കുവാനും ആവശ്യമായതെല്ലാം അവന്‍ നമുക്ക് പ്രദാനം ചെയ്യുന്നു.

വായിക്കുക: എബ്രായര്‍ 4:15,16; എബ്രായര്‍ 7:25. പ്രലോഭനത്തിന്‍റെയും കഷ്ടപ്പാടിന്‍റെയും രോഗത്തിന്‍റെയും മരണത്തിന്‍റെയും ലോകത്ത് ഈ വാക്യങ്ങള്‍ നമുക്ക് എന്തു ഉറപ്പ് നല്കുന്നു? "പാപം ഒഴികെ സര്‍വ്വത്തിലും നമുക്കു തുല്യമായി പരീക്ഷിക്കപ്പെട്ടവനത്രേ നമുക്കുള്ളത്" (എബ്രാ. 4:15) എന്ന് ഈ വേദഭാഗം പറയുന്നു. കൂടാതെ അത് ഇപ്രകാരം കൂട്ടിച്ചേര്‍ക്കുന്നു. "അതുകൊണ്ട് കരുണ ലഭിപ്പാനും തക്കസമയത്തിനുള്ള കൃപ പ്രാപിപ്പാനുമായി നാം ധൈര്യത്തോടെ കൃപാസനത്തിന് അടുത്തു ചെല്ലുക" (എബ്രാ. 4:16).

വളരെ ലളിതമായി പറഞ്ഞാല്‍, യേശുക്രിസ്തു നമ്മെ തന്‍റെ നീതിയില്‍ - വസ്ത്രം ധരിപ്പിച്ച്, തന്‍റെ മരണത്താല്‍ രക്ഷിച്ച്, അവന്‍റെ രക്തത്താല്‍ വീണ്ടെടുത്ത് ഈ പ്രപഞ്ചത്തിന്‍റെ മുന്നില്‍ അവതരിപ്പിക്കുന്നു. നാം ആകേണ്ടതെല്ലാം അവന്‍ ആയിരുന്നു. യേശുക്രിസ്തുവില്‍ നമ്മുടെ ഭൂതകാല പാപങ്ങള്‍ക്ക് ഒരു ശിക്ഷാവിധിയുമില്ല. ക്രിസ്തുവില്‍ നമ്മുടെ കുറ്റബോധം ഇല്ലാതായിരിക്കുന്നു. കര്‍ത്താവിന്‍റെ ശക്തമായ മദ്ധ്യസ്ഥതയാല്‍ നമ്മുടെ ജീവിതത്തിലെ പാപത്തിന്‍റെ കരാളഹസ്തം തകര്‍ന്നിരിക്കുന്നു. നമ്മെ ബന്ധിച്ചിരിക്കുന്ന ചങ്ങലകള്‍ അഴിഞ്ഞിരിക്കുന്നു. നാം സ്വതന്ത്രരാകുന്നു.

`വായിക്കുക: യോഹന്നാന്‍ 17:24-26. നന്മയും തിന്മയും തമ്മിലുള്ള വന്‍വിവാദത്തില്‍ യേശുക്രിസ്തുവിന്‍റെ വലിയ ആഗ്രഹം എന്താണ്?`

മഹത്തായ യാഗം പൂര്‍ത്തീകരിച്ചതിനുശേഷം ക്രിസ്തു ഉയരങ്ങളില്‍ കയറി. അവന്‍ തന്‍റെ അപേക്ഷ സമര്‍പ്പിക്കുന്നതുവരെ വിശുദ്ധ മാലാഖമാരുടെ ആരാധന നിരസിച്ചു. "ഞാന്‍ ഇരിക്കുന്ന ഇടത്ത് അവരും എന്നോടുകൂടെ ഇരിക്കേണം എന്ന് ഞാന്‍ ഇച്ഛിക്കുന്നു" (യോഹ. 17:24). അപ്പോള്‍ വാചാതീതമായ സ്നേഹത്തോടും ശക്തിയോടും കൂടി പിതാവിന്‍റെ സിംഹാസനത്തില്‍നിന്ന് ഉത്തരം വന്നു. "ദൈവത്തിന്‍റെ സകല ദൂതന്മാരും അവനെ ആരാധിക്കട്ടെ" (എബ്രാ. 1:6). യേശുവിന്‍റെ മേല്‍ ഒരു കറയും പതിഞ്ഞിട്ടില്ല. അവന്‍റെ അപമാനം അവസാനിച്ചു. അവന്‍റെ ത്യാഗം പൂര്‍ത്തിയായി. എല്ലാ നാമത്തിനും മീതെയുള്ള ഒരു നാമം അവനു നല്‍കപ്പെട്ടു. എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 501, 502. നാം അവനോടൊപ്പം സ്വര്‍ഗ്ഗത്തിലായിരിക്കണമെന്ന് മറ്റെന്തിനെക്കാളും യേശു ആഗ്രഹിക്കുന്നു. അവന്‍റെ ഹൃദയത്തിലെ ആഗ്രഹവും മരണവും മദ്ധ്യസ്ഥതയും നമ്മെ രക്ഷിപ്പാനായിട്ടാണ്. നിങ്ങളുടെ ജീവിതത്തില്‍ നിങ്ങള്‍ക്കൊരു പ്രത്യേക ആവശ്യമുണ്ടോ? അത് ദൈവത്തോടു പറയുക. എവിടെ ദുഃഖമുണ്ടോ? അവിടെ ദൈവം ആശ്വാസം തരും. എവിടെ ഭയമുണ്ടോ, അവിടെ ദൈവം സമാധാനം തരുന്നു. എവിടെ കുറ്റബോധമുണ്ട്, ദൈവം അവിടെ പാപക്ഷമ തരുന്നു. ബലഹീനതയുള്ളിടത്ത് അവന്‍ ശക്തി പകരുന്നു.

`എന്തുകൊണ്ടാണ് ക്രിസ്തു നമുക്കുവേണ്ടി സ്വയം ബലിയര്‍പ്പിച്ചതെന്ന് നിങ്ങള്‍ കരുതുന്നു? എന്താണ് നമ്മെ ദൈവത്തിനു ഇത്ര വിലപ്പെട്ടവരാക്കിയത്?`