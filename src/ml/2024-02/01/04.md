---
title:  ഭൂമി എന്ന ഗൃഹം ഉള്‍പ്പെട്ടിരിക്കുന്നു
date:   02/04/2024
---

ദൈവം ഭൂമിയെ സൃഷ്ടിച്ചപ്പോള്‍ അവന്‍ അതിനെ പൂര്‍ണ്ണതയുള്ളതായി സൃഷ്ടിച്ചു. "താന്‍ ഉണ്ടാക്കിയതിനെ ഒക്കെയും ദൈവം നോക്കി, അത് എത്രയും നല്ലതു എന്നു കണ്ടു" (ഉല്പത്തി 1:31). പാപത്തിന്‍റെ കറയോ, തിന്മയോ എവിടെയും ഉണ്ടായിരുന്നില്ല. ലൂസിഫറിന് നല്കിയ അതേ തിരഞ്ഞെടുപ്പിനുള്ള സ്വാതന്ത്ര്യം അവന്‍ ആദാമിനും ഹവ്വയ്ക്കും നല്കി. ദൈവം ഭൂമിയില്‍ റോബോട്ടുകളെ ആഗ്രഹിച്ചില്ല. സ്വര്‍ഗ്ഗത്തിലും അവന്‍ റോബോട്ടുകളെ ആഗ്രഹിച്ചില്ല.

വാസ്തവത്തില്‍ ഈ സ്വാതന്ത്ര്യം വ്യക്തമാക്കുവാന്‍ ദൈവം തന്‍റെ വഴി തിരഞ്ഞെടുത്തു. ദൈവം തോട്ടത്തില്‍ ഒരു മരം നട്ടുപിടിപ്പിച്ചു. അതിനെ നന്മതിന്മകളെക്കുറിച്ചുള്ള അറിവിന്‍റെ വൃക്ഷം എന്നു പേര്‍ വിളിച്ചു. അതിനെക്കുറിച്ച് ആദമിനോടും ഹവ്വയോടും പറയുവാന്‍ അവന്‍ ആഗ്രഹിച്ചു. കാരണം, അവര്‍ക്ക് ഒരു തിരഞ്ഞെടുപ്പുണ്ടെന്ന് അവര്‍ അറിയണമെന്ന് ദൈവം ആഗ്രഹിച്ചു.

സാത്താന്‍ വൃക്ഷത്തിന്‍റെ അരികില്‍ വന്നു. ഹവ്വ അവിടെ അലസമായി ചുറ്റിത്തിരിയുമ്പോള്‍ അവന്‍ അവളോട് പറഞ്ഞു: "നിങ്ങള്‍ മരിക്കയില്ല നിശ്ചയം. അതു തിന്നുന്ന നാളില്‍ നിങ്ങളുടെ കണ്ണ് തുറക്കുകയും നിങ്ങള്‍ നന്മതിന്മകളെ അറിയുന്നവരായി ദൈവത്തെപ്പോലെ ആകുകയും ചെയ്യും എന്നു ദൈവം അറിയുന്നു" എന്നു പറഞ്ഞു (ഉല്പത്തി 3:4,5). ഈ മരത്തില്‍നിന്നും ഭക്ഷിച്ചാല്‍, നിങ്ങള്‍ ഒരു പുതിയ അസ്തിത്വമണ്ഡലത്തിലേക്ക് പ്രവേശിക്കും. നിങ്ങള്‍ക്ക് ഉദ്ദീപനം ഉണ്ടാകും. നിങ്ങള്‍ ഇതുവരെ അറിഞ്ഞിട്ടില്ലാത്ത ഒരു ആവേശം നിങ്ങള്‍ക്കുണ്ടാകും. ഹവ്വാ, ദൈവം നിങ്ങളില്‍നിന്നും എന്തൊക്കെയോ മറച്ചുവയ്ക്കുന്നു. ഇതാ, വിലക്കപ്പെട്ട പഴം എടുത്ത് ഭക്ഷിക്കുക.

ആദ്യം ഹവ്വയും പിന്നീട് ആദമും ആ തിരഞ്ഞെടുപ്പ് നടത്തിയപ്പോള്‍, ദൈവം എന്നന്നേക്കുമായി അടച്ചിടാന്‍ ആഗ്രഹിച്ച ഒരു വാതില്‍ അവര്‍ തുറന്നു. അത് പാപത്തിലേക്കുള്ള വാതില്‍. കഷ്ടപ്പാടുകള്‍, ഹൃദയവ്യഥാ, രോഗം, മരണം എന്നിവയിലേക്കുള്ള വാതില്‍ ആയിരുന്നു അത്.

`റോമര്‍ 3:23; 5:12 എന്നിവയ്ക്കൊപ്പം ഉല്പത്തി 3:1-3 വായിക്കുക. ഈ ഗ്രന്ഥങ്ങളില്‍ പൊതുവായി എന്താണുള്ളത്? സമസ്ത മനുഷ്യരാശിയെയും ബാധിക്കുന്ന പാപത്തിന്‍റെ ആത്യന്തിക ഫലങ്ങള്‍ വിവരിക്കുക.`

ആന്തരിക അര്‍ത്ഥത്തില്‍ പാപം ദൈവത്തിനെതിരായ മത്സരമാണ്. പാപം നമ്മളെ ദൈവത്തില്‍നിന്നും അകറ്റുന്നു. ദൈവം ജീവന്‍റെ ഉറവിടമായതിനാല്‍, ദൈവത്തില്‍നിന്നുള്ള വേര്‍പാട് മരണത്തിലേക്ക് നയിക്കുന്നു. അത് മനോവേദന, ഉത്കണ്ഠ, അനാരോഗ്യം, രോഗം എന്നിവയിലേക്കും നയിക്കും. ഈ ലോകത്തില്‍, ആത്യന്തികമായി നാം അനുഭവിക്കുന്ന കഷ്ടപ്പാടുകള്‍ക്കുള്ള കാരണം, പാപത്താല്‍ കെടുതി സംഭവിച്ച ഒരു ഗ്രഹത്തില്‍ വസിക്കുന്നതുകൊണ്ടാണ്. ഇതിനര്‍ത്ഥം നാം കഷ്ടപ്പെടുമ്പോഴോക്കെ, ഓരോ തവണയും നാം പാപം ചെയ്തു എന്നല്ല. പാപം ദോഷം വിതച്ച ഒരു ഗ്രഹത്തില്‍, നാം ജീവിക്കുന്നതുകൊണ്ട് അതു നമ്മെ ഓരോരുത്തരെയും ബാധിക്കുന്നു എന്നാണ്.

`വായിക്കുക: ഉല്പത്തി 3:15; ലേവ്യ. 5:5; യോഹ. 1:29. പാപം ചെയ്തശേഷം ഏദന്‍തോട്ടത്തില്‍വെച്ച് ദൈവം ആദമിനും ഹവ്വയ്ക്കും അവരുടെ നിരാശയില്‍നിന്ന് മുക്തി നേടുന്നതിലേക്ക്, പ്രത്യോശ നല്‍കുന്ന എന്തു വാഗ്ദാനമാണ് നല്‍കിയത്? പാപപ്രശ്നപരിഹാരത്തിന് നൂറ്റാണ്ടുകളോളം അവരെ മുന്നോട്ടു നയിക്കുന്നതിന് എന്തു സേവനമാണ് ദൈവം ഏദനില്‍ ആരംഭിച്ചത്?`