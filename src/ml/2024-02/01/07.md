---
title:  കൂടുതല്‍ ചിന്തകള്‍
date:   05/04/2024
---

"സ്വര്‍ഗ്ഗത്തില്‍നിന്നും സാത്താനെ പുറത്താക്കിയപ്പോള്‍ ദൈവം തന്‍റെ നീതി പ്രഖ്യാപിക്കുകയും സിംഹാസനത്തിന്‍റെ മഹത്വം നിലനിര്‍ത്തുകയും ചെയ്തു. വിശ്വാസത്യാഗിയായ സാത്താന്‍റെ വഞ്ചനകള്‍ക്ക് വഴങ്ങി മനുഷ്യന്‍ പാപം ചെയ്തപ്പോള്‍, വീണുപോയ മനുഷ്യവര്‍ഗ്ഗത്തെ രക്ഷിപ്പാനായി തന്‍റെ ഏകജാതനായ പുത്രനെ മരിക്കുവാന്‍ അയച്ച് ദൈവം തന്‍റെ സ്നേഹം വെളിപ്പെടുത്തി. ഈ പ്രായശ്ചിത്തബലിയില്‍ ദൈവത്തിന്‍റെ സ്വഭാവം വെളിപ്പെടുന്നു. ലൂസിഫര്‍ തിരഞ്ഞെടുത്ത പാപത്തിന്‍റെ വഴി ദൈവിക ഗവണ്‍മെന്‍റിന്‍റെ മേല്‍ യാതൊരുവിധത്തിലും ചുമത്താനാവില്ലെന്ന് കുരിശിന്‍റെ ശക്തമായ വാദം പ്രപഞ്ചം മുഴുവന്‍ ദൈവം തെളിയിക്കുന്നു." എലന്‍ ജി. വൈറ്റ്, ദി ഗ്രേറ്റ് കോണ്‍ട്രാവേഴ്സി, പേജ് 500-501.

കാല്‍വരിയിലെ ക്രൂശ്, നിയമത്തെ മാറ്റമില്ലാത്തതായി പ്രഖ്യാപിക്കുമ്പോള്‍, പാപത്തിന്‍റെ ശമ്പളം മരണമാണെന്ന് പ്രപഞ്ചത്തോട് പ്രഖ്യാപിക്കുന്നു. "നിവൃത്തിയായി" എന്ന രക്ഷകന്‍റെ ഉച്ചത്തിലുള്ള നിലവിളിയില്‍ സാത്താന്‍റെ മരണമണി മുഴങ്ങി. ഇത്രയും കാലം പുരോഗമിച്ചുകൊണ്ടിരുന്ന വന്‍വിവാദം അന്തിമമായി തീരുമാനിക്കപ്പെട്ടു. തിന്മയുടെ അന്തിമ ഉന്മൂലം അസന്നിഗ്ദമായി തീരുമാനിക്കപ്പെട്ടു. ദൈവപുത്രന്‍ കല്ലറയുടെ കവാടങ്ങളിലൂടെ കടന്നുപോയി. "മരണത്തിന്‍റെ അധികാരിയായ പിശാചിനെ തന്‍റെ മരണത്താല്‍ നീക്കി"' (എബ്രാ. 2:14). എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി പേജ് 503.

**ചര്‍ച്ചയ്ക്കുള്ള ചോദ്യങ്ങള്‍**

`ലൂസിഫര്‍ മത്സരിക്കുമെന്ന് ദൈവത്തിന് അറിയാമായിരുന്നെങ്കില്‍ എന്തുകൊണ്ടാണ് ദൈവം അവന് ആദ്യം തിരഞ്ഞെടുക്കുവാനുള്ള അധികാരം നല്കിയത്? അല്ലെങ്കില്‍ ലൂസിഫര്‍ മത്സരിച്ചപ്പോള്‍, എന്തുകൊണ്ടാണ് ദൈവം അവനെ ഉടനടി ഉന്മൂലനം ചെയ്യാതിരുന്നത്? മത്സരിച്ച ലൂസിഫറിനെ ദൈവം ഉടനടി ഉന്മൂലനം ചെയ്തിരുന്നെങ്കില്‍, വീഴ്ച ഭവിക്കാത്ത പ്രപഞ്ചത്തിന്‍റെ പ്രതികരണം എപ്രകാരമായിരിക്കുമായിരുന്നു? രക്ഷാപദ്ധതിയില്‍ പ്രപഞ്ചത്തിന്‍റെ താല്പര്യം എന്ന ആശയം എന്തുകൊണ്ടാണ് (1 പത്രൊ. 1:12; വെളി. 5:13; വെളി. 16:7) വന്‍വിവാദം മനസ്സിലാക്കുന്നതിന് ഇത്ര പ്രാധാന്യമുള്ളതായിരിക്കുന്നത്?`

`ക്രിസ്തുവിന്‍റെ ക്രൂശിലെ മരണത്തിന് എന്തു കാരണമാണ് അല്ലെങ്കില്‍ കാരണങ്ങളാണ് നിങ്ങള്‍ക്കു ചിന്തിക്കാനാകുന്നത്? ദൈവത്തിന്‍റെ സ്വഭാവം വെളിപ്പെടുത്തുവാന്‍ മാത്രമായിരുന്നോ? പാപത്തിന്‍റെ മറുവില നല്കാനായിരുന്നോ? അങ്ങനെയെങ്കില്‍ ആര്‍ക്കാണ് മറുവില നല്കിയത്? നിങ്ങളുടെ ചിന്തകള്‍ പങ്കുവെയ്ക്കുകയും തിരുവചനത്തിലെ കാരണങ്ങള്‍ ചൂണ്ടിക്കാണിക്കുകയും ചെയ്യുക.`

`"വന്‍വിവാദം" എന്ന പദം ഉപയോഗിക്കുമ്പോള്‍ നിങ്ങള്‍ എന്താണ് അര്‍ത്ഥമാക്കുന്നത്? വന്‍വിവാദത്തിന്‍റെ വിവിധ വശങ്ങളെക്കുറിച്ചും ഈ ആഴ്ചയിലെ പാഠം നിങ്ങളുടെ സ്വന്തം ജീവിതത്തിന് എങ്ങനെ ബാധകമാണെന്നും ചര്‍ച്ച ചെയ്യുക.`

`വന്‍വിവാദത്തിന്‍റെ യാഥാര്‍ത്ഥ്യത്തെക്കുറിച്ച് ഏതു ബൈബിള്‍ വാക്യങ്ങളാണ് നമ്മോട് സംസാരിക്കുന്നത്? (ഉദാഹരണത്തിന് ഇയ്യോബ് 1,2; എഫെ. 6:12 കാണുക).`

`സെവന്‍ത്ഡേ അഡ്വന്‍റിസ്റ്റുകാരുടെ ധാരണ, മറ്റു ക്രിസ്ത്യന്‍ മതവിഭാഗങ്ങള്‍ക്കിടയില്‍ എങ്ങനെ വേറിട്ടു നില്ക്കുന്നു? വന്‍വിവാദമെന്ന വിഷയത്തില്‍ അഡ്വന്‍റിസ്റ്റുകളെ വേറിട്ടു നിര്‍ത്തുന്നത് എന്താണ്?`