---
title:  കൂടുതല്‍ ചിന്തകള്‍
date:   26/04/2024
---

റോമിന്‍റെ അനേകം തെറ്റുകളെ വെളിപ്പെടുത്തികൊണ്ട്, വലിയ വെളിച്ചം ഈ തിരഞ്ഞെടുക്കപ്പെട്ട പുരുഷന്മാരുടെമേല്‍ പ്രകാശിക്കാന്‍ ദൈവം അനുവദിച്ചു. എന്നാല്‍ ലോകത്തിനു കൊടുക്കേണ്ടതായ മുഴുവന്‍ വെളിച്ചവും അവര്‍ക്ക് ലഭിച്ചില്ല. തന്‍റെ തിരഞ്ഞെടുക്കപ്പെട്ട ദാസന്മാരിലൂടെ ദൈവം ജനങ്ങളെ റോമാ മതത്തിന്‍റെ അന്ധകാരത്തില്‍നിന്നും പുറത്തേക്കു കൊണ്ടുവരികയായിരുന്നു. എന്നാല്‍ അവരുടെ മുമ്പില്‍ അനേകം വലിയ മാര്‍ഗ്ഗതടസ്സങ്ങളുണ്ടായിരുന്നു. എന്നാല്‍ അവര്‍ക്ക് വഹിക്കാവുന്ന തരത്തില്‍ പടിപടിയായി ദൈവം അവരെ നടത്തിക്കൊണ്ടിരുന്നു. മുഴുവന്‍ വെളിച്ചവും ഒന്നിച്ചു സ്വീകരിക്കുവാന്‍ അവര്‍ സജ്ജരല്ലായിരുന്നു. ഏറെക്കാലം അന്ധകാരത്തില്‍ വസിച്ചവര്‍ക്ക് മദ്ധ്യാഹ്ന സൂര്യന്‍റെ ശക്തമായ പ്രകാശവും ചൂടും സഹിക്കാനാവാത്തതുപോലെ ഇവരും പൂര്‍ണ്ണമായ പ്രകാശത്തിന്‍റെ മുമ്പില്‍നിന്ന് ഓടി മറയുവാന്‍ ഇടയാകുമായിരുന്നു. അതുകൊണ്ട് ജനങ്ങള്‍ക്ക് സ്വീകരിക്കുവാന്‍ പര്യാപ്തമായ വിധത്തില്‍ ദൈവം അത് കുറേശ്ശെ കുറേശ്ശെയായി നേതാക്കന്മാര്‍ക്ക് വെളിപ്പെടുത്തിക്കൊടുത്തു. തുടര്‍ന്നുള്ള നൂറ്റാണ്ടുകളില്‍ നവീകരണത്തിന്‍റെ പാതയില്‍ ജനത്തെ മുന്നോട്ടു നയിക്കാന്‍ വിശ്വസ്തരായ വേലക്കാര്‍ പിന്‍തുടരേണ്ടതായിരുന്നു. (എലന്‍ ജി. വൈറ്റ് ദി ഗ്രേറ്റ് കോണ്‍ട്രവേഴ്സി, പേജ് 103.)

സുവിശേഷത്തിന്‍റെ ശിഷ്യനായിത്തീര്‍ന്ന ഒരു പുരോഹിതന് എഴുതിയ മറ്റൊരു കത്തില്‍ സ്വന്തം തെറ്റുകളെക്കുറിച്ച് വിനയത്തോടെ സ്വയം കുറ്റപ്പെടുത്തിക്കൊണ്ട് ഇപ്രകാരം എഴുതി: "വിലകൂടിയ വസ്ത്രങ്ങള്‍ ധരിക്കുന്നതില്‍ സന്തോഷിക്കുകയും വ്യര്‍ത്ഥമായ പ്രയത്നങ്ങളില്‍ സമയം നഷ്ടപ്പെടുത്തുകയും ചെയ്തു" എന്ന് ഹസ്സ് എഴുതി. ഹൃദയസ്പര്‍ക്കായ ഉപദേശങ്ങള്‍ കൂടി അദ്ദേഹം കൂട്ടിച്ചേര്‍ത്തു. "ബംഗ്ലാവുകളും എസ്റ്റേറ്റുകളും സ്വന്തമാക്കുക എന്ന ചിന്തയല്ല; ദൈവമഹത്വവും ആത്മാക്കളുടെ രക്ഷയും എന്ന ചിന്ത നിന്‍റെ മനസ്സില്‍ നിറയട്ടെ. നിന്‍റെ ആത്മാവിനെക്കാളുപരി വീട് അലങ്കരിക്കുന്നതുകൊണ്ട് നീ സൂക്ഷിച്ചുകൊള്‍ക. എല്ലാറ്റിനുമുപരി ആത്മീയ സൗധത്തിന് കൂടുതല്‍ ശ്രദ്ധ കൊടുക്കുക. ദരിദ്രരോട് വിശുദ്ധിയോടും വിനയത്തോടും ഇടപെടുക. സദ്യവട്ടങ്ങളില്‍ സമ്പത്ത് ധൂര്‍ത്തടിക്കാതിരിക്കുക. താങ്കളുടെ ജീവിതത്തിനൊരു വ്യതിയാനം വരുത്തുകയും അനാവശ്യമായ അമിത ചെലവുകളില്‍നിന്ന് വിട്ടുനില്ക്കുകയും ചെയ്തില്ലെങ്കില്‍, എനിക്കു സംഭവിച്ചതുപോലെ നീയും കഠിനമായി ശാസിക്കപ്പെടും എന്ന് ഞാന്‍ ഭയപ്പെടുന്നു. എലന്‍ ജി. വൈറ്റ് ദി ഗ്രേറ്റ് കോണ്‍ട്രവേഴ്സി, പേജ് 105,106.

**ചര്‍ച്ചയ്ക്കുള്ള ചോദ്യങ്ങള്‍**

`എന്താണ് "പുരോഗമന വെളിച്ചം"? ദൈവം ക്രമേണ സത്യം വെളിപ്പെടുത്തുന്നത് എന്തുകൊണ്ട്? ഈ തത്ത്വങ്ങള്‍ ഇന്ന് ദൈവത്തിന്‍റെ സഭയ്ക്ക് എങ്ങനെ ബാധകമാണ്?`

`സത്യത്തിന്‍റെ പുതിയ കണ്ടെത്തലുകള്‍ ദൈവജനം മനസ്സിലാക്കിയ മുന്‍സത്യങ്ങളുമായി എങ്ങനെ ബന്ധപ്പെട്ടിരിക്കുന്നു? പുതിയ വെളിച്ചം ഒരിക്കലും പഴയവെളിച്ചത്തിന് വിരുദ്ധമാകാത്തത് എന്തുകൊണ്ട്?`

`നിങ്ങള്‍ എവിടെ ജീവിക്കുന്നു എന്നത് പ്രസക്തമല്ല. നിങ്ങളുടെ സംസ്കാരം മൂല്യങ്ങളെയും ആശയങ്ങളെയും സാന്മാര്‍ഗ്ഗീയ നിലവാരങ്ങളെയും പ്രോത്സാഹിപ്പിക്കുന്നു. അത് വേദപുസ്തക പഠനവുമായി പലവിധത്തിലും പോരാട്ടമുണ്ടാക്കുന്നു. നമ്മുടെ സംസ്കാരം പ്രഖ്യാപിക്കുന്ന വികലമായ മൂല്യങ്ങള്‍ക്കൊന്നും വഴങ്ങാതെ, ഒരു വ്യക്തിയെന്ന നിലയ്ക്ക് നിങ്ങളും സഭയും എങ്ങനെ ഈ വെല്ലുവിളികളെ നേരിടും?`

`ജോണ്‍ ഹസ്സിന്‍റെ കത്ത് നിങ്ങളുടെ ഇന്നത്തെ ചിന്തയെ എങ്ങനെ സ്വാധീനിക്കുന്നു? ഈ കത്തില്‍ നിങ്ങളെ ആകര്‍ഷിച്ചത് എന്താണ്?`