---
title:  നവീകരണത്തിന്‍റെ പ്രഭാത നക്ഷത്രം
date:   24/04/2024
---

`വായിക്കുക: സങ്കീ. 19:7-11; സങ്കീ. 119:140; സങ്കീ. 119:16; യിരെ. 15:16. നവീകരണത്തിന്‍റെ മൂലക്കല്ലായ ദൈവവചനത്തോട് ദാവീദിനും യിരെമ്യാവിനും സമാനമായ എന്തു മനോഭാവമാണ് ഉണ്ടായിരുന്നത്?`

ഓരോ നവീകരണകര്‍ത്താക്കളും ദൈവവചനത്തില്‍ 'സന്തോഷിച്ചു.' ദൈവഹിതം ചെയ്യുന്നതില്‍ അവര്‍ ആനന്ദിച്ചു. അവര്‍ അവന്‍റെ കല്പനകളെ സ്നേഹിച്ചു. നവീകരണത്തിന്‍റെ ഏറ്റവും പ്രധാനപ്പെട്ട അടിസ്ഥാന സത്യങ്ങളിലൊന്ന് തിരുവെഴുത്തുകള്‍ പഠിക്കുന്നത് നല്കുന്ന സന്തോഷമായിരുന്നു. തിരുവചനപഠനം ശ്രമകരമായ ഒരു ദൗത്യമായിരുന്നില്ല. അതൊരു നിയമപരമായ അഭ്യസനവുമായിരുന്നില്ല. അതൊരു കര്‍ക്കശമായ ആവശ്യമല്ല, മറിച്ച് ഒരു സന്തോഷമായിരുന്നു.

അവര്‍ തിരുവെഴുത്തുകള്‍ പഠിച്ചപ്പോള്‍, പരിശുദ്ധാത്മ ശക്തിയാല്‍ അവര്‍ രൂപാന്തരപ്പെട്ടു. "വിശുദ്ധ തിരുവെഴുത്തുകളുടെ പഠനം, വിക്ലിഫിന്‍റെ സ്വഭാവം പരിവര്‍ത്തന ശക്തിയുടെ തെളിവാണ്. സാക്ഷ്യമാണ്. അദ്ദേഹത്തെ താന്‍ ആയിരുന്നതുപോലെ ആക്കിത്തീര്‍ത്തത് ബൈബിള്‍ ആയിരുന്നു. വെളിപ്പെടുത്തപ്പെട്ട വലിയ സത്യങ്ങള്‍ ഗ്രഹിക്കുവാനുള്ള ശ്രമം, നമ്മുടെ എല്ലാ കഴിവുകള്‍ക്കും പുതുമയും ഓജസ്സും നല്കുന്നു. അത് മനസ്സിനെ വിശാലമാക്കുന്നു. ഗ്രഹണശക്തിക്ക് മൂര്‍ച്ച കൂട്ടുന്നു. പക്വതയാര്‍ന്ന വിവേകം രൂപപ്പെടുന്നു. മറ്റൊരു പഠനത്തിനും സാദ്ധ്യമല്ലാത്ത തരത്തില്‍, തിരുവചനപഠനം ഓരോ ചിന്തയെയും അനുഭവത്തെയും അഭിലാഷത്തെയും ഉത്തമമാക്കുന്നു. ലക്ഷ്യത്തിന് സ്ഥിരത, ക്ഷമ, മനക്കരുത്ത്, സഹനശക്തി എന്നിവ തരുന്നു. അത് സ്വഭാവത്തെ ശുദ്ധീകരിക്കുകയും ആത്മാവിനെ വിശുദ്ധീകരിക്കുകയും ചെയ്യുന്നു. ആത്മാര്‍ത്ഥമായ വേദപഠനം പഠിതാവിന്‍റെ മനസ്സിനെ ദൈവത്തിന്‍റെ മനസ്സുമായി നേരെ ബന്ധിപ്പിക്കും. മനുഷ്യതത്വജ്ഞാനം കൊടുക്കുന്ന മികച്ച പരിശീലനത്തിന്‍റെ ഫലത്തെക്കാള്‍ കൂടുതല്‍ സജീവമായ ബുദ്ധിശക്തിയും ബലവുമുള്ള മനുഷ്യരെ ലോകത്തിന് കൊടുക്കുവാന്‍ അതിനുകഴിയും" (വന്‍വിവാദം പേജ് 94).

`2 തിമൊ. 2:1-3 വായിക്കുക. ദൈവവചനം പങ്കുവയ്ക്കുന്നതു സംബന്ധിച്ച് അപ്പൊസ്തലനായ പൗലോസ് തിമൊഥെയൊസിന് എന്ത് ബുദ്ധിയുപദേശം നല്കി.`

ദൈവവചനത്തിന്‍റെ സത്യവും ക്രിസ്തുവിലുള്ള രക്ഷയുടെ സന്തോഷവും നവോത്ഥാനനേതാക്കന്മാരുടെ ഹൃദയങ്ങളില്‍ നിറഞ്ഞു. അത് അവര്‍ക്ക് പങ്കിടേണ്ടിവന്നു. ജോണ്‍ വിക്ലിഫ് ദൈവവചനം ഇംഗ്ലീഷിലേക്ക് വിവര്‍ത്തനം ചെയ്യാന്‍ തന്‍റെ ജീവിതം ചിലവഴിച്ചു. അതിന് രണ്ടു കാരണങ്ങളുണ്ട്. ജീവിച്ചിരിക്കുന്ന ക്രിസ്തു അവന്‍റെ ജീവിതം മാറ്റിമറിച്ചു. വചനവും കര്‍ത്താവിന്‍റെ സ്നേഹവും താന്‍ പഠിച്ച കാര്യങ്ങള്‍ മറ്റുള്ളവരുമായി പങ്കുവെയ്ക്കാന്‍ അവനെ പ്രേരിപ്പിച്ചു.

വിക്ലിഫിന് മുമ്പ് ബൈബിളിന്‍റെ വളരെക്കുറച്ചു ഭാഗം മാത്രമേ ഇംഗ്ലീഷില്‍ ഉണ്ടായിരുന്നുള്ളൂ. റോമിന്‍റെ അധികാരഹസ്തങ്ങളില്‍ അകപ്പെടുന്നതിനുമുമ്പ് വിക്ലിഫ് മരിച്ചുവെങ്കിലും പാപ്പാത്തശക്തി അവന്‍റെ ശരീര അവശിഷ്ടങ്ങള്‍ കുഴിച്ചെടുത്ത് കത്തിച്ച് അവന്‍റെ ചിതാഭസ്മം നദിയില്‍ എറിഞ്ഞു കളഞ്ഞു. എന്നാല്‍ ആ ചിതാഭസ്മം വെള്ളത്തില്‍ ചിതറിത്തെറിച്ചതുപോലെ, അങ്ങനെ ദൈവത്തിന്‍റെ വചനമാകുന്ന ജീവജലം, അവന്‍റെ പ്രവൃത്തിയുടെ ഫലമായി ദൂരവ്യാപകമായി വ്യാപിച്ചു. "നവോത്ഥാനത്തിന്‍റെ പ്രഭാതനക്ഷത്രമായ" ജോണ്‍ വിക്ലിഫിനെ ദൈവം അങ്ങനെ ഉപയോഗിച്ചു.