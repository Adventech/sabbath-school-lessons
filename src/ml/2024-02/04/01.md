---
title:  സത്യത്തിനുവേണ്ടി നിലകൊള്ളുന്നു
date:   20/04/2024
---

### പഠനത്തിനുള്ള വേദഭാഗങ്ങള്‍
ദാനീ. 7:23-25; വെളി. 12:6,14; യൂദാ. 3:4; വെളി. 2:10; അ.പ്ര. 5:28-32; സങ്കീ. 19:7-11; 1 യോഹ. 5:11-13.

> <p>മനഃപാഠവാക്യം</p>
> "മോശെ മരുഭൂമിയില്‍ സര്‍പ്പത്തെ ഉയര്‍ത്തിയതുപോലെ മനുഷ്യപുത്രനെയും ഉയര്‍ത്തേണ്ടതാകുന്നു. അവനില്‍ വിശ്വസിക്കുന്ന ഏവനും നിത്യജീവന്‍ പ്രാപിക്കേണ്ടതിനും തന്നെ" (യോഹ. 3:14,15).

ആധുനിക തുര്‍ക്കിയുടെ കടല്‍ത്തീരനഗരമായ ഇസ്മിര്‍ ഒരു കാലത്ത് വെളിപ്പാട് പുസ്തകത്തില്‍ പരാമര്‍ശിച്ചിരിക്കുന്ന സ്മിര്‍ന്നയുടെ ബൈബിള്‍ നഗരമായിരുന്നു. ഏകദേശം 100,000 നിവാസികളുള്ള ഈ പുരാതന നഗരം ഒന്നും രണ്ടും നൂറ്റാണ്ടുകളുടെ അവസാനത്തില്‍ അഭിവൃദ്ധി പ്രാപിച്ചു. ഇത് സമ്പന്നമായ ഒരു നഗരമായിരുന്നു. റോമിനോട് അതിതീക്ഷ്ണ കൂറ് പുലര്‍ത്തിയിരുന്നു.

വര്‍ഷത്തിലൊരിക്കല്‍ സ്മിര്‍ന്നയിലെ എല്ലാ പൗരന്മാരും റോമന്‍ ദേവന്മാര്‍ക്ക് ധൂപം കാട്ടാന്‍ കല്പിക്കപ്പെട്ടു. രണ്ടാം നൂറ്റാണ്ടില്‍ സ്മിര്‍ന്നയില്‍ വളരെയധികം അഭിവൃദ്ധി പ്രാപിച്ച ഒരു ക്രിസ്ത്യന്‍ സമൂഹവും ഉണ്ടായിരുന്നു. പലരും റോമിന്‍റെ കല്പന അനുസരിക്കുവാന്‍ വിസമ്മതിച്ചു. ആദ്യകാല സഭാനേതാവായ പോളികാര്‍പ്പ്, റോമന്‍ ദേവന്മാര്‍ക്ക് ധൂപം കാട്ടിക്കൊടുത്ത് തന്‍റെ കര്‍ത്താവിനെ ഒറ്റിക്കൊടുക്കാന്‍ വിസമ്മതിച്ചതിന് സ്മിര്‍ന്നയിലെ പൊതുസ്ഥലത്ത് രക്തസാക്ഷിത്വം വരിച്ചു. അവസാനമായി ക്രിസ്തുവിനെ നിരാകരിക്കാന്‍ ആവശ്യപ്പെട്ടപ്പോള്‍ ആ വന്ദ്യവയോധികന്‍ ഇപ്രകാരം മറുപടി പറഞ്ഞു. "എണ്‍പത്തിയാറ് വര്‍ഷങ്ങളോളം ഞാന്‍ അവനെ സേവിച്ചു. അവന്‍ എന്നോട് ഒരു തെറ്റും ചെയ്തിട്ടില്ല. എന്നെ രക്ഷിച്ച എന്‍റെ രാജാവിനെ ഞാന്‍ എങ്ങനെ തള്ളിപ്പറയും?"

നൂറ്റാണ്ടുകളിലുടനീളം ക്രിസ്തുവിലുള്ള വിശ്വാസം ഉപേക്ഷിക്കുന്നതിനു പകരം രക്തസാക്ഷിത്വം വരിക്കുവാന്‍ പുരുഷന്മാരും സ്ത്രീകളും തയ്യാറായി. അവരുടെ ത്യാഗം നമ്മുടെ ധൈര്യത്തെ പുനരുജ്ജീവിപ്പിക്കുന്നു. ക്രിസ്തുവിനോടുള്ള അവരുടെ പ്രതിബദ്ധതയുടെ കഥ നമ്മുടെ സ്വന്തം പ്രതിബദ്ധതയ്ക്ക് കരുത്തേകുന്നു. പോളികാര്‍പ്പിനെ കൊന്ന അതേ ശക്തിയില്‍ നിന്നുള്ള മരണഭീഷണി ഉണ്ടായാലും കര്‍ത്താവിനോട് വിശ്വസ്തത പുലര്‍ത്താന്‍ വാള്‍ഡെന്‍സികളെയും ഹസ്സിനെയും ജെറോമിനെയും പോലുള്ള പില്ക്കാല പരിഷ്കര്‍ത്താക്കളെയും പ്രചോദിപ്പിച്ച ചില തിരുവചന തത്വങ്ങളെയും ഈ ആഴ്ച നമുക്ക് പഠിക്കാം. അന്ന് റോം ആയിരുന്നെങ്കില്‍ ഇന്ന് മാര്‍പാപ്പയുടെ ഊഴം.

ഈ ആഴ്ചയിലെ പാഠം പഠിച്ച് ഏപ്രില്‍ 27 ശബ്ബത്തിനുവേണ്ടി ഒരുങ്ങുക. വന്‍വിവാദം അദ്ധ്യായങ്ങള്‍ 4-6 അടിസ്ഥാനമാക്കിയുള്ളതാണ്.