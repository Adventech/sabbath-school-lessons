---
title:  ആഹ്ലാദകരമായ പ്രത്യാശ
date:   25/04/2024
---

`വായിക്കുക: എബ്രായര്‍ 2:14,15. മദ്ധ്യകാലഘട്ടത്തിലെ വിശ്വാസികള്‍ എങ്ങനെയാണ് വന്‍വിവാദത്തിന്‍റെ യാഥാര്‍ത്ഥ്യം അനുഭവിച്ചത്?`

അവര്‍ നേരിട്ട ഭയാനകമായ പീഡനങ്ങളില്‍ വിശ്വസ്തരായ വാള്‍ഡെന്‍സുകളെ ആശ്വസിപ്പിച്ചത് എന്താണ്? ഹസ്സിനും ജെറോമിനും ടില്‍ഡെയ്ലിനും ലാറ്റിമറിനും മദ്ധ്യകാലഘട്ടത്തിലെ രക്തസാക്ഷികള്‍ക്കും തീജ്വാലകളെയും വാളിനെയും നേരിടാന്‍ ധൈര്യം നല്കിയത് എന്താണ്? ദൈവത്തിന്‍റെ വാഗ്ദാനങ്ങളിലുള്ള വിശ്വാസമാണ് അതിനു കാരണം. ക്രിസ്തുവിന്‍റെ വാഗ്ദത്തം അവര്‍ വിശ്വസിച്ചു. "ഞാന്‍ ജീവിക്കുന്നതുകൊണ്ട് നിങ്ങളും ജീവിക്കും" (യോഹ. 14:19). ജീവിതത്തിലെ ഏറ്റും വലിയ പരീക്ഷണങ്ങള്‍ക്ക് അവന്‍റെ ശക്തി പര്യാപ്തമാണെന്ന് അവര്‍ കണ്ടെത്തി. ക്രിസ്തുവിന്‍റെ സഹനങ്ങളില്‍ സഹവസിച്ചുകൊണ്ട് സന്തോഷം അവര്‍ കണ്ടെത്തി. അവരുടെ വിശ്വസ്തത ലോകത്തിന് വളരെ ശക്തമായ സാക്ഷ്യമായിരുന്നു.

എന്തായിരിക്കുമെന്നതിനപ്പുറം അവര്‍ നോക്കിനിന്നു. ക്രിസ്തുവിന്‍റെ പുനരുത്ഥാനത്തിലൂടെ മരണം പരാജയപ്പെട്ട ഒരു ശത്രുവാണെന്നവര്‍ക്കറിയാമായിരുന്നു. ഈ ധീരമായ പുരുഷന്മാര്‍ക്കും സ്ത്രീകള്‍ക്കും മരണംമൂലമുള്ള ഞെരുക്കം തകര്‍ന്നു. ദൈവവചനത്തിലെ വാഗ്ദാനങ്ങള്‍ മുറുകെപ്പിടിച്ച് അവര്‍ വിജയികളായിത്തീര്‍ന്നു.

`വായിക്കുക: യോഹ. 5:24; യോഹ. 11:25,26; 1 യോഹ. 5:11-13. ഈ വാഗ്ദാനങ്ങള്‍ വ്യക്തിപരമായി എന്ത് ഉറപ്പുകളാണ് നല്കുന്നത്? ജീവിതത്തില്‍ നേരിടുന്ന പരീക്ഷണങ്ങളില്‍ അവ നമ്മെ എങ്ങനെ സഹായിക്കുന്നു?`

ജയില്‍വാസം, അനീതി, മരണം എന്നിവക്ക് മുന്നില്‍ ജോണ്‍ ഹസ്സ് പതറിയില്ല. മാസങ്ങളോളം അദ്ദേഹം ജയിലില്‍ കിടന്നു. തണുപ്പും ഈര്‍പ്പവുമുള്ള അന്തരീക്ഷം മൂലം അദ്ദേഹത്തിന് പനി ബാധിച്ചു. അത് അദ്ദേഹത്തിന്‍റെ ജീവിതത്തെ അവസാനിപ്പിച്ചു. എന്നിരുന്നാലും ദൈവകൃപ അദ്ദേഹത്തെ നിലനിര്‍ത്തി. അവസാനത്തെ വിധിക്കുമുമ്പുള്ള കഷ്ടതയുടെ ആഴ്ചകളില്‍ അദ്ദേഹത്തിന്‍റെ മനസ്സില്‍ സ്വര്‍ഗ്ഗീയ സമാധാനം നിറഞ്ഞു. "ഈ കത്ത് ഞാന്‍ എഴുതുന്നത് അദ്ദേഹം ഒരു സുഹൃത്തിനോടു പറഞ്ഞു" നാളെ എന്‍റെ മരണവിധി പ്രതീക്ഷിച്ചുകൊണ്ട് വിലങ്ങുകളാല്‍ ബന്ധിതമായ എന്‍റെ കരങ്ങള്‍കൊണ്ട് ജയിലറയ്ക്കുള്ളിലിരുന്നുകൊണ്ടാകുന്നു. ഭാവി ജീവിതത്തിന്‍റെ മാധുര്യമേറിയ സമാധാനത്തില്‍ യേശുക്രിസ്തുവിന്‍റെ സഹായത്താല്‍ നാം വീണ്ടും കണ്ടുമുട്ടുമ്പോള്‍ ദൈവം എന്നോടെത്രമാത്രം കാരുണ്യം കാണിച്ചുവെന്നും എന്‍റെ പരീക്ഷകളിലും വിചാരണകളിലും അവന്‍ എത്ര ഭംഗിയായി എന്നെ സഹായിച്ചുവെന്നും നീ ഗ്രഹിക്കും. ബോണെച്ചോസ്, വാല്യം 2. പേജ് 67. തന്‍റെ തടവറയിലെ ഇരുട്ടില്‍, അവന്‍ യഥാര്‍ത്ഥ വിശ്വാസത്തിന്‍റെ വിജയം മുന്‍കൂട്ടി കണ്ടു. എലന്‍ ജി. വൈറ്റ് ദി ഗ്രേറ്റ് കോണ്‍ട്രവേഴ്സി പേജ് 107,108.

അപ്പൊസ്തലനായ പൗലോസിന്‍റെ ഉപദേശം ഇന്നു നമ്മോടു വര്‍ദ്ധിച്ച പ്രസക്തിയോടെ സംസാരിക്കുന്നു. "പ്രത്യാശയുടെ സ്വീകാര്യം നാം മുറുകെ പിടിച്ചുകൊള്‍ക;چവാഗ്ദത്തം ചെയ്തവന്‍ വിശ്വസ്തനല്ലോ' (എബ്രാ. 10:23). ദൈവത്തിന്‍റെ വാഗ്ദത്തങ്ങള്‍ കഴിഞ്ഞ യുഗങ്ങളില്‍ തന്‍റെ ജനത്തെ നിലനിര്‍ത്തിയതുപോലെ, ഉറപ്പായി അവ നമ്മെയും ഇന്നു നിലനിര്‍ത്തും.

`ക്രിസ്തുവിനുവേണ്ടി എല്ലാം നഷ്ടപ്പെടുത്തുന്നതിന്‍റെ അര്‍ത്ഥമെന്താണ്? അവസാനം നിങ്ങള്‍ക്ക് ശരിക്കും എന്താണ് നഷ്ടമാകുന്നത്? ഭൂമിയിലെ അവസാന പോരാട്ടത്തില്‍ നമ്മെ താങ്ങി നിര്‍ത്താന്‍ കഴിയുന്ന എന്ത് പാഠങ്ങളാണ് നമുക്ക് വാള്‍ഡെന്‍സുകളില്‍നിന്നും നവോത്ഥാന നായകന്മാരില്‍നിന്നും പഠിക്കുവാനുള്ളത്?`