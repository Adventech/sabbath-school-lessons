---
title:  ഇരുട്ടിനെ വെളിച്ചം കീഴടക്കുന്നു
date:   22/04/2024
---

യൂദാ. 3,4 വായിക്കുക. ഇവിടെയുള്ള മുന്നറിയിപ്പ് എന്താണ്. അത് പിന്നീട് ക്രിസ്തീയ സഭയ്ക്ക് എങ്ങനെ ബാധകമാണ്? "പിതാവായ ദൈവത്തില്‍ സ്നേഹിക്കപ്പെട്ടും യേശുക്രിസ്തുവിനായി സൂക്ഷിക്കപ്പെട്ടും" ഇരിക്കുന്ന വിശ്വസ്തരായ ക്രിസ്ത്യാനികള്‍ക്കായി എ.ഡി. 65 ന് മുമ്പ് യൂദായുടെ പുസ്തകം എഴുതപ്പെട്ടതാണ് (യൂദാ. 1:1). "പ്രിയരെ നമുക്ക് പൊതുവിലുള്ള രക്ഷയെക്കുറിച്ച് നിങ്ങള്‍ക്ക് എഴുതുവാന്‍ സകല പ്രയത്നവും ചെയ്കയില്‍ വിശുദ്ധന്മാര്‍ക്ക് ഒരിക്കലായിട്ട് ഭരമേല്പിച്ചിരിക്കുന്ന വിശ്വാസത്തിനുവേണ്ടി പോരാടേണ്ടതിന് പ്രബോധിപ്പിച്ചെഴുതുവാന്‍ ആവശ്യം എന്ന് എനിക്കു തോന്നി. നമ്മുടെ ദൈവത്തിന്‍റെ കൃപയെ ദുഷ്കാമവൃത്തിക്കു ഹേതുവാക്കി ഏകനാഥനും നമ്മുടെ കര്‍ത്താവുമായ യേശുക്രിസ്തുവിനെ നിഷേധിക്കുന്ന അഭക്തരായ ചില മനുഷ്യര്‍ നുഴഞ്ഞുവന്നിരിക്കുന്നു. അവരുടെ ഈ ശിക്ഷാവിധി പണ്ടുതന്നേ എഴുതിയിരിക്കുന്നു" (യൂദാ. 1:3,4). ഈ ഉദ്ബോധനം മദ്ധ്യകാലഘട്ടത്തിലെ വിശ്വാസികളെ കൂടുതല്‍ അര്‍ത്ഥമാക്കുന്നു. കാലങ്ങള്‍ കടന്നുപോയപ്പോള്‍ പുറജാതീയ ആചാരങ്ങള്‍ സഭയിലേക്ക് ഒഴുകുകയും മനുഷ്യപാരമ്പര്യങ്ങള്‍ ദൈവവചനത്തോട് വിട്ടുവീഴ്ച ചെയ്യുകയും ചെയ്തു. നിരവധി നൂറ്റാണ്ടുകളായി വാള്‍ഡെന്‍സിനെപ്പോലുള്ള ആളുകള്‍ തിരുവെഴുത്തുകളുടെ സത്യങ്ങള്‍ക്കായി ചാമ്പ്യന്മാരായി നിലകൊണ്ടു. ക്രിസ്തുവാണ് തങ്ങളുടെ ഏക മദ്ധ്യസ്ഥനെന്നും തിരുവചനമാണ് ആധികാരികതയുടെ ഏക ഉറവിടമെന്നും അവര്‍ വിശ്വസിച്ചു. എല്ലാ കാലഘട്ടത്തിലും ദൈവത്തിനു സാക്ഷികളുണ്ടായിരുന്നു. ദൈവത്തിനും മനുഷ്യര്‍ക്കുമിടയിലുള്ള ഏക മദ്ധ്യസ്ഥനായി യേശുക്രിസ്തുവാണുള്ളതെന്ന് അവര്‍ വിശ്വസിച്ചിരുന്നു. അവര്‍ യഥാര്‍ത്ഥ ശബ്ബത്തിനെ വിശുദ്ധമായി ആചരിച്ചിരുന്നു. എലന്‍ ജി. വൈറ്റ് വന്‍വിവാദം പേജ് 61.

`വായിക്കുക: വെളി. 2:10. മരണത്തെ അഭിമുഖീകരിക്കുമ്പോള്‍പോലും വിശ്വസ്തത കാട്ടുന്നവര്‍ക്ക് ദൈവം എന്ത് വാഗ്ദാനമാണ് നല്കുന്നത്?`

ഈ വാക്കുകള്‍ സ്മിര്‍ന്നയിലെ പള്ളിയില്‍ എഴുതിയിട്ടുണ്ട്. നഗരത്തിന്‍റെ രക്ഷാധികാരികളിലൊരാളായ ഡയോനിഷ്യസ് ഉത്സവങ്ങളുടെയും ഫലഭൂയിഷ്ടതയുടെയും ദേവനായിരുന്നു. ഡയോനിഷ്യസിന്‍റെ പുരോഹിതന്മാര്‍ മരിച്ചപ്പോള്‍, അവരുടെ ശവസംസ്കാര ഘോഷയാത്രയില്‍ അവരുടെ തലയില്‍ ഒരു കിരീടം വെച്ചു. അപ്പൊസ്തലനായ യോഹന്നാന്‍, മരണസമയത്ത് വെയ്ക്കുന്ന ഭൗതിക കിരീടത്തെ വ്യത്യസ്തമായി ചിത്രീകരിക്കുന്നു. എങ്ങനെയെന്നു വെച്ചാല്‍ ദുഷ്ടശക്തിയുടെമേല്‍ വിജയം വരിച്ചവര്‍ക്ക് കിരീടവുമായിട്ടാണ് താരതമ്യം ചെയ്യുന്നത്. പീഡനത്തിലൂടെയും കഷ്ടയിലൂടെയും ദുര്‍ഘട സാഹചര്യങ്ങളിലൂടെയും കടന്ന് വിജയം വരിച്ച നീതിമാന്മാര്‍ക്കും ദൈവത്തിനുവേണ്ടി മരണം വരിച്ച വിശുദ്ധന്മാര്‍ക്കും ദൈവം സമ്മാനിക്കുന്നതാണ് ജീവകിരീടം.

ജീവകിരീടം ഈ വിശ്വസ്ത വിശ്വാസികളെ ക്രിസ്തുവിനുവേണ്ടി മരണം സഹിക്കാന്‍ പ്രചോദിപ്പിക്കുന്നു. വെല്ലുവിളി നിറഞ്ഞ സാഹചര്യങ്ങളില്‍ ജീവകിരീടം വിശ്വാസികള്‍ക്ക് എപ്പോഴും പ്രചോദനം നല്കുന്നു. വേദനയിലും പീഡനങ്ങളിലും ഇത് വാള്‍ഡെന്‍സികളെ ധൈര്യപ്പെടുത്തിയിരുന്നു. ഒരുദിവസം യേശുവിനെ കാണുമെന്നും അവനോടൊപ്പം എന്നന്നേക്കും ജീവിക്കുമെന്നും അവര്‍ക്കറിയാമായിരുന്നു. നാം ഇപ്പോള്‍ പരീക്ഷകളിലൂടെ കടന്നുപോയേക്കാം. എന്നാല്‍ നമ്മുടെ കണ്ണുകള്‍ യേശുവില്‍ ഉറപ്പിക്കുമ്പോള്‍ ജീവന്‍റെ ഒരു കിരീടം നമ്മെ കാത്തിരിക്കുന്നു എന്ന സത്യം നമ്മോട് സംസാരിക്കുന്നു.

`വെല്ലുവിളി നിറഞ്ഞ സമയങ്ങളില്‍ എന്താണ് നിങ്ങളെ പ്രോത്സാഹിപ്പിക്കുന്നത്? നിങ്ങളെ ഭയപ്പെടുത്തുന്നത് എന്താണ്? ആ സമയങ്ങളില്‍ നിങ്ങള്‍ക്ക് എന്തു വാഗ്ദാനങ്ങള്‍ അവകാശപ്പെടാനാകും?`