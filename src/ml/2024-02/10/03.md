---
title:  മരണം പഴയനിയമത്തില്‍
date:   03/06/2024
---

`വായിക്കുക: സങ്കീ. 6:5; 115:17; 1 രാജാ. 2:10; 11:43; 14:20. ഈ വേദഭാഗങ്ങള്‍ മരിച്ചവരുടെ അവസ്ഥയെപ്പറ്റി എന്താണ് നമ്മെ പഠിപ്പിക്കുന്നത്.`

പഴയനിയമം ആത്മാവിന്‍റെ അമര്‍ത്യതയെ പഠിപ്പിക്കുന്നില്ല. മരണശേഷം ആനന്ദത്തിലേക്ക് പറന്നുയരുന്നു. അല്ലെങ്കില്‍ മരണശേഷം, അവിശ്വസ്തര്‍ നരകത്തിലേക്ക് ഇറങ്ങുന്നു. അവിടെ അവര്‍ നിത്യത മുഴുവനും കത്തികൊണ്ടിരിക്കുന്നു. ഇങ്ങനെയും പഠിപ്പിക്കുന്നില്ല. പകരം മരണം ഒരു ഉറക്കമാണെന്നു പഠിപ്പിക്കുന്നു. ഗോത്രപിതാക്കന്മാരുടെ മരണത്തെ വിവരിക്കാന്‍ രാജാക്കന്മാരുടെ പുസ്തകം ഇപ്രകാരം രേഖപ്പെടുത്തിയിരിക്കുന്നു. "തന്‍റെ പിതാക്കന്മാരെപ്പോലെ നിദ്ര പ്രാപിച്ചു." സങ്കീര്‍ത്തനക്കാരന്‍ അതിനെ ഉറക്കം എന്നു വിളിക്കുന്നു (സങ്കീ. 13:3; 90:5 താരതമ്യം ചെയ്യുക). മരണത്തെ പരാമര്‍ശിച്ചുകൊണ്ട് ഇയ്യോബ് ഇപ്രകാരം പറയുന്നു: "മനുഷ്യര്‍ കിടന്നിട്ട് എഴുന്നേല്ക്കുന്നില്ല; ആകാശം ഇല്ലാതാകുംവരെ അവര്‍ ഉണരുന്നില്ല" (ഇയ്യോബ് 14:12). സങ്കീര്‍ത്തനക്കാരന്‍ ഇപ്രകാരം കൂട്ടിച്ചേര്‍ക്കുന്നു. "ഞാനോ, നീതിയില്‍ നിന്‍റെ മുഖത്തെ കാണും; ഞാന്‍ ഉണരുമ്പോള്‍ നിന്‍റെ രൂപം കണ്ട് തൃപ്തനാകും" (സങ്കീ. 17:15).

അസീറിയന്‍ സൈന്യം പരാജയപ്പെടുകയും നശിപ്പിക്കപ്പെടുകയും ചെയ്തപ്പോള്‍ സൈനികരുടെ മരണത്തെ അവരുടെ "അവസാന നിദ്ര" എന്നു വിളിക്കുന്നു (സങ്കീ. 76:6). മരിച്ചവര്‍ ജീവിച്ചിരിക്കുന്നവരുമായി ആശയവിനിമയം നടത്താന്‍ ചുറ്റും കറങ്ങുന്ന ശരീരമില്ലാത്ത ആത്മാക്കളാണെന്ന ആശയം വേദപുസ്തകത്തിലില്ല. അത് ശുദ്ധമായ ജാതീയ വിശ്വാസമാണ്.

മരണത്തെക്കുറിച്ചുള്ള സത്യം മനസ്സിലാക്കുന്നതിലുള്ള പരാജയം നമ്മെ സാത്താന്‍റെ വഞ്ചനകളിലേക്ക് നയിക്കുന്നു. "സ്നേഹിതരും ബന്ധുക്കളുമായി സ്നേഹഭാജനങ്ങളുടെ രൂപം ധരിച്ചുകൊണ്ട് ഭൂതാന്മാക്കള്‍ അപകടകരമായ വിശ്വാസരാഹിത്യം പ്രസ്താവിക്കുന്നത് പലരും നേരിടേണ്ടിവരും. നമ്മുടെ മൃദുലമായ അനുകമ്പ അര്‍ഹിക്കത്തക്കവിധം ഈ സന്ദര്‍ശകര്‍ അഭിനയിച്ച് അത്ഭുതങ്ങള്‍ പ്രവര്‍ത്തിക്കും. മരിച്ചവര്‍ യാതൊന്നും അറിയുന്നില്ല എന്നുള്ള തിരുവചന സത്യത്തില്‍ ഉറച്ചുനിന്നുകൊണ്ട് നാം ഇവരെ നേരിടുകയും ഇപ്രകാരം പ്രത്യക്ഷപ്പെടുന്നവര്‍ ഭൂതാത്മാക്കളാണെന്ന് മനസ്സിലാക്കുകയും ചെയ്യേണ്ടതാണ്. (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 560.)

`വായിക്കുക: ദാനീ. 12:2; ഇയ്യോബ് 19:25,26. ഈ വേദഭാഗങ്ങളില്‍ മരിച്ചവരുടെ അവസ്ഥയെക്കുറിച്ചുള്ള ഏത് ഘടകങ്ങള്‍ ചേര്‍ത്തിരിക്കുന്നു?`

ഉയിര്‍ത്തെഴുന്നേല്പ് വരെ മരണം ഉറക്കത്തിലെ വിശ്രമമാണ്. ജീവിച്ചിരിക്കുന്നവരുമായി ആശയവിനിമയം നടത്താന്‍ ശരീരമില്ലാത്ത ആത്മാക്കള്‍ ചുറ്റിക്കറങ്ങുന്നില്ല. ജാതികള്‍ ഒരു ആത്മലോകത്തില്‍ വിശ്വസിച്ചിരുന്നെങ്കിലും ഇസ്രായേല്യര്‍ മരണത്തെ പുനരുത്ഥാനം വരെ ഒരു ഉറക്കമായി മനസ്സിലാക്കി.

മരിച്ചവരെ ഓര്‍ത്ത് നാം വിലപിക്കുന്നുണ്ടെങ്കിലും ക്രിസ്തുവില്‍ മരിക്കുന്നവരെക്കുറിച്ച് ഇങ്ങനെ ചിന്തിക്കുക. അവര്‍ മരണത്തില്‍ അവരുടെ കണ്ണുകള്‍ അടയ്ക്കുന്നു. തുടര്‍ന്ന് യേശു മടങ്ങിവരുന്നതുവരെ എത്ര സമയമെടുത്താലും അവര്‍ക്ക് അറിയാവുന്ന അടുത്ത കാര്യം ക്രിസ്തുവിന്‍റെ രണ്ടാംവരവാണ്. ഉയിര്‍പ്പിന്‍ സമയത്ത് അവര്‍ക്ക് ഉണ്ടാകുന്ന ആദ്യത്തെ ചിന്ത ആശ്ചര്യത്തോടെ അവര്‍ പറയും കര്‍ത്താവായ യേശുക്രിസ്തു മടങ്ങിവന്നു!