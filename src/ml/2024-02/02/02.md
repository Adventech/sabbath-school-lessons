---
title:  തകര്‍ന്ന ഹൃദയമുള്ള രക്ഷകന്‍
date:   07/04/2024
---

യെരൂശലേം നഗരത്തിന് അഭിമുഖമായി ഒലിവ്മലയില്‍ യേശു ഇരിക്കുമ്പോള്‍ ആ നഗരത്തെ ഓര്‍ത്ത് അവന്‍റെ ഹൃദയം തകര്‍ന്നു. യോഹന്നാന്‍റെ സുവിശേഷം ഇപ്രകാരം പറയുന്നു: "അവന്‍ സ്വന്തത്തിലേക്കു വന്നു, സ്വന്തമായവരോ അവനെ കൈക്കൊണ്ടില്ല" (യോഹ. 1:11). തന്‍റെ ജനത്തെ അവരുടെ പ്രിയപ്പെട്ട നഗരത്തിന്‍റെ വരാനിരിക്കുന്ന നാശത്തില്‍നിന്നും രക്ഷിക്കുവാന്‍ യേശു അവനു ചെയ്യുവാന്‍ കഴിയുന്നതെല്ലാം ചെയ്തു.

തന്‍റെ ജനത്തോടുള്ള യേശുവിന്‍റെ സ്നേഹം അനന്തമായ സ്നേഹത്തിന്‍റെ ഉറവിടമായ അവന്‍റെ ഹൃദയത്തില്‍നിന്നാണ് ഒഴുകിയത്. അനുതപിക്കുവാനും തന്‍റെ കാരുണ്യത്തിന്‍റെ ക്ഷണം സ്വീകരിക്കുവാനും അവന്‍ ആവര്‍ത്തിച്ച് സ്നേഹത്തില്‍ അവരോട് അഭ്യര്‍ത്ഥിച്ചു.

`വായിക്കുക: ലൂക്കൊ. 19:41-44; മത്താ. 23:37,38; യോഹ. 5:40 ഈ വാക്യങ്ങള്‍ തന്‍റെ ജനത്തോടുള്ള യേശുവിന്‍റെ മനോഭാവത്തെക്കുറിച്ചും അവന്‍റെ കൃപയുടെയും കരുണയുടെയും സ്നേഹപൂര്‍വമായ ക്ഷണത്തോടുള്ള അവരുടെ പ്രതികരണത്തെക്കുറിച്ചും നിങ്ങളോട് എന്താണ് പറയുന്നത്? ദൈവത്തിന്‍റെ സ്വഭാവത്തെക്കുറിച്ചുള്ള എന്തു വെളിപ്പെടുത്തലാണ് നിങ്ങള്‍ കാണുന്നത്?`

യെരൂശലേമിന്‍റെ നാശംപോലെയുള്ള ഒരു സംഭവം ദൈവത്തിന്‍റെ സ്നേഹമസൃണമായ സ്വഭാവത്തിന്‍റെ വെളിച്ചത്തില്‍ മനസ്സിലാക്കാന്‍ പ്രയാസമാണ്. റോമന്‍ സൈന്യാധിപനായ ടൈറ്റസ് തന്‍റെ സൈന്യത്തെ നഗരത്തിനെതിരെ നയിച്ചപ്പോള്‍ പതിനായിരക്കണക്കിന് ആളുകള്‍ മരിച്ചെന്ന് ചരിത്രം രേഖപ്പെടുത്തിയിട്ടുണ്ട്. യെരൂശലേം നഗരം നശിപ്പിക്കപ്പെട്ടു. പുരുഷന്മാരും സ്ത്രീകളും കുട്ടികളും കഴുത്തറുത്തു കൊല്ലപ്പെട്ടു. തന്‍റെ ജനം ഇത്രയധികം കഷ്ടതയനുഭവിക്കുമ്പോള്‍ ദൈവം എവിടെയായിരുന്നു. ഉത്തരം വ്യക്തമാണ്. എന്നാല്‍ പൂര്‍ണ്ണമായി ഗ്രഹിക്കുവാന്‍ എളുപ്പമല്ല. അവന്‍റെ ഹൃദയം തകര്‍ന്നുപോയി. അവന്‍റെ കണ്ണുകള്‍ നിറഞ്ഞു തുളുമ്പിയിരുന്നു. നൂറ്റാണ്ടുകളായി അവന്‍ തന്‍റെ ജനത്തെ സന്ദര്‍ശിച്ചിരുന്നു. അവന്‍റെ ഊഷ്മള സ്നേഹദയയ്ക്കെതിരെ മത്സരിച്ച് അവര്‍ അവന്‍റെ ദൈവിക സംരക്ഷണം നഷ്ടപ്പെടുത്തി. തന്‍റെ ജനത്തിന്‍റെ തിരഞ്ഞെടുപ്പുകളുടെ ഫലങ്ങള്‍ പരിമിതപ്പെടുത്തുവാന്‍ ദൈവം എപ്പോഴും ഇടപെടുന്നില്ല. കലാപത്തിന്‍റെ സ്വഭാവിക പരിണിത ഫലങ്ങള്‍ അനുഭവിക്കുവാന്‍ അവന്‍ അനുവദിക്കുന്നു. നിരപരാധികളായ ആളുകള്‍ കൊല്ലപ്പെടാന്‍ ദൈവം കാരണം ഉണ്ടാക്കുന്നില്ല. അത് സാത്താന്‍റെ പ്രവര്‍ത്തനമാണ്.

സാത്താന്‍ യുദ്ധത്തില്‍ ആനന്ദിക്കുന്നു. അതിന്‍റെ കാരണം അത് മനുഷ്യഹൃദയത്തിന്‍റെ ഏറ്റവും അധമമായ അഭിനിവേശത്തെ ഇളക്കിവിടുന്നു. നൂറ്റാണ്ടുകളായി അവന്‍റെ ഉദ്ദേശം ജനങ്ങളെ വഞ്ചിക്കുകയും നശിപ്പിക്കുകയും തുടര്‍ന്ന് അവന്‍റെ ദുഷ്പ്രവൃത്തികളെ ദൈവത്തിന്‍റെ മേല്‍ ചാരി കുറ്റപ്പെടുത്തുകയും ചെയ്യുക എന്നതാണ്.

`വായിക്കുക: മത്താ. 24:15-20. യെരൂശലേമിന്‍റെ വരാനിരിക്കുന്ന നാശത്തില്‍നിന്ന് അവരെ രക്ഷിക്കുവാന്‍ യേശു എന്തു നിര്‍ദ്ദേശമാണ് തന്‍റെ ജനത്തിന് നല്കിയത്?`

എ.ഡി. 70 ല്‍ യെരൂശലേമില്‍ ജീവിച്ചിരുന്ന ക്രിസ്ത്യാനികളില്‍ ബഹുഭൂരിപക്ഷവും യെഹൂദ പശ്ചാത്തലത്തില്‍നിന്നുള്ളവരായിരുന്നു. സ്നേഹവാനായ ദൈവം തന്‍റെ ആളുകളെ കഴിയുന്നത്ര സംരക്ഷിക്കുവാന്‍ ആഗ്രഹിച്ചു. അതുകൊണ്ടാണ് റോമന്‍ സൈന്യം സമീപിച്ചപ്പോള്‍ അവര്‍ നഗരംവിട്ട് ഓടിപ്പോകാന്‍ നിര്‍ദ്ദേശം നല്കിയത്.

`താഴെ പറയുന്ന പ്രസ്താവന ശ്രദ്ധിച്ച് ചിന്തിക്കുക. നമുക്ക് ചുറ്റും കാണുന്ന സംഭവങ്ങളാല്‍ നാം ദൈവത്തിന്‍റെ സ്വഭാവത്തെ വിലയിരുത്താന്‍ പാടില്ല. മറിച്ച്, ബൈബിളില്‍ വെളിപ്പെടുത്തിയിരിക്കുന്ന അവന്‍റെ സ്നേഹമസൃണമായ സ്വഭാവത്തിന്‍റെ ദര്‍പ്പണത്തിലൂടെ നാം കാണുന്ന എല്ലാ സംഭവങ്ങളെയും നമ്മള്‍ അരിച്ചെടുത്തു വീക്ഷിക്കണം. എന്തുകൊണ്ടാണ് ഈ നല്ല ഉപദേശം നമുക്ക് തന്നിരിക്കുന്നത്?`