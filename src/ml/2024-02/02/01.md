---
title:  'കേന്ദ്ര പ്രശ്നം: സ്നേഹമോ സ്വാര്‍ത്ഥതയോ?'
date:   06/04/2024
---

### പഠനത്തിനുള്ള വേദഭാഗങ്ങള്‍
ലൂക്കൊ. 19:41-44; മത്താ. 23:37,38; എബ്രാ. 11:35-38; വെളി. 2:10; അ.പ്ര. 2:44-47; യോഹ. 13:35.

> <p>മനഃപാഠവാക്യം</p>
> "ഞാന്‍ നിന്നോടുകൂടെ ഉണ്ട്; ഭ്രമിച്ചു നോക്കേണ്ടാ, ഞാന്‍ നിന്‍റെ ദൈവം ആകുന്നു; ഞാന്‍ നിന്നെ ശക്തീകരിക്കും; ഞാന്‍ നിന്നെ സഹായിക്കും; എന്‍റെ നീതിയുള്ള വലങ്കൈകൊണ്ടു ഞാന്‍ നിന്നെ താങ്ങും" (യെശ. 41:10).

യെരൂശലേം നഗരത്തിന് അഭിമുഖമായി ഒലിവുമലയുടെ മലഞ്ചെരിവുകളില്‍ ആടുകളെ മേയ്ക്കുന്ന ഒരു ഇടയനാണ് നിങ്ങള്‍ എന്നു കരുതുക. യെരൂശലേം നഗരത്തെ നിങ്ങള്‍ നോക്കിക്കാണുന്നു. നിങ്ങള്‍ ശബ്ദങ്ങള്‍ കേള്‍ക്കുന്നു. പെട്ടെന്ന് ആ ശബ്ദം യേശുവിന്‍റെ ശബ്ദമായി തിരിച്ചറിയുന്നു. യേശു പറയുന്നത് കേട്ടിട്ട് നിങ്ങള്‍ അത്ഭുതപ്പെടുന്നു. അവന്‍റെ ശിഷ്യന്മാര്‍ക്ക് അതു മനസ്സിലാക്കാന്‍ വൈഷമ്യം നേരിട്ടു. ആലയത്തില്‍നിന്ന് അസ്തമയ സൂര്യന്‍ തിളങ്ങുകയും അതിന്‍റെ ഗംഭീരമായ മാര്‍ബിള്‍ ചുവരുകളില്‍നിന്ന് മഞ്ഞുകണങ്ങള്‍ പ്രതിഫലിക്കുകയും ചെയ്യുമ്പോള്‍ യേശു ശക്തമായി പ്രസ്താവിക്കുന്നു. "ഇടിഞ്ഞു പോകാതെ കല്ലിന്മേല്‍ കല്ല് ഇവിടെ ശേഷിക്കയില്ല, എന്ന് ഞാന്‍ സത്യമായിട്ടു നിങ്ങളോടു പറയുന്നു" (മത്താ. 24:2). നിങ്ങളെപ്പോലെതന്നെ ശിഷ്യന്മാരും ആശയക്കുഴപ്പത്തിലായി. ഈ വാക്കുകളാല്‍ യേശു എന്താണ് അര്‍ത്ഥമാക്കുന്നത്. ലോകാവസാനത്തെപ്പറ്റി യേശുവിന്‍റെ ശിഷ്യന്മാര്‍ ചോദിച്ച ചോദ്യങ്ങളുമായി ഇതെങ്ങനെ ബന്ധപ്പെട്ടിരിക്കുന്നു.

യെരൂശലേമിന്‍റെ നാശത്തിലേക്ക് നയിക്കുന്ന സംഭവങ്ങളെ യേശു തന്‍റെ തിരിച്ചുവരവിന് തൊട്ടുമുന്‍പ് നടക്കുന്ന സംഭവങ്ങളമായി സമര്‍ത്ഥമായി സമന്വയിപ്പിക്കുമ്പോള്‍ നിങ്ങള്‍ ശ്രദ്ധയോടെ കേള്‍ക്കുന്നു. യെരൂശലേമിന്‍റെ നാശത്തില്‍ ദൈവജനത്തെ വഞ്ചിക്കുവാനും നശിപ്പിക്കുവാനുമുള്ള സാത്താന്‍റെ തന്ത്രത്തിന്‍റെ ഒരു മുന്‍നിഴല്‍ നാം കണ്ടെത്തുന്നു. മത്തായി 24 ലെ യേശുവിന്‍റെ നിര്‍ദ്ദേശങ്ങള്‍, അവസാന നാളുകളിലെ സംഭവവികാസങ്ങളെ യെരൂശലേമിന്‍റെ പതനത്തിന്‍റെ പശ്ചാത്തലത്തില്‍ വളരെ വ്യക്തമായി പ്രതിപാദിക്കുന്നു.

ദൈവജനത്തെ കബളിപ്പിക്കാനും നശിപ്പിക്കാനുമുള്ള സാത്താന്‍റെ ദ്വിമുഖതന്ത്രം നമ്മള്‍ പഠിക്കും. ദുഷ്ടനായവന്‍ പീഡനത്തിലൂടെ നേടിയെടുക്കുവാന്‍ കഴിയാത്തത്, വിട്ടുവീഴ്ചയിലൂടെ നേടിയെടുക്കുവാന്‍ അവന്‍ പരിശ്രമിക്കുന്നു. അതില്‍ ദൈവത്തിന് ഒരു ആശ്ചര്യവുമില്ല. ഏറ്റവും വെല്ലുവിളി നിറഞ്ഞ സമയങ്ങളില്‍ പോലും ദൈവം തന്‍റെ ജനത്തെ സംരക്ഷിക്കുന്നു.

ഏപ്രില്‍ 13 ന് ശബ്ബത്തിന് തയ്യാറെടുക്കാന്‍ ഈ ആഴ്ചയിലെ പാഠം വന്‍വിവാദം 1,2 അദ്ധ്യായങ്ങളെ അടിസ്ഥാനമാക്കി പഠിക്കുക.