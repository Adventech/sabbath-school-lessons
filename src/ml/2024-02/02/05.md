---
title:  കരുതല്‍ സമൂഹത്തിനുവേണ്ടി
date:   10/04/2024
---

ആദിമ ക്രിസ്ത്യന്‍ സഭ വളര്‍ന്നത് അതിലെ അംഗങ്ങള്‍ സുവിശേഷം പ്രസംഗിച്ചതുകൊണ്ടുമാത്രമല്ല, അവര്‍ സുവിശേഷത്തില്‍ ജീവിച്ചതുകൊണ്ടാണ്. വിശ്വാസികള്‍ ദൈവത്തിന്‍റെ സുവിശേഷീകരണം മാതൃകയാക്കി. "പിന്നെ യേശു ഗലീലയില്‍ ഒക്കെയും ചുറ്റി സഞ്ചരിച്ചുകൊണ്ട് അവരുടെ പള്ളികളില്‍ ഉപദേശിക്കയും രാജ്യത്തിന്‍റെ സുവിശേഷം പ്രസംഗിക്കുകയും ജനത്തിലുള്ള സകല ദീനത്തെയും വ്യാധിയെയും സൗഖ്യമാക്കുകയും ചെയ്തു" (മത്തായി 4:23). ആളുകളോട് യേശുവിന് വളരെ ആഴമായ കരുതല്‍ ഉണ്ടായിരുന്നു. അപ്രകാരം തന്നെ പുതിയനിയമസഭയും യേശുവിന്‍റെ മാതൃക പിന്‍തുടര്‍ന്നു. ഈ നിസ്വാര്‍ത്ഥസ്നേഹവും മനുഷ്യ ആവശ്യങ്ങള്‍ നിറവേറ്റുന്നതിലുള്ള പ്രതിബദ്ധതയും കൂടി ഒന്നിച്ച് പരിശുദ്ധാത്മശക്തിയാല്‍, സുവിശേഷത്തിന്‍റെ സദ്വര്‍ത്തമാനം പങ്കുവയ്ക്കുന്നതില്‍ ഉള്ള താല്പര്യവുമാണ് ക്രിസ്ത്യന്‍സഭയുടെ ആദ്യനൂറ്റാണ്ടുകളിലെ വളര്‍ച്ചയ്ക്കും സ്വാധീനത്തിനുമുള്ള യഥാര്‍ത്ഥകാരണം.

`വായിക്കുക: അ.പ്ര. 2:44-47; 3:6-9; 6:1-7. സാഹചര്യങ്ങള്‍ വ്യത്യസ്തമാണെങ്കിലും ആധികാരിക ക്രിസ്ത്യാനിത്വത്തെക്കുറിച്ച് ഈ വേദവാക്യങ്ങളില്‍നിന്ന് നമുക്ക് എന്തു തത്വങ്ങള്‍ പഠിക്കാനാകും.`

ഈ പുതിയ നിയമ വിശ്വാസികള്‍ ക്രിസ്തുവിന്‍റെ മാതൃക പിന്തുടര്‍ന്നു. പത്രൊസ് പറഞ്ഞതുപോലെ "നസ്രായനായ യേശുവിനെ ദൈവം പരിശുദ്ധാത്മാവിനാലും ശക്തിയാലും അഭിഷേകം ചെയ്തതും ദൈവം അവനോടുകൂടെ ഇരുന്നതുകൊണ്ട് അവന്‍ നന്മ ചെയ്തു പിശാചു ബാധിച്ചവരെ ഒക്കെയും സൗഖ്യമാക്കിക്കൊണ്ട്, സഞ്ചരിച്ചതുമായ വിവരംതന്നെ നിങ്ങള്‍ അറിയുന്നുവല്ലോ" (അ.പ്ര. 10:38). ക്രിസ്തുവിന്‍റെ സഭ ഭൂമിയില്‍ ദൈവത്തിന്‍റെ ശരീരമാകുന്നു. അതും ഈ ആദ്യനൂറ്റാണ്ടുകളില്‍ ക്രിസ്തുവിന്‍റെ ത്യാഗപരമായ സ്നേഹവും വേദനയും തകര്‍ന്ന മനുഷ്യത്വത്തോടുള്ള ഉത്കണ്ഠയും പ്രകടിപ്പിച്ചു. ഈ വിശ്വാസികള്‍ ക്രിസ്തുവിന്‍റെ അനുകമ്പയുടെ ജീവിക്കുന്ന ഉദാഹരണങ്ങളായിരുന്നു.

ഈ പ്രപഞ്ചത്തില്‍ അലയടിക്കുന്ന വന്‍വിവാദത്തില്‍ മനുഷ്യരാശിയിലുള്ള ദൈവത്തിന്‍റെ പ്രതിച്ഛായയെ നശിപ്പിക്കുവാന്‍ പിശാച് ആഗ്രഹിക്കുന്നു. സുവിശേഷത്തിന്‍റെ ഉദ്ദേശ്യം മനുഷ്യത്വത്തില്‍ ദൈവത്തിന്‍റെ പ്രതിച്ഛായ പുനഃസ്ഥാപിക്കുക എന്നതാണ്. ഈ പുനഃസ്ഥാപനത്തില്‍ ശാരീരികവും മാനസ്സികവും വൈകാരികവും ആത്മീയവുമായ രോഗശാന്തി ഉള്‍പ്പെടുന്നു. യോഹന്നാന്‍ 10:10 ല്‍ യേശു നമ്മില്‍ ഓരോരുത്തര്‍ക്കും വേണ്ടിയുള്ള തന്‍റെ പദ്ധതി വെളിപ്പെടുത്തുന്നു. "മോഷ്ടിക്കുവാനും അറുപ്പാനും മുടിപ്പാനും അല്ലാതെ കള്ളന്‍ വരുന്നില്ല; അവര്‍ക്ക് ജീവന്‍ ഉണ്ടാകുവാനും സമൃദ്ധിയായിട്ട് ഉണ്ടാകുവാനും അത്രേ ഞാന്‍ വന്നിരിക്കുന്നത്." ശാരീരികമായി ആരോഗ്യമുള്ളവരും മാനസികമായി ഉണര്‍ന്നിരിക്കുന്നവരും വൈകാരികമായി സ്ഥിരതയുള്ളവരും ആത്മീയമായി പൂര്‍ണ്ണതയുള്ളവരുമായിരിക്കുവാനും അവന്‍ ആഗ്രഹിക്കുന്നു.

ദൈവത്തിന്‍റെ വാഗ്ദത്ത മടങ്ങിവരവിന്‍റെ വെളിച്ചത്തില്‍ ഇത് പ്രത്യേകിച്ചും സത്യമാണ്. ഈ ലോകം ഒരു വലിയ പ്രതിസന്ധിയെ അഭിമുഖീകരിക്കുന്നു. മത്തായി 24 ലും ലൂക്കൊസ് 21 ലും യേശുവിന്‍റെ മടങ്ങിവരവിനു മുമ്പ് ഭൂമിയിലെ വിനാശകരമായ അവസ്ഥകളെ മുന്‍കൂട്ടി അറിയിക്കുന്നു. ദൈവം നമ്മളെ അവന്‍റെ സൗഖ്യമാക്കുന്ന കൃപാകടാക്ഷംകൊണ്ട് സ്പര്‍ശിക്കുമ്പോള്‍, നാം മറ്റുള്ളവരെ ക്രിസ്തുവിന്‍റെ സ്പര്‍ശനത്താല്‍ സ്പര്‍ശിക്കുവാന്‍ ആഗ്രഹിക്കുന്നു. അതിലൂടെ അവര്‍ക്ക് പൂര്‍ണ്ണരാകുവാന്‍ കഴിയും. ക്രിസ്തുവിന്‍റെ സ്നേഹത്താല്‍ മറ്റുള്ളവരെ തൊടാനുള്ള അംബാസഡര്‍മാരായി യേശു നമ്മെ ഒരു തകര്‍ന്ന ലോകത്തേക്ക് അയയ്ക്കുന്നു. പുതിയ നിയമക്രിസ്ത്യാനികള്‍ അറിയപ്പെടുന്നത് അവരുടെ സ്വഭാവത്തിന്‍റെ അടിസ്ഥാനത്തില്‍ ആണ്. അന്യോന്യമുള്ള സ്നേഹവും മനുഷ്യവര്‍ഗ്ഗത്തോടുമുള്ള സ്നേഹവും അവരുടെ മുഖമുദ്രയാണ്

`ചര്‍ച്ച ചെയ്യുക: സാത്താന്‍റെ ആരോപണങ്ങള്‍ തെറ്റാണെന്നു തെളിയിക്കുന്നതില്‍ ക്രിസ്തുവുമായി സഹകരിക്കുന്നതില്‍ സഭയ്ക്ക് എന്തു പങ്കാണുള്ളത്?`