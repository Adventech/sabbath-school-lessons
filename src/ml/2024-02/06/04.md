---
title:  രണ്ട് സാക്ഷികള്‍ കൊല്ലപ്പെട്ടു
date:   07/05/2024
---

`വായിക്കുക: വെളി. 11:7-9, ഇവിടെ ഉപയോഗിച്ചിരിക്കുന്ന ഭാഷ പ്രതീകാത്മകമാണെന്നു ഓര്‍ക്കുക. ദൈവത്തിന്‍റെ രണ്ട് സാക്ഷികളായ പഴയതും പുതിയതുമായ നിയമത്തിന് എന്തു സംഭവിക്കുമെന്ന് ഈ വാക്യങ്ങള്‍ പ്രവചിക്കുന്നു?`

എ.ഡി. 538 ആയപ്പോഴേക്കും വിജാതീയ റോമന്‍ സാമ്രാജ്യം തകര്‍ന്നു. കിഴക്കന്‍ റോമന്‍ ചക്രവര്‍ത്തിയായ ജസ്റ്റീനിയന്‍, സിവില്‍, രാഷ്ട്രീയ, മതപരമായ എല്ലാ അധികാരങ്ങളും പോപ്പ് വിജിലിയസ്സിന് അടിയറവെച്ചു. മദ്ധ്യകാല സഭയുടെ ആധിപത്യത്തിന്‍റെ നീണ്ട കാലഘട്ടം ആരംഭിച്ചു. അത് എ.ഡി. 1798 വരെ തുടര്‍ന്നു. നെപ്പോളിയന്‍റെ ആജ്ഞപ്രകാരം ബെര്‍ത്തിയര്‍ എന്ന ഫ്രഞ്ച് ജനറല്‍ ഫെബ്രുവരി 10,1798 ല്‍ റോമിലേക്ക് എതിര്‍പ്പില്ലാതെ കടന്നുകയറി. പിയൂസ് ആറാമന്‍ മാര്‍പാപ്പയെ ബന്ധിയാക്കുകയും ഫ്രാന്‍സിലേക്ക് കൊണ്ടുവരികയും ചെയ്തു. അവിടെവെച്ച് അദ്ദേഹം മരിച്ചു ഈ തീയതി റോമന്‍ സഭയുടെ മതേതര അധികാരത്തിന്‍റെ പ്രാവചനികമായി പ്രവചിക്കപ്പെട്ട അന്ത്യത്തെ അടയാളപ്പെടുത്തുന്നു. 1260 ദിവസങ്ങളായിട്ടും വര്‍ഷങ്ങളായിട്ടും ദാനീയേലിലും വെളിപ്പാടിലും ചിത്രീകരിച്ചിരിക്കുന്നു. ഇന്നലത്തെ പാഠം കാണുക.

ബൈബിള്‍ പ്രവചന സത്യത്തിന്‍റെ എത്ര ശക്തമായ പ്രകടനമാണ്! ക്രിസ്തുവിന് 500 ലധികം വര്‍ഷങ്ങള്‍ക്ക് മുമ്പ് എഴുതിയ ദാനീയേല്‍ പ്രവചനം 2,300 ല്‍ അധികം വര്‍ഷങ്ങള്‍ക്ക് ശേഷമുള്ള സംഭവങ്ങള്‍ കൃത്യമായി പ്രവചിച്ചു. വേദപുസ്തകത്തില്‍ നല്‍കിയിരിക്കുന്ന പ്രവചനങ്ങളെ നമുക്ക് വിശ്വസിക്കാം. ഇതിനിടയില്‍ തിരുവചനത്തിന്‍റെ സാക്ഷികള്‍ സുവിശേഷസത്യം ജീവനുള്ളതായി നിലനിര്‍ത്തി. എന്നാല്‍ അതിലും വലിയ വെല്ലുവിളികള്‍ തിരുവെഴുത്തു സത്യത്തെ ഭീക്ഷണിപ്പെടുത്തി. അഗാധമായ കുഴിയില്‍നിന്നും കയറിയ മൃഗം (സാത്താന്‍) തിരുവെഴുത്തുകള്‍ക്കെതിരെ യുദ്ധം ചെയ്തു. 1789 ല്‍ ആരംഭിച്ച ഫ്രഞ്ച് വിപ്ലവത്തിലൂടെ വേദപുസ്തകത്തിന്‍റെ ആധികാര്യതയെ ചോദ്യം ചെയ്ത് സാത്താന്‍ പുതിയ ആക്രമണങ്ങള്‍ക്ക് തുടക്കമിട്ടു.

ഫ്രഞ്ച് വിപ്ലവത്തില്‍ ക്രിസ്തുമതത്തെ മാറ്റി സ്ഥാപിക്കുവാന്‍, സര്‍ക്കാര്‍ സഹായം നല്‍കുന്ന നാസ്തിക് മതമായി യുക്തിവാദം എന്ന മതാചാരം സര്‍ക്കാര്‍ ഔദ്യോഗികമായി സ്ഥാപിച്ചു. നവംബര്‍ 10, 1793 ന് രാജ്യവ്യാപകമായി യുക്തിവാദം എന്ന ആചാരത്തിന്‍റെ ഒരു ഉത്സവം നടന്നു. ഫ്രാന്‍സിലുടനീളമുള്ള പള്ളികള്‍ യുക്തിവാദ ആചാരത്തിന്‍റെ ക്ഷേത്രങ്ങളാക്കി മാറ്റി. ജീവിച്ചിരിക്കുന്ന ഒരു സ്ത്രീയെ യുക്തിയുടെ ദേവതയായി സിംഹാസനത്തില്‍ അവരോധിച്ചു. വേദപുസ്തകങ്ങള്‍ തെരുവീഥികളില്‍ കത്തിച്ചു. ദൈവം ഇല്ലെന്ന് പ്രഖ്യാപിക്കപ്പെട്ടു. മരണം അനന്തമായ നിദ്രയായി പ്രഖ്യാപിക്കപ്പെട്ടു. ദൈവത്തിന്‍റെ രണ്ടു സാക്ഷികളെ കൊല്ലാന്‍ ദൈവമില്ലാത്ത മനുഷ്യന്‍ മുഖേന സാത്താന്‍ പ്രവര്‍ത്തിച്ചു. അവരുടെ മൃതദേഹങ്ങള്‍ ആത്മീയമായി സോദോം എന്നും ഈജിപ്ത് എന്നും വിളിക്കപ്പെടുന്ന മഹാനഗരത്തിന്‍റെ തെരുവില്‍ കിടക്കും. അവിടെ നമ്മുടെ കര്‍ത്താവ് ക്രൂശിക്കപ്പെട്ടു (വെളി. 11:8).

സത്യദൈവത്തെ നിഷേധിക്കുന്ന അനേകം ദൈവങ്ങളുടെ സംസ്കാരമായിരുന്നു ഈജിപ്തിനുള്ളത് (പുറ. 5:2). സോദോം കടുത്ത അധാര്‍മ്മികതയെ പ്രതിനിധീകരിക്കുന്നു. ഫ്രഞ്ചുവിപ്ലവത്തില്‍ പഴയനിയമവും പുതിയനിയമവുമായ ദൈവത്തിന്‍റെ രണ്ട് സാക്ഷികള്‍, വിപ്ലവത്തിലും രക്തച്ചൊരിച്ചിലിലും അഴിഞ്ഞാടുന്ന സാധാരണ നിയന്ത്രണങ്ങളായി പ്രചരിച്ച നിരീശ്വരവാദവും അധാര്‍മ്മികതയും നിമിത്തം മരിച്ചു.

വെളി. 11:9 ല്‍ പറയുന്നത്, ദൈവത്തിന്‍റെ രണ്ട് സാക്ഷികളുടെ മൃതദേഹങ്ങള്‍ 'മൂന്നര ദിവസം, അതായത്, അക്ഷരാര്‍ത്ഥത്തില്‍ മൂന്നര വര്‍ഷങ്ങളെ പ്രതിനിധീകരിക്കുന്ന പ്രാവചനിക ദിവസങ്ങള്‍ അടക്കം ചെയ്യാതെ കിടക്കും. ഫ്രഞ്ച് വിപ്ലവകാലത്ത് നിരീശ്വരവാദം അതിന്‍റെ ഉച്ചസ്ഥായിയിലായിരുന്നു. ഫ്രഞ്ച് വിപ്ലവം കുറഞ്ഞത് മൂന്നരവര്‍ഷം നീണ്ടുനിന്നു. ഈ കാലയളവ് ആരംഭിക്കുന്നത്, പാരീസില്‍ മതം നിര്‍ത്തലാക്കിക്കൊണ്ടുള്ള ഒരു കല്പന പുറപ്പെടുവിച്ച നവംബര്‍ 26, 1793 ല്‍ ആണ്. ഫ്രഞ്ച് സര്‍ക്കാര്‍ അതിന്‍റെ നിയന്ത്രിത മതനിയമങ്ങള്‍ നീക്കം ചെയ്തത് ജൂണ്‍ 17,1797 ആണ്.