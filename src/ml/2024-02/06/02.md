---
title:  രണ്ട് സാക്ഷികള്‍
date:   05/05/2024
---

`വായിക്കുക: വെളി. 11:3-6. ഈ വേദഭാഗത്തില്‍ നിങ്ങള്‍ കണ്ടെത്തിയ രണ്ടു സാക്ഷികളുടെ അഞ്ച് തിരിച്ചറിയല്‍ സവിശേഷതകള്‍ പട്ടികരൂപത്തില്‍ തയ്യാറാക്കുക.`

സെഖര്യാവ് 4 ല്‍ ഒരു സ്വര്‍ണ്ണ നിലവിളക്കിന്‍റെ ഇരുവശത്തുമായി രണ്ട് ഒലിവ് മരങ്ങള്‍ പ്രവാചകന്‍ കണ്ടു. വെളിപ്പാട് 11-ാം അദ്ധ്യായത്തില്‍ കാണുന്ന അതേ ചിത്രം. "അതിനു അവന്‍, ഇവര്‍ സര്‍വ്വഭൂമിയുടെയും കര്‍ത്താവിന്‍റെ സന്നിധിയില്‍ നില്ക്കുന്ന രണ്ട് അഭിഷിക്തന്മാര്‍ എന്നു പറഞ്ഞു" (സെഖ. 4:14). ഒലിവ് മരങ്ങള്‍ വിളക്കുതണ്ടിലേക്ക് എണ്ണ പകരുന്നു. അങ്ങനെ ആ വിളക്ക് പ്രകാശിച്ചുകൊണ്ടേയിരിക്കും. സങ്കീര്‍ത്തന കര്‍ത്താവ് എഴുതിയത്. നമ്മെ ഓര്‍മ്മപ്പെടുത്തുന്നു. "നിന്‍റെ വചനം എന്‍റെ കാലിനു ദീപവും എന്‍റെ പാതക്കു പ്രകാശവും ആകുന്നു" (സങ്കീ. 119:105). എണ്ണ പരിശുദ്ധാത്മാവിനെ പ്രതിനിധീകരിക്കുന്നു (സെഖ. 4:2,6). ലോകത്തെ പ്രകാശമാനമാക്കാന്‍ പരിശുദ്ധാത്മാവിന്‍റെ ശക്തിയാല്‍ ദൈവവചനം പ്രഘോഷിക്കപ്പെടുന്നതായി വെളിപ്പാട് 11 ലെ യോഹന്നാന്‍റെ ദര്‍ശനം വിവരിക്കുന്നു.

ഈ രണ്ട് സാക്ഷികള്‍ക്കും പ്രവചിക്കുന്നിടത്തോളം കാലം മഴ പെയ്യിക്കാതിരിക്കുവാന്‍ കഴിയും. വെള്ളത്തെ രക്തമാക്കി മാറ്റാനും ഭൂമിയെ മഹാമാരികളാല്‍ നശിപ്പിക്കാനും കഴിയും. ദൈവവചനത്താല്‍, ഇസ്രായേലില്‍ മഴ പെയ്യില്ലെന്ന് ഏലിയാവ് പറഞ്ഞു. മൂന്നര വര്‍ഷത്തേക്ക് മഴയില്ലായിരുന്നു (കാണുക യാക്കോബ് 5:17). അവന്‍ ദൈവത്തോട് പ്രാര്‍ത്ഥിച്ചു, ബാലിന്‍റെ കള്ളപ്രവാചകന്മാര്‍ വരള്‍ച്ച അവസാനിപ്പിക്കുന്നതില്‍ പരാജയപ്പെട്ടതിനെത്തുടര്‍ന്ന് മഴ മടങ്ങിയെത്തി (1 രാജാ. 17:18). മോശെ ദൈവവചനത്തിലൂടെ മിസ്രയീമ്യരുടെമേല്‍ എല്ലാത്തരം ബാധകളും കൊണ്ടുവന്നു. വെള്ളം രക്തമാക്കി മാറ്റി. കാരണം ദൈവജനത്തെ സ്വതന്ത്രരാക്കാന്‍ ഫറവോന്‍ വിസമ്മതിച്ചു (പുറ. 7).

തിരുവെഴുത്തുകളെ ദ്രോഹിക്കുവാന്‍ നോക്കുന്നവരെ അവരുടെ വായില്‍നിന്ന് വരുന്ന തീ ദഹിപ്പിക്കും. ദൈവം അരുളിച്ചെയ്യുന്നു. "അതുകൊണ്ട് സൈന്യങ്ങളുടെ ദൈവമായ യഹോവ ഇപ്രകാരം അരുളിച്ചെയ്യുന്നു. നിങ്ങള്‍ ഈ വാക്കു പറഞ്ഞതുകൊണ്ട്, ഇതാ ഞാന്‍ നിന്‍റെ വായില്‍ എന്‍റെ വചനങ്ങളെ തീയും, ഈ ജനത്തെ വിറകും ആക്കും" (യിരെ. 5:14). ദൈവവചനം നിരസിക്കുന്ന എല്ലാവരുടെയും മേല്‍ ന്യായവിധി പ്രഖ്യാപിക്കുന്നു. അവന്‍റെ വചനം വായില്‍ തീപോലെയാണ്.

യോഹന്നാന്‍ 5:39 ല്‍ പഴയനിയമ തിരുവെഴുത്തുകള്‍ തന്നെക്കുറിച്ച് സാക്ഷ്യം വഹിക്കുന്നു എന്ന് യേശു പ്രഖ്യാപിക്കുന്നു. സുവിശേഷം ലോകമെമ്പാടും "ഒരു സാക്ഷിയായി പ്രസംഗിക്കപ്പെടുമെന്നും ദൈവം പറയുന്നു" (മത്തായി 24:14). കൂടാതെ പുതിയ നിയമത്തോടൊപ്പം, പഴയനിയമവും ആ സാക്ഷ്യത്തിന്‍റെ അടിസ്ഥാനമാണ്. ഈ രണ്ട് വാക്യങ്ങളില്‍ ഉപയോഗിച്ചിരിക്കുന്ന സാക്ഷ്യത്തിനുള്ള പദങ്ങളുടെ അതേ ധാതുവില്‍ നിന്നുള്ള (രക്തസാക്ഷികള്‍) ഒരു വാക്ക് വെളിപ്പാട് 11:3 ല്‍ കാണാം.

ഈ രണ്ട് സാക്ഷികള്‍ ആരാണ്? ഈ തിരുവെഴുത്തു സൂചനകളുടെയും വെളിപ്പാട് 11 ല്‍ നല്‍കിയിരിക്കുന്ന സവിശേഷതകളുടെയും വീക്ഷണത്തില്‍ രണ്ടു സാക്ഷികളും പഴയതും പുതിയതുമായ നിയമങ്ങളിലെ തിരുവെഴുത്തുകളാണെന്ന് നമുക്ക് നിഗമനം ചെയ്യാം. ദൈവത്തിന്‍റെ പ്രകാശവും സത്യവും ലോകമെല്ലാം അറിയിക്കുക എന്നതാണ് ദൗത്യം.

`ഇന്ന് പല ക്രിസ്ത്യാനികളും പഴയനിയമത്തെ താഴ്ത്തിക്കെട്ടാനും അത് അപ്രസക്തമാണെന്നും നമുക്ക് പുതിയനിയമം ഉള്ളതിനാല്‍ ആവശ്യമില്ലെന്ന് മുദ്ര കുത്താനും പ്രവണത കാണിക്കുന്നു. ആ മനോഭാവത്തില്‍ എന്താണ് ഇത്ര വലിയ തെറ്റ്?`