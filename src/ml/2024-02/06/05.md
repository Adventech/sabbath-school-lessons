---
title:  രണ്ട് സാക്ഷികള്‍ ഉയിര്‍ത്തെഴുന്നേറ്റു
date:   08/05/2024
---

`വായിക്കുക: വെളി. 11:11. ഈ വേദഭാഗം ദൈവവചനത്തെക്കുറിച്ച് എന്ത് പ്രവചനമാണ് നടത്തുന്നത്.`

ഫ്രഞ്ച് വിപ്ലവത്തിന്‍റെ അവസാനത്തില്‍, ആലങ്കാരികമായി പറഞ്ഞാല്‍ ദൈവവചനം വീണ്ടും ജീവസുറ്റതായിത്തീരും. ശക്തമായ ഒരു നവോത്ഥാനമുണ്ടാകും. ഒരിക്കല്‍ക്കൂടി, ദൈവവചനം രക്ഷയിലേക്കുള്ള ദൈവത്തിന്‍റെ ജീവനുള്ള ശക്തിയായി മാറുന്നത് കണ്ടവരില്‍ വലിയ ഭയം ഉണ്ടാകും. 18-ാം നൂറ്റാണ്ടാന്‍റെ അവസാനത്തില്‍, ഭൂമിയുടെ അറ്റങ്ങളിലേക്ക് സുവിശേഷം എത്തിക്കുവാന്‍ പ്രതിജ്ഞാബദ്ധരായ പുരുഷന്മാരെയും സ്ത്രീകളെയും ദൈവം ഉയര്‍ത്തി. ഇന്ത്യയില്‍ സഞ്ചരിച്ച്, ഡസന്‍ കണക്കിന് ഇന്ത്യന്‍ഭാഷകളില്‍ വേദപുസ്തകം പരിഭാഷപ്പെടുത്തിയ വില്യം കേരിയെപ്പോലുള്ള സുവിശേഷകര്‍ തിരുവെഴുത്തിന്‍റെ സന്ദേശം അതിവേഗം പ്രചരിപ്പിച്ചു. തിരുവചനത്തിന്‍റെ ശക്തിയാല്‍ പ്രചോദിതരായ മിഷനറിമാരെ ലോകത്തിന്‍റെ വിവിധഭാഗങ്ങളിലേക്ക് അയച്ചു.

ഫ്രഞ്ച് വിപ്ലവത്തിനുശേഷം ഈ ലോകമെമ്പാടുമുള്ള സുവിശേഷ ദൗത്യങ്ങള്‍ ഉടലെടുത്തത് യാദൃശ്ചികമല്ല. പലര്‍ക്കും അത് മരിച്ചതായി തോന്നിയെങ്കിലും ദൈവവചനം ഒരു ജീവനുള്ള വചനമാണ്. അത് ഇപ്പോഴും വിശ്വാസികളുടെ ഹൃദയങ്ങളില്‍ ജീവിക്കുകയും വെളിപ്പാടില്‍ പ്രവചിച്ചതുപോലെ പൂര്‍ണ്ണജീവിതത്തിലേക്ക് വീണ്ടും ഉയരുകയും ചെയ്യും. അവിശ്വാസിയായ വോള്‍ട്ടയര്‍ ഒരിക്കല്‍ വീമ്പിളക്കിക്കൊണ്ട് പറഞ്ഞു. "പന്ത്രണ്ട് പേര്‍ ക്രിസ്തുമതം സ്ഥാപിച്ചുവെന്ന് ആളുകള്‍ ആവര്‍ത്തിക്കുന്നത് കേട്ട് എനിക്ക് മടുത്തു. അത് അട്ടിമറിക്കാന്‍ ഒരാള്‍ മതിയെന്ന് ഞാന്‍ തെളിയിക്കും." അദ്ദേഹത്തിന്‍റെ മരണത്തിനുശേഷം തലമുറകള്‍ കടന്നുപോയി. തിരുവെഴുത്തുകള്‍ക്കെതിരായ യുദ്ധത്തില്‍ ദശലക്ഷക്കണക്കിന് ആളുകള്‍ ചേര്‍ന്നു. എന്നാല്‍ അത് നശിപ്പിക്കപ്പെടുന്നതില്‍നിന്ന് വളരെ അകലെയാണ്. വോള്‍ട്ടയറുടെ കാലത്ത് നൂറ് കോപ്പികള്‍ ഉണ്ടായിരുന്നിടത്ത് ദശലക്ഷക്കണക്കിന് വേദപുസ്തകത്തിന്‍റെ കോപ്പികള്‍ ഇന്നുണ്ട്. ആദ്യകാലനവീകരണ കര്‍ത്താക്കളുടെ വാക്കുകളില്‍ പറഞ്ഞാല്‍ അതിപ്രകാരമായിരിക്കും. വേദപുസ്തകം കൊല്ലന്‍റെ ആലയിലെ അടകല്ലുപോലെയാണ്. അത് അനവധി ഇരുമ്പ് ചുറ്റികകളെ പ്രവര്‍ത്തനക്ഷമമല്ലാതാക്കിയിട്ടുണ്ട്. (ദി ഗ്രേറ്റ് കോണ്‍ട്രവേഴ്സി. എലന്‍ ജി. വൈറ്റ്).

`വായിക്കുക: സങ്കീ. 119:89; 111:7,8. ഈ തിരുവചനഭാഗങ്ങള്‍ വേദപുസ്തകത്തെക്കുറിച്ച് എന്താണ് പറയുന്നത്? നമുക്ക് അത് വിശ്വസിക്കുവാന്‍ കഴിയുന്നത് എന്തുകൊണ്ട്?`

ദൈവവചനം ആക്രമിക്കപ്പെടുകയോ, അടിച്ചമര്‍ത്തപ്പെടുകയോ ചെയ്യാം. പക്ഷേ അതൊരിക്കലും ഉന്മൂലനം ചെയ്യപ്പെട്ടില്ല. ക്രിസ്ത്യാനികളെന്ന് അവകാശപ്പെടുന്ന പലരും അതിന്‍റെ ആധികാര്യകതയെ പലവിധത്തില്‍ തുരങ്കം വെയ്ക്കുന്നു. വേദപുസ്തകത്തിന്‍റെ ചില ഭാഗങ്ങളെ ചോദ്യം ചെയ്യുന്നു. അല്ലെങ്കില്‍ മാനുഷിക ഘടകങ്ങളെ ഊന്നിപ്പറയുന്നു. അതിന്‍റെ ദൈവിക മുദ്രയും ദൈവത്തിന്‍റെ സത്യവും നഷ്ടപ്പെടുന്ന തരത്തില്‍ അടിത്തറ മാന്തുന്നു.

ദൈവവചനത്തിനെതിരായ ഈ ആക്രമണങ്ങളില്‍ വശീകരിക്കപ്പെടാന്‍ നാം ഒരിക്കലും അനുവദിക്കരുത്. അത് ഇന്നും ജീവിക്കുന്നു. മനുഷ്യഹൃദയങ്ങളോട് സംസാരിക്കുന്നു. വചനം ശ്രവിക്കുവാനും അതിന്‍റെ പഠിപ്പിക്കലുകള്‍ പിന്തുടരാനും തയ്യാറുള്ളവര്‍ക്ക് പുതുജീവന്‍ പകരുന്നു.

`പ്രത്യേകിച്ച് ഏത് പ്രവചനങ്ങള്‍ നിങ്ങളോട് വ്യക്തിപരമായി സംസാരിക്കുന്നു? എന്തുകൊണ്ട്?`