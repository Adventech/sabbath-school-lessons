---
title:  അത്യുച്ചത്തിലുള്ള നിലവിളി
date:   20/06/2024
---

`വായിക്കുക: വെളി. 18:1-14; ഹബ. 2:14; മത്തായി 24:14. ഭൂമിയിലെ ദൈവത്തിന്‍റെ വേല എങ്ങനെ പൂര്‍ത്തിയാകുമെന്ന് ഈ വാക്യങ്ങള്‍ പറയുന്നു?`

ബാബിലോണിന്‍റെ പതനം പ്രഖ്യാപിക്കുന്ന ദൂതന് 'വലിയ അധികാരമുണ്ട്.' വെളി. 14 ലെ മാലാഖമാരെപ്പോലെ, ഈ ദൂതന്‍ മനുഷ്യര്‍ക്ക് ദൂത് നല്‍കുന്ന മാലാഖയെ പ്രതിനിധീകരിക്കുന്നു. ഈ ദൂതന്‍ ദൈവത്തിന്‍റെ മഹത്വത്തെ പൂര്‍ണ്ണമായി വെളിപ്പെടുത്തുന്നു. അവന്‍റെ തേജസ്സിനാല്‍ ഭൂമി പ്രകാശിച്ചു. അധികാരം അല്ലെങ്കില്‍ ശക്തി എന്നതിന്‍റെ ഗ്രീക്ക് പദം പുതിയനിയമത്തില്‍ എക്സോസിയയാണ്. ഇത് പലപ്പോഴും ക്രിസ്തുവിന്‍റെ നരകത്തിന്മേല്‍ ഉള്ള അധികാരത്തെയും വിജയത്തെയും സൂചിപ്പിക്കുന്നു. മത്തായിയുടെ സുവിശേഷത്തില്‍ യേശു ഈ വാക്ക് ഉപയോഗിക്കുന്നത് തന്‍റെ ശിഷ്യന്മാരെ അയക്കുന്നതിനുവേണ്ടിയാണ്. മത്തായി 10:1 ല്‍ യേശു തന്‍റെ ശിഷ്യന്മാര്‍ക്ക് അശുദ്ധാത്മാക്കളെ പുറത്താക്കുവാന്‍ അവര്‍ക്ക് അധികാരം കൊടുത്തു. നന്മയും തിന്മയും തമ്മിലുള്ള യുദ്ധത്തില്‍ വിജയികളാകുവാന്‍ ദൈവിക ശക്തിയോടെ അവന്‍ അവരെ അയയ്ക്കുന്നു. മത്തായി 28 ല്‍ അവന്‍ ഒരിക്കല്‍ കൂടി അവരെ "സ്വര്‍ഗ്ഗത്തിലും ഭൂമിയിലുമുള്ള എല്ലാ അധികാരങ്ങളോടും കൂടി അയക്കുന്നു. അതിനാല്‍ പോയി സകലജാതികളെയും ശിഷ്യരാക്കിക്കൊള്‍വിന്‍" (മത്തായി 28:18,19).

പരിശുദ്ധാത്മാവിന്‍റെ ശക്തിയാല്‍ നിറഞ്ഞ്, തന്‍റെ ജീവിതത്തിലും മരണത്തിലും നരകത്തിന്‍റെ അധികാരങ്ങള്‍ക്കും ആധിപത്യങ്ങള്‍ക്കും മേല്‍ വിജയം നേടിയ ജീവനുള്ള ക്രിസ്തുവിന്‍റെ അധികാരത്തോടെ മുന്നോട്ടുപോകുന്ന പുതിയനിയമ സഭ ദൈവമഹത്വത്താല്‍ ഭൂമിയെ പ്രകാശപൂരിതമാക്കി. ചുരുങ്ങിയ വര്‍ഷങ്ങള്‍ക്കുള്ളില്‍ ശിഷ്യന്മാര്‍ അന്നത്തെ അറിയപ്പെടുന്ന ലോകത്തോട് സുവിശേഷം പ്രസംഗിച്ചു (കൊലൊ. 1:23).

അന്ത്യകാലത്ത് പരിശുദ്ധാത്മാവ് അഭൂതപൂര്‍വമായ ശക്തി പകരും. സുവിശേഷം അതിവേഗം ലോകത്തിന്‍റെ അറ്റങ്ങളിലേക്കും വ്യാപിക്കും. ആയിരങ്ങള്‍ ഓരോ ദിവസവും മാനസാന്തരപ്പെടും ദൈവകൃപയും സത്യവും ഈ മുഴുവന്‍ ഗ്രഹത്തിലും പ്രതിഫലിക്കും. അങ്ങനെ ലോകത്തിന് മുന്നറിയിപ്പ് നല്‍കപ്പെടും. സുവിശേഷവും അത് നല്‍കുന്ന പ്രത്യാശയും ലോകമെമ്പാടും വ്യാപിക്കുകയും ചെയ്യും.

ദൈവദാസന്മാര്‍, മുഖശോഭയോടെ സ്വര്‍ഗ്ഗത്തിലെ സന്ദേശങ്ങള്‍ വിളംബരം ചെയ്യാന്‍ വളരെ വേഗത്തില്‍ ഓരോ സ്ഥലത്തും എത്തും. ഭൂമി മുഴുവനും ആയിരങ്ങളുടെ ശബ്ദത്താല്‍ മുന്നറിയിപ്പ് നല്‍കപ്പെടും. അത്ഭുതങ്ങള്‍ നടക്കും. രോഗികള്‍ സൗഖ്യം പ്രാപിക്കും. അത്ഭുതങ്ങളും അടയാളങ്ങളും വിശ്വാസികള്‍ ചെയ്യും. (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 611,612).

`പരിശുദ്ധാത്മാവിന്‍റെ ശക്തമായ പ്രവാഹത്തെയും പിന്നീടുളള പിന്‍മഴയെയും അത്യുച്ചത്തിലുള്ള നിലവിളിയെയും തടഞ്ഞുനിര്‍ത്തുന്നത് എന്താണ്? വ്യക്തികള്‍ എന്ന നിലയില്‍ നമ്മുടെ പങ്ക് എത്ര ചെറുതാണെങ്കിലും പരിശുദ്ധാത്മാവിന്‍റെ പ്രവാഹത്തെ തുറന്ന് സ്വീകരിക്കുന്നതില്‍ നമുക്ക് എന്തു പങ്ക് വഹിക്കാനാകും?`