---
title:  ഭൂമിയിലെ അവസാന സംഭവങ്ങള്‍
date:   15/06/2024
---

### പഠനത്തിനുള്ള വേദഭാഗങ്ങള്‍
യോഹ. 8:3; യെഹെ. 20:12,20; വെളി. 7:1; 14:1; യോവേല്‍ 2:21-24; ഹോശേയ 6:3; യാക്കോബ് 5:7,8; വെളി. 18:1-4.

> <p>മനഃപാഠവാക്യം</p>
> "നീ സത്യം വില്ക്കയല്ല വാങ്ങുകയത്രേ വേണ്ടത്; ജ്ഞാനവും പ്രബോധനവും വിവേകവും അങ്ങനെ തന്നെ" (സദൃശ. 23:23).

കൗമാരക്കാരിയായ നിങ്ങളുടെ മകള്‍ ഒരു വേനലവധിക്ക് കോളേജില്‍നിന്ന് വീട്ടിലേക്ക് വാഹനമോടിച്ചു വരികയാണെന്നു കരുതുക. ആകാംക്ഷയോടെ അവളുടെ വരവിനായി കാത്തിരിക്കുമ്പോള്‍ നിങ്ങള്‍ കാലാവസ്ഥ അറിയിപ്പുകള്‍ നിരീക്ഷിക്കുന്നു. കാലാവസ്ഥ അതിവേഗം വഷളാകുന്നതില്‍ നിങ്ങള്‍ ആശങ്കാകുലരാകുന്നു. കൊടുങ്കാറ്റിന്‍റെ സൂചനയുമായി മേഘങ്ങള്‍ ചക്രവാളത്തില്‍ ഉയര്‍ന്നു വരുന്നു. കാറ്റ് ഉഗ്രമായി അടിക്കുന്നു. ആകാശം തുറക്കുന്നു. മഴ പെയ്യുന്നു. മരങ്ങള്‍ ഒടിഞ്ഞു വീഴുന്നു. താമസിയാതെ വീട്ടിലേക്കുള്ള പ്രധാന റോഡ് ഗതാഗതയോഗ്യമല്ലാതായിത്തീര്‍ന്നു. അപ്പോള്‍ നിങ്ങളുടെ അയല്‍ക്കാരില്‍ ഒരാളില്‍നിന്ന് വേറൊരു വഴിയിലൂടെ പോകാന്‍ കഴിയുമെന്ന് നിങ്ങള്‍ കേള്‍ക്കുന്നു. താഴെവീണ മരങ്ങളുടെ ചില്ലകള്‍ക്കിടയിലൂടെ കാറുകള്‍ക്ക് സഞ്ചരിക്കാനാകും. ആശയവിനിമയം ബുദ്ധിമുട്ടാണെങ്കിലും നിങ്ങളുടെ മകള്‍ക്ക് എങ്ങനെ സുരക്ഷിതമായി ഭവനത്തിലെത്താം എന്ന് വിശദമായി വിവരിക്കുന്ന ഒരു ടെക്സ്റ്റ് മെസേജ് അയക്കാന്‍ നിങ്ങള്‍ക്ക് കഴിഞ്ഞു.

മറ്റെന്തൊക്കെയായാലും ജീവിതത്തിന്‍റെ കൊടുങ്കാറ്റുകളിലൂടെ നമ്മെ കൂട്ടിക്കൊണ്ടുപോയി വീട്ടിലേക്ക് എത്തിക്കുവാന്‍ യേശു ആഗ്രഹിക്കുന്നു. എലന്‍ ജി. വൈറ്റ് എഴുതുന്നു: "ഒരു കൊടുങ്കാറ്റ് അതിന്‍റെ എല്ലാ ഭീകരതയോടും കൂടി ആഞ്ഞടിക്കും. അതിനെ തളരാതെ നേരിടാന്‍ നമ്മള്‍ തയ്യാറാണോ?" സഭയ്ക്കുള്ള സാക്ഷ്യം, വാല്യം 8, പേജ് 315. ക്രിസ്തുവിന്‍റെ ജീവിതം, മരണം, പുനരുത്ഥാനം, സ്വര്‍ഗ്ഗത്തിലെ വിശുദ്ധമന്ദിരത്തിലെ ശുശ്രൂഷ എന്നിവയുടെ ലക്ഷ്യം നമുക്ക് സ്വര്‍ഗ്ഗത്തില്‍ ഭവനം ലഭിക്കുന്നുണ്ടെന്ന് ഉറപ്പാക്കുക എന്നതാണ്. ദാനീയേലിന്‍റെയും വെളിപ്പാടിന്‍റെയും പ്രവാചക സന്ദേശങ്ങള്‍, പ്രത്യേകിച്ച് അന്ത്യകാലത്ത് ജീവിച്ചിരിക്കുന്ന ജനങ്ങള്‍ക്ക്, ജീവിതത്തിലെ കൊടുങ്കാറ്റുകളില്‍നിന്ന് നമ്മെ രക്ഷിക്കുന്നതിനുള്ള ദൈവിക നിര്‍ദ്ദേശങ്ങളാണ്. സ്നേഹനിധിയായ ഒരു രക്ഷകന്‍റെ ഊഷ്മളമായ ആലിംഗനം നമുക്ക് അനുഭവിക്കുവാന്‍ കഴിയുന്ന ഒരു ദിവസം ഉണ്ട്.

ഈ ആഴ്ചയിലെ പാഠത്തിന്‍റെ ലക്ഷ്യം ലോകത്തിന്‍റെ അവസാനകാലസംഭവങ്ങളെക്കുറിച്ച് പ്രവാചക വചനം എന്താണ് പറയുന്നതെന്ന് വെളിപ്പെടുത്തുകയും ഭൂമിയിലെ അന്തിമ സംഘട്ടനത്തിലൂടെ നമ്മെ കൊണ്ടുപോകാനും നമ്മെ സ്വര്‍ഗ്ഗീയഭവനത്തിലേക്ക് കൊണ്ടുപോകാനുള്ള ക്രിസ്തുവിന്‍റെ പുതിയ ശക്തി കണ്ടെത്തുക എന്നതാണ്.

ദി ഗ്രേറ്റ് കോണ്‍ട്രവേഴ്സിയിലെ 37,38 അദ്ധ്യായങ്ങളെ അടിസ്ഥാനമാക്കി ഈ ആഴ്ചയിലെ പാഠം പഠിച്ച് ജൂണ്‍ 22 ലെ ശബ്ബത്തിനുവേണ്ടി ഒരുങ്ങുക.