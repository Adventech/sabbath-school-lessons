---
title:  മുന്‍മഴയും പിന്‍മഴയും
date:   19/06/2024
---

`വായിക്കുക: യോവേല്‍ 2:21-24; അ.പ്ര. 2:1-4, 41-47. ഒന്നാം നൂറ്റാണ്ടില്‍ എന്ത് പ്രവചനമാണ് നിവര്‍ത്തിയായത്? അത് എന്തു സ്വാധീനം ചെലുത്തി?`

പെന്തക്കോസ്ത് ദിനത്തിലെ പരിശുദ്ധാത്മാവിന്‍റെ നിറവ് ക്രിസ്തീയ സഭയെ അതിശക്തിമായി വളര്‍ത്തി. ഒരു ദിവസം മൂവായിരം പേര്‍ മാനസാന്തരപ്പെട്ടു. മാനസാന്തരപ്പെടുത്തുന്ന ദൈവത്തിന്‍റെ കൃപയുടെ അത്ഭുതപ്രവൃത്തികള്‍ ഒന്നൊന്നായി അപ്പൊസ്തലപ്രവൃത്തിയില്‍ രേഖപ്പെടുത്തിയിട്ടുണ്ട്. "എന്നാല്‍ വചനം കേട്ടവരില്‍ പലരും വിശ്വസിച്ചു; പുരുഷന്മാരുടെ എണ്ണം തന്നെ അയ്യായിരത്തോളം ആയി" (അ.പ്ര. 4:4). പ്രാര്‍ത്ഥിക്കുവാന്‍ 120 വിശ്വാസികള്‍ മാത്രമാണ് ഒത്തുകൂടിയത്. എന്നാല്‍ പ്രാര്‍ത്ഥനയില്‍ നാടകീയമായ മാറ്റമുണ്ടായി. പെട്ടെന്ന് ആയിരക്കണക്കിന് വിശ്വാസികള്‍ സഭയോട് ചേര്‍ക്കപ്പെട്ടു. ദൈവവചനം പരന്നു, യെരൂശലേമില്‍ ശിഷ്യന്മാരുടെ എണ്ണം ഏറ്റവും പെരുകി. പുരോഹിതന്മാരിലും വലിയോരു കൂട്ടം വിശ്വാസത്തിനു അധീനരായിത്തീര്‍ന്നു" (അ.പ്ര. 6:7). യെരൂശലേമില്‍ ശിഷ്യന്മാര്‍ ക്രൂരമായി പീഡിപ്പിക്കപ്പെട്ടപ്പോള്‍ അവര്‍ "എല്ലായിടത്തും വചനം പ്രസംഗിച്ചു" (അ.പ്ര. 8:4). അങ്ങനെ യെഹൂദ്യ, ഗലീല, ശമര്യ എന്നീ ദേശങ്ങളിലൊക്കെയും പുതിയ സഭകള്‍ സ്ഥാപിച്ചു (അ.പ്ര. 9:31). തന്‍റെ മാനസാന്തരത്തിനുശേഷം അപ്പൊസ്തലനായ പൗലൊസ് മെഡിറ്ററേനിയന്‍ പ്രദേശത്തെമ്പാടും ക്രിസ്തുവിനെ പ്രസംഗിച്ചു. തെസ്സലൊനീക്യയില്‍ സുവിശേഷത്തെ എതിര്‍ത്ത ചില യെഹൂദന്മാര്‍ ഈ അത്ഭുതകരമായ പ്രസ്താവന നടത്തി: "ഭൂലോകത്തെ കലഹിപ്പിച്ചവര്‍ ഇവിടെയും എത്തി" (അ.പ്ര. 17:6). പരിശുദ്ധാത്മാവിന്‍റെ ശക്തിയാല്‍, താരതമ്യേന കുറഞ്ഞ സമയത്തിനുള്ളില്‍ ശിഷ്യന്മാര്‍ അന്നത്തെ അറിയപ്പെട്ട ലോകം മുഴുവന്‍ എത്തി പെന്തക്കോസ്ത് ദിനത്തില്‍ യോവേല്‍ പ്രവാചകന്‍റെ മുന്‍മഴയുടെ പ്രവചനം പൂര്‍ത്തീകരിച്ചു. തയ്യാറാക്കപ്പെട്ട ഭൂമിയുടെ അന്ത്യവിളവെടുപ്പിനായി പിന്‍മഴ കൂടുതല്‍ ശക്തിയോടെ പെയ്യും.

`സെഖ. 4:6; സെഖ. 10:1; ഹോശേയ 6:3; യാക്കോബ് 5:7,8. ഈ വേദഭാഗങ്ങള്‍ അനുസരിച്ച്, ഭൂമിയിലെ ദൈവത്തിന്‍റെ വേല എങ്ങനെ പൂര്‍ത്തീകരിക്കും?`

"മുന്‍മഴയും പിന്‍മഴയും" എന്നീ പദങ്ങള്‍ യിസ്രായേലിന്‍റെ വിളവെടുപ്പ് ചക്രത്തില്‍ നിന്നാണ് എടുത്തിട്ടുള്ളത്. വര്‍ഷത്തിന്‍റെ ശരത്കാലത്താണ് വിത്ത് മുളയ്ക്കുന്നതിന് മുന്‍മഴ പെയ്യുന്നത്. പിന്‍മഴ വിളവെടുപ്പ് പാകമാകുന്നതിന് വസന്തകാലത്ത് പെയ്യുന്നു. ഇത് വിവരിക്കുന്നത് സുവിശേഷഘോഷണത്തിനായുള്ള പരിശുദ്ധാത്മാവിന്‍റെ പ്രവര്‍ത്തനത്തെയാണ്. 'മുന്‍മഴ' കൊടുത്തപ്പോള്‍ സുവിശേഷത്തിന്‍റെ ആരംഭത്തില്‍ പരിശുദ്ധാത്മാഭിഷേകം പ്രാപിച്ച് വിലപിടിപ്പുള്ള വിത്തുമണികള്‍ കിളിര്‍ക്കാനും വളരാനും ഇടയായതുപോലെ അവസാനകാല കൊയ്ത്തിന് മുന്‍പായി അത് പാകമാകാന്‍ 'പിന്‍മഴ' കൊടുക്കും. (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 611,612).