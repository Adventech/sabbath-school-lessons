---
title:  ഇരുട്ടില്‍ വെളിച്ചം
date:   13/04/2024
---

### പഠനത്തിനുള്ള വേദഭാഗങ്ങള്‍
യോഹ. 8:44; സദൃശ. 23:23; അ.പ്ര. 20:27-32; 2 തെസ്സ. 2:7-12; സങ്കീ. 119:105,116,130,133,160; സദൃശ. 16:25; 2 കൊരി. 4:3-6.

> <p>മനഃപാഠവാക്യം</p>
> "അതിനു യേശു അവരോടു: ഇനി കുറയകാലം മാത്രം വെളിച്ചം നിങ്ങളുടെ ഇടയില്‍ ഇരിക്കും; ഇരുള്‍ നിങ്ങളെ പിടിക്കാതിരിപ്പാന്‍ നിങ്ങള്‍ക്കു വെളിച്ചം ഉള്ളേടത്തോളം നടന്നുകൊള്‍വിന്‍. ഇരുളില്‍ നടക്കുന്നവന്‍ താന്‍ എവിടെ പോകുന്നു എന്നു അറിയുന്നില്ലല്ലോ" (യോഹ. 12:35).

വേദപുസ്തകത്തിന്‍റെ അവസാന പുസ്തകമായ വെളിപ്പാടില്‍ പിശാചിനെ ഒരു മഹാസര്‍പ്പമായും പഴയ പാമ്പായും ചിത്രീകരിച്ചിരിക്കുന്നു (വെളി. 12:9). ദൈവജനത്തെ നശിപ്പിക്കുവാന്‍ ആഗ്രഹിക്കുന്നതിനാല്‍ അവന്‍ ഒരു മഹാസര്‍പ്പവും വഞ്ചിക്കുവാന്‍ തന്‍റെ എല്ലാ തന്ത്രപരമായ നുണകളും ഉപയോഗിക്കുന്നതിനാല്‍ ഒരു പാമ്പുമാണ്. ക്രിസ്തുവിന്‍റെ മരണത്തിനു ശേഷമുള്ള വര്‍ഷങ്ങളില്‍, തങ്ങളുടെ "ദൈവങ്ങളെ" ആരാധിക്കുവാന്‍ വിസമ്മതിച്ചതിന് സാമ്രാജ്യത്വ റോമില്‍ ആയിരക്കണക്കിന് വിശ്വാസികള്‍ പീഡിപ്പിക്കപ്പെട്ടു, സിംഹങ്ങളുടെ മുമ്പിലേക്ക് എറിയപ്പെട്ടു, സ്തംഭത്തില്‍ കെട്ടി ചുട്ടെരിച്ചു. എന്നാല്‍ ഇത്രയധികം അതിക്രൂരമായ പീഡനങ്ങളുടെ നടുവിലും അനേകം വിശ്വാസികള്‍ വിശ്വസ്തരായി നിലകൊണ്ടു. സുവിശേഷം പ്രചരിച്ചുകൊണ്ടേയിരുന്നു. സഭ വളര്‍ന്നു.

തത്ഫലമായി, സാത്താന്‍ അവന്‍റെ തന്ത്രം മാറ്റി, അനേക വിജാതീയര്‍ സ്നാനം സ്വീകരിച്ചു. പക്ഷേ തിരുവചനസത്യത്തെക്കുറിച്ചുള്ള സമഗ്രമായ അറിവോ ജ്ഞാനമോ ഇല്ലാതെയാണ് അവര്‍ ക്രിസ്ത്യാനികളായത്. നേതാക്കള്‍ തിരുവെഴുത്തുകളിലെ സത്യങ്ങളെ ജനകീയ ആചാരങ്ങളുമായി ലയിപ്പിച്ചതിനാല്‍ ദൈവാലയ ആരാധനകളില്‍ പിശകുകള്‍ സംഭവിച്ചു. നാലാമത്തെയും അഞ്ചാമത്തെയും നൂറ്റാണ്ടുകള്‍ സഭാ മേലദ്ധ്യഷന്മാര്‍ ഒത്തുതീര്‍പ്പിന്‍റെ കാലഘട്ടങ്ങളാക്കി മാറ്റി. പുറജാതീയ ആചാരങ്ങളെ ക്രിസ്ത്യന്‍ പഠിപ്പിക്കലുകളുമായി സംയോജിപ്പിച്ചു.

ഇങ്ങനെയൊക്കെ ആയിരുന്നാലും ജീവിതത്തിലെ ഏറ്റവും ദുഷ്കരമായ സമയങ്ങളില്‍ പോലും ദൈവം തന്‍റെ ജനത്തോടൊപ്പമുണ്ടായിരുന്നു. അവര്‍ യേശുക്രിസ്തുവില്‍ "വഴിയും സത്യവും ജീവനും" കണ്ടെത്തി. പരിശുദ്ധാത്മാവിന്‍റെ ശക്തിയാല്‍, കഠിനമായ സമ്മര്‍ദ്ദങ്ങള്‍ക്കിടയിലും അവര്‍ ഉറച്ചുനിന്നു. തിരുവെഴുത്തുകളില്‍നിന്നും അവരുടെ മനസ്സാക്ഷിക്ക് ബോദ്ധ്യപ്പെട്ടതും വെളിപ്പെട്ടതുമായ ദൈവത്തിന്‍റെ ഇഷ്ടത്തോട് വിശ്വസ്തരായി നിലകൊള്ളുകയും പ്രത്യക്ഷമായോ, സൂക്ഷ്മമായോ അവരുടെ മേല്‍ അടിച്ചേല്പിക്കപ്പെട്ട സമ്മര്‍ദ്ദം കണക്കിലെടുക്കാതെ അവന്‍റെ വചനത്തിന്‍റെ സത്യത്തിനുവേണ്ടി അചഞ്ചലമായി നിലകൊള്ളുകയും ചെയ്തു.

ഏപ്രില്‍ 20 ന് ശബ്ബത്തിന് തയ്യാറെടുക്കാന്‍ ഈ ആഴ്ചയിലെ പാഠം പഠിക്കുക. അത് ദി ഗ്രേറ്റ് കോണ്‍ട്രവേഴ്സി മൂന്നാം അദ്ധ്യായത്തെ അടിസ്ഥാനമാക്കിയുള്ളതാണ്.