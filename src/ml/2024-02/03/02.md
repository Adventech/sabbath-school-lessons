---
title:  'വിട്ടുവീഴ്ച: സാത്താന്‍റെ സൂക്ഷ്മ തന്ത്രം'
date:   14/04/2024
---

`യോഹന്നാന്‍ 14:6 ഉം യോഹന്നാന്‍ 8:44 ഉം താരതമ്യം ചെയ്യുക. ഈ രണ്ടു ഭാഗങ്ങളില്‍ യേശുവിന്‍റെ സ്വഭാവവും സാത്താന്‍റെ സ്വഭാവവും തമ്മിലുള്ള വ്യത്യാസം എന്താണ്?`

യേശു പറയുന്നത് സത്യമാണ്. കാരണം അവന്‍ സത്യത്തിന്‍റെ അധികാരിയാണ്. സത്യം ഉടലെടുക്കുന്നത് വിജ്ഞാനത്തിന്‍റെ ഉറവിടവും എല്ലാം അറിയുന്നവനും സ്നേഹവാനുമായ ഒരു ദൈവത്തിന്‍റെ ഹൃദയാന്തര്‍ഭാഗത്തുനിന്നുമാണ്. അവന്‍ യാഥാര്‍ത്ഥ്യത്തിന്‍റെയും എല്ലാ സത്യത്തിന്‍റെയും അടിസ്ഥാനമാണ്.

നേരേമറിച്ച്, സാത്താന്‍ ഒരു നുണയനും നുണകളുടെ പിതാവുമാണ്. ദൈവജനത്തെ തെറ്റിക്കുവാന്‍ നുണകള്‍, വഞ്ചന, തെറ്റായ വിവരങ്ങള്‍, സത്യത്തിന്‍റെ വളച്ചൊടിക്കല്‍ എന്നിവ ഉപയോഗിക്കുവാന്‍ അവന്‍ തയ്യാറാണ്. സത്യം വളച്ചൊടിച്ചും സംശയം ജനിപ്പിച്ചും ദൈവം പറഞ്ഞത് അതിശക്തമായി നിഷേധിച്ചുംകൊണ്ട് ഏദന്‍തോട്ടത്തില്‍വെച്ച് അവന്‍ ഹവ്വയെ വഞ്ചിച്ചു. "പഴം തിന്നുന്ന നാളില്‍ നിങ്ങള്‍ മരിക്കയില്ല നിശ്ചയം" സാത്താന്‍റെ പ്രസ്താവന ഇപ്രകാരമായിരുന്നു. ഈ പ്രസ്താവന ദൈവം പറഞ്ഞതിന് വിരുദ്ധമായിരുന്നു. നൂറ്റാണ്ടുകളായി സാത്താന്‍ ഇതേ തന്ത്രം ഉപയോഗിക്കുന്നു. അവന്‍ ദൈവവചനത്തിലുള്ള വിശ്വാസത്തെ ദുര്‍ബലപ്പെടുത്തുന്നു. ദൈവത്തിന്‍റെ വെളിപ്പെടുത്തിയ ഹിതത്തിന് വിരുദ്ധമായി ചിന്തിപ്പിക്കുന്നു. തിരുവെഴുത്തുകളെ വളച്ചൊടിക്കുന്നു. കൂടാതെ അവന്‍റെ നേട്ടത്തിനായി തിരുവചനത്തെ തെറ്റായി ഉദ്ധരിക്കുന്നു.

`വായിക്കുക: സദൃശ. 23:23; യോഹ. 17:17; 8:32. ദൈവവചനത്തിന്‍റെ സത്യവുമായി ബന്ധപ്പെട്ട് ഈ ബൈബിള്‍ ഭാഗങ്ങളില്‍ എന്തു സമാനതകളാണ് നിങ്ങള്‍ കാണുന്നത്? അവയുടെ കേന്ദ്രസന്ദേശം എന്താണ്?`

"അവന്‍റെ വഞ്ചനകളെ തിരിച്ചറിയുവാനും അവന്‍റെ ശക്തിയെ ചെറുക്കുവാനും തിരുവെഴുത്തുകള്‍ മനുഷ്യരെ പ്രാപ്തരാക്കുമെന്ന് സാത്താന് നന്നായി അറിയാമായിരുന്നു. ലോകരക്ഷകന്‍പോലും അവന്‍റെ ആക്രമണങ്ങളെ ചെറുത്തുനിന്നത് ദൈവവചനത്താലാണ്. ഓരോ ആക്രമണത്തിലും ക്രിസ്തു നിത്യസത്യത്തിന്‍റെ കവചം അവതരിപ്പിച്ചുകൊണ്ട് പറഞ്ഞു: "തിരുവചനത്തില്‍ ഇപ്രകാരം എഴുതിയിരിക്കുന്നു." ശത്രുവിന്‍റെ എല്ലാ നിര്‍ദ്ദേശങ്ങളോടും അവന്‍ വാക്കിന്‍റെ ജ്ഞാനത്തെയും ശക്തിയെയും എതിര്‍ത്തു. സാത്താന്‍ മനുഷ്യരുടെ മേല്‍ തന്‍റെ ആധിപത്യം നിലനിര്‍ത്താനും മാര്‍പാപ്പയുടെ അധികാരം സ്ഥാപിക്കുവാനും അവരെ അജ്ഞതയില്‍ നിര്‍ത്തേണ്ടത് അത്യന്താപേക്ഷിതമാണ്. തിരുവെഴുത്തുകള്‍ ദൈവത്തെ ഉയര്‍ത്തുകയും സാധാരാണ മനുഷ്യരെ അവരുടെ യഥാര്‍ത്ഥസ്ഥാനത്ത് സ്ഥാപിക്കുകയും ചെയ്യും. അതിനായി തിരുവെഴുത്തിലെ വിശുദ്ധസത്യങ്ങള്‍ മറച്ചുവെയ്ക്കുകയും അടിച്ചമര്‍ത്തുകയും വേണം. ഈ യുക്തി റോമന്‍ സഭ സ്വീകരിച്ചു. നൂറുകണക്കിനു വര്‍ഷങ്ങള്‍ വേദപുസ്തകത്തിന്‍റെ പ്രചാരം നിരോധിച്ചിരുന്നു. ജനങ്ങള്‍ക്ക് അത് വായിക്കുന്നതിന് വിലക്കുണ്ടായിരുന്നു. തത്വദീക്ഷയില്ലാത്ത പുരോഹിത്മാരും അദ്ധ്യക്ഷന്മാരും അവരുടെ സ്ഥാനങ്ങള്‍ നിലനിര്‍ത്തുവാന്‍ അതിന്‍റെ പഠിപ്പിക്കലുകളെ വ്യാഖ്യാനിച്ചു. അങ്ങനെ മാര്‍പാപ്പ ഭൂമിയിലെ, ദൈവത്തിന്‍റെ പ്രതിപുരുഷനായി ഏതാണ്ട് സാര്‍വത്രികമായി അംഗീകരിക്കപ്പെട്ടു. ദൈവാലയത്തിന്‍റെയും രാജ്യത്തിന്‍റെയും അധികാരവും ലഭിച്ചു. (എലന്‍ ജി വൈറ്റ്, ദി ഗ്രേറ്റ് കോണ്‍ട്രവേഴ്സി പേജ് 51.)

`ദൈവവചനത്തെ വളച്ചൊടിക്കുവാനും തെറ്റായി വ്യാഖ്യാനിക്കുവാനും സാത്താന്‍ ശ്രമിക്കുന്ന വഴികള്‍ ചര്‍ച്ച ചെയ്യുക.`