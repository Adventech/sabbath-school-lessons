---
title:  തിരുവെഴുത്തുകള്‍ക്ക് പുറമെ മാനുഷിക യുക്തി
date:   17/04/2024
---

നമ്മുടെ മനസ്സിലൂടെ പരിശുദ്ധാത്മാവ് പ്രവര്‍ത്തിക്കുന്നു. പ്രപഞ്ചത്തിന്‍റെ നിഗൂഢതകള്‍ പര്യവേക്ഷണം ചെയ്യാന്‍ അവന്‍ നമ്മെ ക്ഷണിക്കുന്നു. ആരോ പറഞ്ഞതുപോലെ "ക്രിസ്ത്യാനികളായ നമ്മള്‍ ദൈവാലയ പ്രവേശനകവാടത്തില്‍ എത്തുമ്പോള്‍ നമ്മുടെ ബുദ്ധി സജ്ജമാണോ എന്ന് പരിശോധിക്കുന്നില്ല." എന്നിരുന്നാലും മനുഷ്യയുക്തിയുടെ മാത്രം തിളക്കംകൊണ്ട് തിരുവെഴുത്തിലെ ദൈവിക സത്യങ്ങള്‍ കണ്ടെത്താന്‍ സാദ്ധ്യമാകയില്ല. സത്യം മനുഷ്യന്‍റെ അഭിപ്രായമല്ല. ദൈവിക വെളിപ്പാടിന്‍റെ കാര്യമാണ്.

`വായിക്കുക: സദൃശ. 16:25; ന്യായ. 21:25; യെശ. 53:6. സാത്താന്‍റെ വഞ്ചനയുടെ തന്ത്രങ്ങളെക്കുറിച്ച് ഈ തിരുവചനഭാഗങ്ങള്‍ എന്താണ് വെളിപ്പെടുത്തുന്നത്?`

ദൈവത്തിന്‍റെ ഇഷ്ടം മനസ്സിലാക്കാന്‍, പരിശുദ്ധാത്മാവിന്‍റെ സഹായമില്ലാതെയും ദൈവവചനത്തിലെ ജ്ഞാനമില്ലാതെയുമുള്ള മാനുഷിക ന്യായവാദം മതിയെന്ന് വിശ്വസിക്കുവാന്‍ നമ്മെ പ്രേരിപ്പിക്കുന്നതാണ് പിശാചിന്‍റെ ഏറ്റവും ഫലപ്രദമായ വഞ്ചന. നമ്മുക്ക് അല്ലെങ്കില്‍ മുഴുവന്‍ സംസ്കാരങ്ങള്‍ക്കും ശരിയെന്നു തോന്നുന്ന ഒരു വഴിയുണ്ടാകാം. പക്ഷേ ദൈവത്തിന്‍റെ ദൃഷ്ടിയില്‍ അത് തികച്ചും തെറ്റായിരിക്കാം.

കുറച്ചു വര്‍ഷങ്ങള്‍ക്കുമുമ്പ് ഞാനും എന്‍റെ ഭാര്യയും ഞങ്ങള്‍ താമസിച്ചിരുന്ന ഹോട്ടലിന് സമീപമുള്ള കാടുകളില്‍ രാത്രി കാല്‍നടയാത്ര നടത്താന്‍ തീരുമാനിച്ചു. സാധാരണഗതിയില്‍, എനിക്ക് ദിശാസൂചനകള്‍ നന്നായി അറിയാം. ഏകദേശം ഒരു മണിക്കൂറോളമുള്ള കാല്‍നടയാത്രയ്ക്ക് ശേഷം വിവിധ പാതകളിലൂടെ, ചെറിയ പ്രയാസത്തോടെ തിരിച്ചുവരാന്‍ കഴിയുമെന്ന് എനിക്ക് ഉറപ്പുണ്ടായിരുന്നു. പക്ഷേ താമസിയാതെ ഒരു കാര്യം ഞങ്ങള്‍ക്ക് ബോദ്ധ്യപ്പെട്ടു. വഴിതെറ്റി കാട്ടില്‍ നഷ്ടപ്പെട്ടതായി ഞങ്ങള്‍ മനസ്സിലാക്കി. ഞങ്ങള്‍ നിരാശയിലായി. സൂര്യന്‍ അസ്തമിച്ചു. ഏറ്റവും മോശമായത് സംഭവിക്കുമെന്നു ഞാന്‍ ഭയപ്പെട്ടു. ഭാഗ്യവശാല്‍ വഴി അറിയാവുന്ന മറ്റ് ചില കാല്‍നടയാത്രക്കാരെ ഞങ്ങള്‍ കണ്ടു. ഞങ്ങള്‍ കുറഞ്ഞത് അഞ്ചു കിലോമീറ്റര്‍ അകലെയായിരുന്നു. പക്ഷേ ഒരു പ്രധാനറോഡിന് സമീപം ആയിരുന്നു. അവരുടെ കാര്‍ സമീപത്ത് പാര്‍ക്ക് ചെയ്തിരുന്നതിനാല്‍, അവര്‍ ഞങ്ങള്‍ക്ക് ഹോട്ടലിലേക്ക് ഒരു സവാരി വാഗ്ദാനം ചെയ്തു. വഴി അറിയാവുന്ന ഒരാളെയും ഞങ്ങളെ ഞങ്ങളുടെ ലക്ഷ്യസ്ഥാനത്ത് എത്തിക്കുവാന്‍ കഴിവുള്ള ഒരാളെയും കണ്ടെത്തിയെന്നു പറയുന്നത് ഞങ്ങളുടെ ജീവിതത്തിനു തന്നെ വലിയ വ്യത്യാസം വരുത്തി.

ഭൂമിയില്‍നിന്ന് സ്വര്‍ഗ്ഗത്തിലേക്കുള്ള നമ്മുടെ യാത്രയില്‍ ദൈവം നമ്മെ തനിച്ചാക്കിയിട്ടില്ല. സ്വര്‍ഗ്ഗീയവീട്ടിലേക്ക് നയിക്കുന്ന വിശുദ്ധഗ്രന്ഥത്തിലേക്ക്, പരിശുദ്ധാത്മാവ് നമ്മെ നയിക്കുന്നു. സത്യവും കള്ളവും, ശരിയും തെറ്റും, നന്മയും തിന്മയും ദൈവവചനത്തിന്‍റെ വെളിച്ചത്തില്‍ മാത്രമേ ശരിയായി മനസ്സിലാക്കുവാന്‍ കഴിയുകയുള്ളൂ. ദൈവത്തിനും അവന്‍റെ വചനത്തിനും വിരുദ്ധമായിട്ടുള്ളത് തെറ്റാണ്. തെറ്റ് എല്ലായ്പോഴും അപകടമേറിയതുമാണ്. ദൈവവുമായി യോജിക്കുന്നത് സത്യവും നന്മയുമാണ്. ദൈവവചനത്തെ സത്യത്തിന്‍റെയും ധാര്‍മ്മികതയുടെയും അന്തിമ മദ്ധ്യസ്ഥനാക്കുന്നത് എത്ര പ്രാധാന്യമുള്ളതാണ്.

`പരിശുദ്ധാത്മാവിന്‍റെ സഹായമില്ലാതെ മനുഷ്യമനസ്സിന് ദൈവികസത്യം കണ്ടെത്താന്‍ കഴിയാത്തത് എന്തുകൊണ്ട്? മനുഷ്യയുക്തിയും ദൈവിക വെളിപ്പാടും തമ്മിലുള്ള ബന്ധം ചര്‍ച്ചചെയ്യുക. ദൈവിക വെളിപ്പാട് മനസ്സിലാക്കാന്‍ യുക്തി യഥാര്‍ത്ഥത്തില്‍ നമ്മെ സഹായിക്കുന്നത് എങ്ങനെ? ഉദാഹരണത്തിന്, ബാബിലോണിന്‍റെ കാലം മുതല്‍ ഭാവികാലം വരെയുള്ള ലോകചരിത്രം ഉള്‍ക്കൊള്ളുന്ന ഒരു പ്രവചനമായ ദാനീയേല്‍ 2 നോക്കുക. ഇതുപോലുള്ള ഒരു പ്രവചനം മനുഷ്യയുക്തിയെ എങ്ങനെ ശക്തമായി ആകര്‍ഷിക്കുന്നു?`