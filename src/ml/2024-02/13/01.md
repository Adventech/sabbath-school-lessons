---
title:  പാഠം
date:   22/06/2024
---

ദൈവസ്നേഹത്തിന്‍റെ വിജയം
### പഠനത്തിനുള്ള വേദഭാഗങ്ങള്‍
വെളി. 22:11,12; യിരെ. 30:5-7; സങ്കീ. 91:1-11; യിരെ. 25-33; വെളി. 21:2; വെളി. 20:11-15.

> <p>മനഃപാഠവാക്യം</p>
> "സിംഹാസനത്തില്‍നിന്നു ഒരു മഹാശബ്ദം പറയുന്നതായി ഞാന്‍ കേട്ടത്; ഇതാ മനുഷ്യരോടുകൂടെ ദൈവത്തിന്‍റെ കൂടാരം; അവന്‍ അവരോടുകൂടെ വസിക്കും; അവര്‍ അവന്‍റെ ജനമായിരിക്കും; ദൈവം താന്‍ അവരുടെ ദൈവവുമായി അവരോടുകൂടെ ഇരിക്കും. അവന്‍ അവരുടെ കണ്ണില്‍നിന്നും കണ്ണുനീര്‍ എല്ലാം തുടച്ചു കളയും. ഇനിയും മരണം ഉണ്ടാകയില്ല. ദുഃഖവും മുറവിളിയും കഷ്ടതയും ഇനി ഉണ്ടാകയില്ല. ഒന്നാമത്തേതു കഴിഞ്ഞുപോയി; സിംഹാസനത്തില്‍ ഇരിക്കുന്നവന്‍; ഇതാ, ഞാന്‍ സകലവും പുതുതാക്കുന്നു എന്ന് അരുളിച്ചെയ്തു" (വെളി. 21:3,4).

പ്രതീക്ഷകള്‍ നിറഞ്ഞ മനസ്സോടെ നമുക്ക് ഭാവിയെ അഭിമുഖീകരിക്കാം. വെല്ലുവിളി നിറഞ്ഞ സമയങ്ങള്‍ വരുമെങ്കിലും; എന്തൊക്കെ കഷ്ടപ്പാടുകളിലൂടെ കടന്നുപോകേണ്ടിവന്നാലും, എന്തൊക്കെ പ്രതിസന്ധികള്‍ സഹിക്കേണ്ടിവന്നാലും, എന്തൊക്കെ സങ്കടങ്ങള്‍ അനുഭവിക്കേണ്ടി വന്നാലും ഒരു നല്ല ദിവസം വരുമെന്ന് നമുക്ക് പ്രതീക്ഷയുണ്ടെങ്കില്‍ ഒരു പുതിയ ജീവിതം നയിക്കാം. അര്‍ത്ഥവും ലക്ഷ്യവും സന്തോഷവുമുള്ള ഒരു ജീവിതം തന്നെ നയിക്കാം. ഫ്രാങ്ക്ളിന്‍ ഡി. റൂസ്സ്വെല്‍റ്റ് 1933 മുതല്‍ 1945 വരെ യുണൈറ്റഡ് സ്റ്റേറ്റ്സിന്‍റെ പ്രസിഡന്‍റായിരുന്നു. യുണൈറ്റഡ് സ്റ്റേറ്റ്സിന്‍റെ ചരിത്രത്തിലെ ഏറ്റവും പ്രയാസമേറിയ കാലഘട്ടങ്ങളിലൊന്നാണ് അദ്ദേഹത്തിന്‍റെ ഭരണകാലം. പോളിയോ ബാധിച്ച് പരസഹായമില്ലാതെ, നടക്കാന്‍ കഴിയാതെ അദ്ദേഹം തളര്‍ന്നു. ഒരിക്കല്‍ അദ്ദേഹം ഇപ്രകാരം എഴുതി: "ചക്രവാളത്തിനപ്പുറം ഒരു മെച്ചപ്പെട്ട ജീവിതമുണ്ട്, മെച്ചപ്പെട്ട ഒരു ലോകവും ഉണ്ടെന്ന പ്രതീക്ഷയും, വിശ്വാസവും ബോദ്ധ്യവും ഞങ്ങള്‍ എപ്പോഴും മുറുകെ പിടിച്ചിരുന്നു."' ലോകത്തിലെ ഏറ്റവും പ്രഗത്ഭരായ മനുഷ്യരില്‍ ഒരാളായ ആല്‍ബര്‍ട്ട് ഐന്‍സ്റ്റീന്‍ എഴുതി, "ഇന്നലെകളില്‍നിന്ന് പഠിക്കുക, ഇന്നത്തേക്ക് ജീവിക്കുക, നാളെക്കായി പ്രതീക്ഷിക്കുക." വിക്ടോറിയ രാജ്ഞിയുടെ ഭരണകാലത്തെ ജനപ്രിയ ഇംഗ്ലീഷ് കവി ആല്‍ഫ്രഡ് ടെന്നിസണ്‍ ഒരിക്കല്‍ എഴുതി, "വരാനിരിക്കുന്ന വര്‍ഷത്തിന്‍റെ ഉമ്മറപ്പടിയില്‍ നിന്ന് പ്രത്യാശ പുഞ്ചിരിക്കുന്നു. 'ഇത് സന്തോഷകരമായിരിക്കും' എന്നു മന്ത്രിക്കുന്നു."

ഈ ക്വാര്‍ട്ടറിലെ അവസാന പാഠത്തില്‍, പ്രപഞ്ചചരിത്രത്തിലെ ഏറ്റവും ആവേശകരമായ സമയത്ത് ക്രിസ്തുവിന്‍റെ അചഞ്ചലമായ സ്നേഹവും നന്മയും തിന്മയും തമ്മിലുള്ള വന്‍പോരാട്ടത്തില്‍ അവന്‍റെ സമ്പൂര്‍ണ്ണവും സമഗ്രവുമായ വിജയവും നാം കാണും. വേദപുസ്തകത്തിലെ അവസാനപുസ്തകമായ വെളിപ്പാടില്‍ ഇന്നത്തേക്കും നാളത്തേക്കും പിന്നെ എന്നന്നേക്കുമുള്ള പ്രത്യാശ നല്‍കുന്നു.

ജൂണ്‍ 29 ശബ്ബത്തിന് തയ്യാറെടുക്കാന്‍, വന്‍വിവാദത്തിന്‍റെ 19-42 വരെയുള്ള അദ്ധ്യായങ്ങള്‍ അടിസ്ഥാനമാക്കി ഈ ആഴ്ചയിലെ പാഠം പഠിക്കുക.