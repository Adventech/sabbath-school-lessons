---
title:  പ്രത്യാശയില്‍ പ്രചോദനം
date:   11/05/2024
---

### പഠനത്തിനുള്ള വേദഭാഗങ്ങള്‍
1 തെസ്സ. 4:13-18; മത്തായി 24:27,30,32; 2 പത്രൊസ് 1:19-21; ദാനീ. 8:14; 9:20-27; എബ്രാ. 7:7-13.

> <p>മനഃപാഠവാക്യം</p>
> "അന്നാളില്‍, ഇതാ, നമ്മുടെ ദൈവം അവനെയത്രേ നാം കാത്തിരുന്നത്. അവന്‍ നമ്മെ രക്ഷിക്കും അവന്‍ തന്നെ യഹോവ; അവനെയത്രേ നാം കാത്തിരുന്നത്. അവന്‍റെ രക്ഷയില്‍ നമുക്ക് ആനന്ദിക്കാം സന്തോഷിക്കാം എന്ന് അവര്‍ പറയും" (യെശ. 25:9).

തിരുവെഴുത്തുകളുടെ കേന്ദ്രവിഷയങ്ങളിലൊന്നാണ് യേശുവിന്‍റെ രണ്ടാം വരവ്. വേദപുസ്തകത്തിന്‍റെ വിശുദ്ധപേജുകളിലൂടെ കടന്നുപോകുന്ന ഒരു സുവര്‍ണ്ണ നൂലാണിത്. ക്രിസ്തുവിന്‍റെ രണ്ടാം വരവിനെക്കുറിച്ച് പഴയനിയമത്തില്‍ 1845 പരാമര്‍ശങ്ങള്‍ ഉണ്ടെന്ന് ഒരു വേദപണ്ഡിതന്‍ കണക്കാക്കുന്നു. പുതിയനിയമത്തിലെ 260 അദ്ധ്യായങ്ങളില്‍, ക്രിസ്തുവിന്‍റെ മടങ്ങിവരവിനെക്കുറിച്ച് 300 പരാമര്‍ശങ്ങള്‍ ഉണ്ട്. ഓരോ 25 വാക്യങ്ങളിലും ഒരു പരാമര്‍ശം ഉണ്ട്. 27 പുതിയനിയമ പുസ്തകങ്ങളില്‍ 23 എണ്ണത്തിലും ഈ മഹത്തായ സംഭവത്തെ പരാമര്‍ശിക്കുന്നു.

യൂറോപ്പില്‍ നവീകരണം സ്ഥാപിക്കപ്പെടുകയും ഭിന്നിപ്പുകളും കലഹങ്ങളും മൂലം തടസ്സപ്പെടുകയും ചെയ്തതിനുശേഷം പ്രൊട്ടസ്റ്റന്‍റ് മതം അമേരിക്കയുള്‍പ്പെടെയുള്ള പുതിയ ലോകത്ത് വേരൂന്നി. തല്‍ഫലമായി പലരും ക്രിസ്തുവിന്‍റെ രണ്ടാംവരവിനെക്കുറിച്ചുള്ള സത്യം ഉള്‍പ്പെടെ സത്യത്തിന്‍റെ മേലങ്കി ഉയര്‍ത്താന്‍ ശ്രമിച്ചു.

അവരില്‍ വില്യം മില്ലര്‍ എന്ന ഒരു ബാപ്റ്റിസ്റ്റ് കര്‍ഷകനും ഉണ്ടായിരുന്നു. തന്‍റെ തിരുവചനപഠനത്തില്‍ നിന്ന് യേശു ഉടന്‍ വരുമെന്ന് അദ്ദേഹം വിശ്വസിച്ചു. അത് തന്‍റെ ജീവിതകാലത്തുതന്നെ സംഭവിക്കുമെന്ന് വിശ്വസിച്ചു. തുടര്‍ന്ന് ആ സന്ദേശം പ്രസംഗിക്കുവാന്‍ തുടങ്ങി. അങ്ങനെ ഒരു പ്രസ്ഥാനത്തിന് തുടക്കമിട്ടു. അത് വലിയ നിരാശയെ അഭിമുഖീകരിച്ചുവെങ്കിലും അനേകമാളുകള്‍ക്ക് ഇന്നും പ്രസക്തമായ തിരുവചനസത്യങ്ങള്‍ പഠിക്കുന്നതിലേക്ക് വാതില്‍ തുറന്നുകൊടുത്തു.

ക്രിസ്തുവിന്‍റെ രണ്ടാം വരവ് നൂറ്റാണ്ടുകളായി വിശ്വാസികളുടെ ഹൃദയങ്ങളില്‍ സന്തോഷം നിറച്ചത് എന്തുകൊണ്ടാണെന്നും ആ മഹത്തായ സംഭവത്തിന് നമുക്ക് എങ്ങനെ തയ്യാറാകാമെന്നും ഈ ആഴ്ചയിലെ പാഠത്തില്‍ നാം പരിശോധിക്കും.

വന്‍വിവാദത്തിന്‍റെ 18-21 വരെയുള്ള അദ്ധ്യായങ്ങളെ അടിസ്ഥാനമാക്കി ഈ ആഴ്ചയിലെ പാഠം പഠിച്ച് മേയ് 18, ശബ്ബത്തിന് തയ്യാറെടുക്കുക.