---
title:  അവന്‍റെ തിരിച്ചുവരവിന്‍റെ വാഗ്ദാനം
date:   12/05/2024
---

പ്രൊട്ടസ്റ്റന്‍റ് പരിഷ്കര്‍ത്താക്കളും ഹോളണ്ടില്‍നിന്ന് പുതിയ ലോകം തേടി പുറപ്പെട്ട തീര്‍ത്ഥാടകരും യേശുവിന്‍റെ വരവിനായി വളരെയധികം കൊതിച്ചു. അവരെ സംബന്ധിച്ചിടത്തോളം, ക്രിസ്തുവിന്‍റെ രണ്ടാം വരവ് അവര്‍ ആകാംക്ഷയോടെ കാത്തിരുന്ന സന്തോഷകരമായ സംഭവമായിരുന്നു. ജോണ്‍ വിക്ലിഫ് സഭയുടെ പ്രത്യാശയെന്ന നിലയില്‍ ക്രിസ്തുവിന്‍റെ വരവിനെ പ്രതീക്ഷിച്ചു. എല്ലാ സംഭവങ്ങളിലും ഏറ്റവും ശുഭകരമായ ക്രിസ്തുവിന്‍റെ മഹത്തായ തിരിച്ചുവരവിനെക്കുറിച്ച് സംസാരിച്ചപ്പോള്‍ കാല്‍വിന്‍ എല്ലാ പരിഷ്കര്‍ത്താക്കള്‍ക്കും വേണ്ടി സംസാരിച്ചു. ദൈവത്തിന്‍റെ വിശ്വസ്തരായ സ്ത്രീപുരുഷന്മാര്‍ കര്‍ത്താവായ യേശുക്രിസ്തുവിന്‍റെ രണ്ടാംവരവ് അതീവസന്തോഷത്തോടെ സ്വീകരിക്കേണ്ട ഒന്നാണ്. ഭയപ്പെടേണ്ട ഒന്നല്ല.

`വായിക്കുക: യോഹ. 14:1-3; 1 തെസ്സ. 4:13-18; തിത്തൊസ് 2:11-14 എന്തുകൊണ്ടാണ് ഈ വേദഭാഗങ്ങള്‍ നൂറ്റാണ്ടുകളായി ക്രിസ്ത്യാനികള്‍ക്ക് അത്തരം പ്രത്യാശ നല്‍കിയത്?`

ക്രിസ്തുവിന്‍റെ രണ്ടാം വരവിനെക്കുറിച്ചുള്ള വിശ്വാസം തിരുവെഴുത്തുകള്‍ വിശ്വസിക്കുന്ന ക്രിസ്ത്യാനികള്‍ക്ക് അത്തരം പ്രത്യാശയും സന്തോഷവും കൈവരുത്തിയത് എന്തുകൊണ്ടാണെന്ന് മനസ്സിലാക്കാന്‍ എളുപ്പമാണ്. അത് രോഗത്തിന്‍റെയും കഷ്ടപ്പാടിന്‍റെയും മരണത്തിന്‍റെയും അവസാനത്തിലേക്ക് വിരല്‍ ചൂണ്ടുന്നു. ഇത് ദാരിദ്ര്യത്തിന്‍റെയും അനീതിയുടെയും അടിച്ചമര്‍ത്തലിന്‍റെയും അവസാനത്തിലേക്ക് നയിക്കുന്നു. ഇത് കലഹം, സംഘര്‍ഷം, യുദ്ധം എന്നിവയുടെ അന്ത്യം കുറിക്കുന്നു. ഇത് സമാധാനത്തിന്‍റെയും സന്തോഷത്തിന്‍റെയും ക്രിസ്തുവിനോടൊത്ത്, എല്ലാ യുഗങ്ങളിലെയും വീണ്ടെടുക്കപ്പെട്ടവരുമായുള്ള ശാശ്വത സഹവാസത്തിന്‍റെയും ഭാവിലോകത്തെ പ്രവചിക്കുന്നു.

"കര്‍ത്താവിന്‍റെ വരവ് എല്ലാ യുഗങ്ങളിലേയും ദൈവത്തിന്‍റെ സത്യാനുഗാമികളുടെ പ്രത്യാശയായിരുന്നു. താന്‍ വീണ്ടും വരുമെന്നുള്ള രക്ഷകന്‍റെ ഒലിവുമലയിലെ വിടവാങ്ങല്‍ വാഗ്ദാനം ശിഷ്യന്മാരുടെ ഭാവിയെ പ്രകാശിപ്പിച്ചു. ദുഃഖം കെടുത്തിക്കളയുകയോ പരീക്ഷകള്‍ മങ്ങല്‍ ഏല്പിക്കുകയോ ചെയ്യാന്‍ കഴിയാത്ത അനുഗ്രഹീതമായ പ്രത്യാശയാലും സന്തോഷത്താലും അവരുടെ ഹൃദയങ്ങള്‍ നിറഞ്ഞിരിക്കുന്നു. കഷ്ടതകളുടെയും പീഡനങ്ങളുടേയും മദ്ധ്യേ വലിയവനായ ദൈവത്തിന്‍റെയും നമ്മുടെ രക്ഷകനായ യേശുക്രിസ്തുവിന്‍റെയും പ്രത്യക്ഷത അവരുടെ ഭാഗ്യകരമായ പ്രത്യാശ ആയിരുന്നു. കര്‍ത്താവിന്‍റെ വരവിന്‍റെ സാക്ഷികളാകാമെന്ന് പ്രത്യാശിച്ചിരുന്ന തങ്ങളുടെ പ്രിയപ്പെട്ടവരെ സംസ്കരിച്ചപ്പോള്‍ തെസ്സലൊനീക്യര്‍ ദുഃഖാര്‍ത്തരായിത്തീര്‍ന്നു. അവരുടെ ഉപദേഷ്ടാവായ പൗലൊസ് അപ്പൊസ്തലന്‍ കര്‍ത്താവിന്‍റെ വരവില്‍ സംഭവിക്കാനുള്ള ഉയിര്‍ത്തെഴുന്നേല്പിലേക്ക് അവരുടെ ശ്രദ്ധയെ തിരിച്ചു. "കര്‍ത്താവ് താന്‍ ഗംഭീരനാദത്തോടും പ്രധാനദൂതന്‍റെ കാഹളത്തോടുംകൂടെ സ്വര്‍ഗ്ഗത്തില്‍നിന്ന് ഇറങ്ങിവരികയും ക്രിസ്തുവില്‍ മരിച്ചവര്‍ മുമ്പേ ഉയിര്‍ത്തെഴുന്നേല്ക്കുകയും ചെയ്യും. പിന്നെ ജീവനോടെ ശേഷിക്കുന്ന നാം അവരോട് ഒരുമിച്ച് ആകാശത്തില്‍ കര്‍ത്താവിനെ എതിരേല്പാന്‍ മേഘങ്ങളില്‍ എടുക്കപ്പെടും. ഇങ്ങനെ നാം എപ്പോഴും കര്‍ത്താവിനോടുകൂടെ ഇരിക്കും. ഈ വചനങ്ങളെക്കൊണ്ട് അന്യോന്യം ആശ്വസിപ്പിച്ചുകൊള്‍വിന്‍" (1 തെസ്സ. 4:16-18). എലന്‍ ജി. വൈറ്റ് ദി ഗ്രേറ്റ് കോണ്‍ട്രവേഴ്സി, പേജ് 302.

`നമ്മുടെ വിശ്വാസവുമായി ബന്ധപ്പെട്ട്, കര്‍ത്താവിന്‍റെ രണ്ടാംവരവ് ഇത്ര പ്രാധാന്യമര്‍ഹിക്കുന്നത് എന്തുകൊണ്ടാണ്? പ്രത്യേകിച്ച് മരിച്ചവര്‍ ഉറങ്ങുന്നുവെന്ന് നമുക്കറിയാം (പാഠം - 10). എന്തുകൊണ്ടാണ് ഈ പഠിപ്പിക്കലിന് ഇത്ര പ്രാധാന്യം ലഭിക്കുന്നത്? അതില്ലായിരുന്നെങ്കില്‍, പൗലൊസ് പറഞ്ഞതുപോലെ, തീര്‍ത്തും നിരാശാജനകമായിരിക്കുന്നത് എന്തുകൊണ്ട്? (1 കൊരി. 15:15-18) കാണുക.`