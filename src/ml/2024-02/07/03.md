---
title:  സമയം പ്രതീക്ഷിക്കുന്നു
date:   13/05/2024
---

പ്രൊട്ടസ്റ്റന്‍റ് പരിഷ്കര്‍ത്താക്കള്‍ ക്രിസ്തുവിന്‍റെ അക്ഷരീയവും ദൃശ്യവും കേള്‍ക്കാവുന്നതും മഹത്തായതുമായ തിരിച്ചുവരവില്‍ വിശ്വസിച്ചിരുന്നെങ്കിലും ക്രമേണ ഈ ബൈബിള്‍ സത്യത്തിന്‍റെ ധാരണ മാറി. 19-ാം നൂറ്റാണ്ടിലെ പ്രശസ്തരായ പ്രഭാഷകര്‍ ക്രിസ്തു ഭൂമിയില്‍ തന്‍റെ രാജ്യം സ്ഥാപിക്കുമെന്നും 1000 വര്‍ഷം സമാധാനം ഉണ്ടായിരിക്കുമെന്നും പഠിപ്പിച്ചു. ഇത് ആത്മീയ അലസതയിലേക്കും ആത്മീയ മൂല്യങ്ങളോടുള്ള നിസ്സംഗതയിലേക്കും നയിച്ചു.

അതുപോലെ ക്രിസ്തുവിന്‍റെ ശിഷ്യന്മാര്‍ മിശിഹായുടെ വരവിന്‍റെ സ്വഭാവം തെറ്റിദ്ധരിച്ചു. പാപത്തിന്‍റെ ശിക്ഷാവിധിയില്‍നിന്നും തങ്ങളെ വിടുവിക്കുന്നവനല്ല. പകരം റോമന്‍ അടിമത്ത്വത്തിന്‍റെനുകം തകര്‍ക്കുന്ന, കീഴടക്കുന്ന ഒരു സേനാപതിയായി അവന്‍ വരുമെന്ന് അവര്‍ കരുതി. കര്‍ത്താവ് വരുന്നതെങ്ങനെയെന്ന് മനസ്സിലാക്കുന്നതില്‍ ശിഷ്യന്മാര്‍ പരാജയപ്പെട്ടു.

`വായിക്കുക: അ.പ്ര. 1:9-11; വെളി. 1:7; മത്തായി 24:27,30,31. നമ്മുടെ കര്‍ത്താവിന്‍റെ മടങ്ങിവരവിന്‍റെ രീതിയെക്കുറിച്ച് ഈ വാക്യങ്ങള്‍ നമ്മെ എന്താണ് പഠിപ്പിക്കുന്നത്?`

ക്രിസ്തു ആദ്യമായി ബേത്ലഹേമിലെ പുല്‍ത്തൊട്ടിയില്‍ ഒരു ശിശുവായി വന്നപ്പോള്‍, വളരെക്കുറച്ച് ആളുകള്‍ക്കേ അവന്‍റെ വരവ് വിവേചിച്ചറിയുവാന്‍ കഴിഞ്ഞുള്ളൂ. എന്നാല്‍ രണ്ടാം തവണ കര്‍ത്താവ് വരുമ്പോള്‍ 'ഓരോ കണ്ണുകളും' അവന്‍ വരുന്നത് കാണും. ഓരോ ചെവിയിലും അവന്‍റെ തിരിച്ചുവരവിന്‍റെ കാഹളശബ്ദം മുഴങ്ങും. ഓരോ മനുഷ്യനും ഭൂമിയിലായിരിക്കുമ്പോള്‍ അവന്‍റെ മഹത്വം കാണും. നാം വഞ്ചിക്കപ്പെടേണ്ടതില്ല. കര്‍ത്താവിന്‍റെ മടങ്ങിവരവിനെ ചുറ്റിപ്പറ്റിയുള്ള സംഭവങ്ങള്‍ തിരുവെഴുത്തുകള്‍ ധാരാളമായി വ്യക്തമാക്കിയിട്ടുണ്ട്.

ബൈബിളില്‍ വെളിപ്പെട്ടിരിക്കുന്ന ഏറ്റവും ഗൗരവമേറിയതും എന്നാല്‍ മഹത്തായതുമായ ഒരു സത്യമാണ് വീണ്ടെടുപ്പിന്‍റെ മഹത്തായ പ്രവൃത്തി പൂര്‍ത്തിയാക്കാനുള്ള ക്രിസ്തുവിന്‍റെ രണ്ടാംവരവ്. അവന്‍റെ തീര്‍ത്ഥാടകര്‍ക്ക് മരണത്താഴ്വരയിലൂടെ യാത്ര ചെയ്യുവാന്‍ വളരെയേറെയുണ്ട്. അവന്‍റെ പ്രത്യക്ഷതയെക്കുറിച്ചുള്ള വാഗ്ദാനത്തില്‍ സന്തോഷകരമായ പ്രത്യാശ നല്‍കുന്നു. പുനരുത്ഥാനവും ജീവനും ആയവന്‍ അവന്‍റെ ബഹിഷ്കരിക്കപ്പെട്ടവരെ തിരികെ വീട്ടിലേക്ക് കൊണ്ടുവരും. കര്‍ത്താവിന്‍റെ രണ്ടാം വരവിനെക്കുറിച്ചുള്ള ഉപദേശമാണ് വിശുദ്ധ തിരുവെഴുത്തുകളുടെ വളരെ പ്രധാനപ്പെട്ട ആശയം. ആദിമ ദമ്പതികള്‍ ദുഃഖത്തോടെ ഏദന്‍ പറുദീസയില്‍നിന്നും പടിയിറങ്ങിയ നാള്‍മുതല്‍ വിനാശകന്‍റെ ശക്തി തകര്‍ത്ത്, നഷ്ടപ്പെട്ട പറുദീസയിലേക്ക് അവരെ തിരികെ കൊണ്ടുവരാന്‍ വാഗ്ദത്ത മിശീഹായുടെ വരവിനായി വിശ്വാസത്തിന്‍റെ മക്കള്‍ കാത്തിരിക്കുന്നു. (എലന്‍ ജി. വൈറ്റ് ദി ഗ്രേറ്റ് കോണ്‍ട്രവേഴ്സി, പേജ് 299).

ആദ്യകാല അഡ്വന്‍റിസ്റ്റ് നേതാവ് ലൂഥര്‍ വാറന്‍ യുവാക്കളോട് പറയാറുണ്ടായിരുന്നു. "ക്രിസ്തുവിന്‍റെ വരവിന് തയ്യാറാകാനുള്ള ഒരേയൊരു മാര്‍ഗ്ഗം ഒരുങ്ങുക, ഒരുങ്ങി നില്ക്കുക" എന്നതാണ്. ക്രിസ്തുവിന്‍റെ പെട്ടെന്നുള്ള മടങ്ങിവരവിന്‍റെ സന്ദേശം നമ്മില്‍ ഓരോരുത്തരോടും നല്‍കുന്ന അടിയന്തിര അഭ്യര്‍ത്ഥന നമ്മുടെ ഹൃദയങ്ങളെ പരിശോധിക്കുകയും നമ്മുടെ ആത്മീയ ജീവിതത്തെ വിലയിരുത്തുകയും ചെയ്യുക എന്നതാണ്. അത് ദൈവിക ജീവിതത്തിലേക്കുള്ള ആഹ്വാനമാണ്. ക്രിസ്തുവിന്‍റെ മടങ്ങിവരവിന്‍റെ മഹത്വത്തിന്‍റെ ജ്വലിക്കുന്ന വെളിച്ചത്തില്‍ നിഷ്പക്ഷത ഉണ്ടാകില്ല.

`വായിക്കുക: 1 തെസ്സ. 5:2-5; എബ്രാ. 9:28. ക്രിസ്തുവിന്‍റെ വരവിന്‍റെ രീതിയെക്കുറിച്ച് ഈ വേദഭാഗങ്ങള്‍ നമുക്ക് എന്ത് പ്രോത്സാഹനം നല്‍കുന്നു?`