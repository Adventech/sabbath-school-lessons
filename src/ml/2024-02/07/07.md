---
title:  കൂടുതല്‍ ചിന്തകള്‍
date:   17/05/2024
---

70 ആഴ്ചകളുടെയും 2300 ദിവസങ്ങളുടെയും പ്രവചനങ്ങള്‍ക്കായി ഇനി പറയുന്ന ചാര്‍ട്ട് നോക്കുക. പ്രവചനങ്ങള്‍ ആരംഭിക്കുന്നത് ബി.സി. 457 ലാണ്. 70 ആഴ്ചത്തെ പ്രവചനത്തിന് അടിസ്ഥാനമായ "മിശിഹാ രാജകുമാരനെ" ചുറ്റിപ്പറ്റിയുള്ള സംഭവങ്ങള്‍ മുന്‍കൂട്ടി പറയുന്നു. ആ ഉറച്ച അടിത്തറയോടെ 2300 ദിവസത്തെ പ്രവചനം 1844 ല്‍ അവസാനിക്കുന്നു.

![Chart](chart.png)

ആദ്യശിഷ്യന്മാരെപ്പോലെ, വില്യം മില്ലറും കൂട്ടാളികളും തങ്ങള്‍ വഹിച്ച സന്ദേശത്തിന്‍റെ പൊരുള്‍ മനസ്സിലാക്കിയില്ല. സഭയില്‍ വളരെക്കാലമായി സ്ഥാപിക്കപ്പെട്ട പിശകുകള്‍, സുപ്രധാനമായ ഒരു കാര്യത്തിന്‍റെ ശരിയായ വ്യാഖ്യാനത്തില്‍ എത്തിച്ചേരുന്നതില്‍നിന്ന് അവരെ തടഞ്ഞു. അതിനാല്‍, ലോകത്തിന് നല്‍കാനായി ദൈവം ഭരമേല്പിച്ച സന്ദേശം അവര്‍ പ്രഖ്യാപിച്ചുവെങ്കിലും അതിന്‍റെ അര്‍ത്ഥം തെറ്റായി മനസ്സിലാക്കിയതിനാല്‍ അവര്‍ നിരാശരായി. എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 351, 352.

എന്നിരുന്നാലും ന്യായവിധിയുടെ മുന്നറിയിപ്പ് അതേപടി നല്‍കാന്‍ അനുവദിച്ചുകൊണ്ട് ദൈവം തന്‍റെ സദുദ്ദേശത്തെ നിറവേറ്റി. ആ മഹാദിവസം സമീപിച്ചിരിക്കുന്നു. മനുഷ്യഹൃദയത്തില്‍ ഉള്ളത് അവര്‍ക്ക് വെളിപ്പെടുത്തുന്നതിന് ഒരു ക്ലിപ്തമായ സമയപരിശോധന ദൈവഹിതപ്രകാരം അവര്‍ക്കു കൊടുത്തു. സഭയുടെ പരിശോധനയ്ക്കും ശുദ്ധീകരണത്തിനും വേണ്ടിയാണ് ഈ സന്ദേശം രൂപകല്പന ചെയ്തിരിക്കുന്നത്. അവര്‍ ലോകമോഹത്തിനുവേണ്ടിയാണോ അതോ ക്രിസ്തുവിനും സ്വര്‍ഗ്ഗത്തിനും വേണ്ടിയാണോ എന്നു കാണുവാന്‍ നയിക്കപ്പെടേണ്ടിയിരിക്കുന്നു. അവര്‍ രക്ഷകനെ സ്നേഹിക്കുന്നുവെന്ന് അവകാശപ്പെട്ടതിനാല്‍ ആ സ്നേഹത്തെ ഇപ്പോള്‍ അവര്‍ തെളിയിക്കേണ്ടിയിരിക്കുന്നു. തങ്ങളുടെ അഭിലാഷങ്ങളും ലൗകിക പ്രതീക്ഷകളും ത്യജിച്ച് തങ്ങളുടെ നാഥന്‍റെ പുനരാഗമനത്തെ സന്തോഷത്തോടെ സ്വാഗതം ചെയ്യാന്‍ അവര്‍ തയ്യാറാണോ? അവരുടെ യഥാര്‍ത്ഥ ആത്മീയ അവസ്ഥയെ തിരിച്ചറിയാന്‍ അവരെ പ്രാപ്തരാക്കുന്നതിനാണ് സന്ദേശം രൂപകല്പന ചെയ്തിരിക്കുന്നത്. മാനസാന്തരത്തോടും വിനയത്തോടും കൂടി നാഥനെ അന്വേഷിക്കുവാന്‍ അവരെ ഉണര്‍ത്തുന്നത് കര്‍ത്താവിന്‍റെ കരുണയാണ്. (എലന്‍ ജി. വൈറ്റ്. ദി ഗ്രേറ്റ് കോണ്‍ട്രവേഴ്സി പേജ് 353.)

**ചര്‍ച്ചയ്ക്കുള്ള ചോദ്യങ്ങള്‍**

`വില്യം മില്ലറുടെ അനുഭവത്തില്‍നിന്ന് നമുക്ക് എന്തു പാഠങ്ങള്‍ പഠിക്കാന്‍ കഴിയും? ദൈവം ചിലപ്പോള്‍ നമ്മുടെ തെറ്റായ ധാരണയെ മറികടക്കുമോ?`

`വേദപുസ്തകത്തിന്‍റെ സമഗ്രതയും ക്രിസ്തുവിന്‍റെ ദൈവത്വവും സ്ഥാപിക്കുന്നതില്‍ ദാനീയേല്‍ 9:24-27 വരെയുള്ള ഭാഗങ്ങള്‍ ഗ്രഹിക്കുന്നത് ഇത്ര പ്രാധാന്യം അര്‍ഹിക്കുന്നത് എന്തുകൊണ്ട്?`

`രക്ഷാപദ്ധതിയില്‍ 'പ്രവചനം' മനസ്സിലാക്കുന്നതിന് എന്ത് പങ്കാണ് വഹിക്കാനുള്ളത്? ദൈവിക പദ്ധതിയില്‍ പ്രവചനത്തിന് ഇത്ര പ്രാധാന്യമുള്ളത് എന്തുകൊണ്ടാണ്?`