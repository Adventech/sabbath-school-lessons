---
title:  മൂന്നു മാലാഖമാരുടെ സന്ദേശം
date:   30/05/2024
---

വെളിപ്പാട് 14:7 ല്‍ ഒന്നാമത്തെ ദൂതന്‍ ഉച്ചത്തില്‍ വിളിച്ചു പറയുന്നു, "ദൈവത്തെ ഭയപ്പെട്ട് അവനു മഹത്വം കൊടുപ്പിന്‍, അവന്‍റെ ന്യായവിധിയുടെ നാഴിക വന്നിരിക്കുന്നു, ആകാശവും ഭൂമിയും സമുദ്രവും നീരുറവുകളും ഉണ്ടാക്കിയവനെ നമസ്കരിപ്പിന്‍ എന്ന് അവന്‍ അത്യുച്ചത്തില്‍ പറഞ്ഞുകൊണ്ടിരുന്നു." ആസന്നമായ ന്യായവിധിയുടെ വെളിച്ചത്തില്‍ സ്രഷ്ടാവിനോട് നമ്മുടെ പരമമായ കൂറും ഹൃദയംഗമായ ആരാധനയും നല്‍കണമെന്നാണ് സ്വര്‍ഗ്ഗത്തിന്‍റെ അഭ്യര്‍ത്ഥന.

രണ്ടാമത്തെ ദൂതന്‍ പ്രഖ്യാപിക്കുന്നു. "വീണുപോയി തന്‍റെ ദുര്‍ന്നടപ്പിന്‍റെ ക്രോധമദ്യം സകല ജാതികളെയും കുടിപ്പിച്ച മഹതിയാം ബാബിലോണ്‍ വീണുപോയി എന്നു പറഞ്ഞു" (വെളി. 14:8). ബാബിലോണ്‍ വീഴ്ച ഭവിച്ച ഒരു മതവ്യവസ്ഥയെ പ്രതിനിധീകരിക്കുന്നു. ഇത് ഒന്നാം ദൂതന്‍റെ ദൂത് നിരസിച്ച് തെറ്റായ ആരാധനാ സമ്പ്രദായത്തിന് അനുകൂലമായി വിശ്വാസത്യാഗപരമായ മതവ്യവസ്ഥയെ പിന്‍തുടരുന്നു. അതുകൊണ്ടാണ് മൃഗത്തെയും അതിന്‍റെ പ്രതിമയെയും ആരാധിക്കുന്നതിനെതിരെ വെളിപ്പാട് 14:9-11 വരെയുള്ള വേദഭാഗത്ത് മുന്നറിയിപ്പ് തരുന്നത്. ഇവിടെ വിരുദ്ധമായ രണ്ടുതരം തിരഞ്ഞെടുപ്പുകളെപ്പറ്റി പ്രസ്താവിക്കുന്നു. ഒന്നുകില്‍ സൃഷ്ടിതാവിനെ ആരാധിക്കുക അല്ലെങ്കില്‍ മൃഗത്തെ ആരാധിക്കുക. ഈ ഭൂമിയിലെ ഓരോ വ്യക്തിയ്ക്കും അവരുടെ പൂര്‍ണ്ണമായ വിധേയത്വം ആരോടാണ് - ഒന്നുകില്‍ യേശു, അല്ലെങ്കില്‍ സാത്താന്‍ എന്ന കാര്യത്തില്‍ അവരുടെ അന്തിമമായ, മാറ്റാനാകാത്ത തീരുമാനം എടുക്കും.

`വായിക്കുക: വെളി. 14:12 മൃഗത്തെ ആരാധിക്കാന്‍ വിസമ്മതിക്കുന്നവരുടെ രണ്ട് തിരിച്ചറിയല്‍ സവിശേഷതകള്‍ എന്തൊക്കെയാണ്? രണ്ടും പ്രധാനമായിരിക്കുന്നത് എന്തുകൊണ്ട്?`

ലോകചരിത്രത്തിലെ ഏറ്റവും വലിയ എതിര്‍പ്പിനും ക്രൂരമായ പീഡനങ്ങള്‍ക്കും മുന്നില്‍ ദൈവത്തോട് വിശ്വസ്തത പുലര്‍ത്തുന്ന ഒരു അന്ത്യകാല ജനതയുണ്ടാകും. ക്രിസ്തുവിന്‍റെ കൃപയാകുന്ന നീതിമൂലം അവര്‍ ലാവണ്യത്തോട് അനുസരണമുള്ളവരായി ജീവിക്കുന്നു. സൃഷ്ടിതാവിനെ ആരാധിച്ച്, മൃഗത്തെ ആരാധിക്കുന്നതിന് നേര്‍വിപരീതമായി നിലകൊള്ളുകയും ദൈവകല്പനകള്‍ അനുസരിക്കുന്നതില്‍ വിശ്വസ്തത പ്രകടിപ്പിക്കുകയും ചെയ്യുന്നു. ക്രിസ്തുവിനോടുള്ള വിധേയത്വത്തെയോ, അല്ലെങ്കില്‍ മൃഗശക്തികളോടുള്ള വിധേയത്വത്തെയോ ചൊല്ലിയുള്ള ഈ അന്തിമ സംഘര്‍ഷം നന്മയും തിന്മയും തമ്മിലുള്ള ഈ വലിയ തര്‍ക്കത്തിന്‍റെ കാതല്‍ ശബ്ബത്താണ്.

രക്ഷകന്‍റെ പ്രതിബദ്ധതയുള്ള ഈ അനുയായികള്‍ക്ക് യേശുവില്‍ "വിശ്വാസം" മാത്രമല്ല, അവര്‍ക്ക് "യേശുവിന്‍റെ" വിശ്വാസവും ഉണ്ടായിരിക്കും. യേശുവിലുള്ള വിശ്വാസം വളരെ ആഴമേറിയ വിശ്വാസമാണ്. അത് വിശ്വസ്തതയാണ്, സമര്‍പ്പണമാണ്. തന്മൂലം സമസ്ത പാതാള ദുഷ്ടശക്തികളും ഈ ഭൂമുഖത്തുള്ള എല്ലാ ഉപദ്രവങ്ങളും ഒന്നിച്ചു വന്നാലും അവരുടെ വിശ്വാസത്തെ കുലുക്കാനോ തകിടം മറിക്കാനോ ശക്തമല്ല. അത് കാണാന്‍ കഴിയാത്തപ്പോള്‍ ആശ്രയിക്കുകയും ന്യായവാദം ചെയ്യാന്‍ കഴിയാതെ വരുമ്പോള്‍ വിശ്വസിക്കുകയും മനസ്സിലാക്കാന്‍ കഴിയാത്തപ്പോള്‍ പ്രത്യാശിക്കുകയും ചെയ്യുന്ന ഒരു വിശ്വാസമാണ്. ഈ 'യേശുവിലുള്ള വിശ്വാസം' തന്നെ, വിശ്വാസത്താല്‍ നമുക്ക് ലഭിക്കുന്ന ഒരു സമ്മാനമാണ്. അത് മുന്നോട്ടുള്ള പ്രതിസന്ധിയിലൂടെ നമ്മെ കൊണ്ടുപോകും. അവസാന പ്രതിസന്ധി പൊട്ടിപ്പുറപ്പെടുകയും സാമ്പത്തിക ബഹിഷ്കരണം, പീഡനം, തടവ്, മരണം എന്നിവ നേരിടുകയും ചെയ്യുമ്പോള്‍ യേശുവിലുള്ള വിശ്വാസം, ഭൂമിയുടെ അവസാന മണിക്കൂറുകളില്‍ യേശു മടങ്ങിവരുന്നതുവരെ നമ്മെ കൊണ്ടുപോകും.

`ഭാവിയില്‍ വരാനിരിക്കുന്ന കാര്യങ്ങള്‍ക്കായി ദൈവം ഇന്ന് നിങ്ങളുടെ വിശ്വാസത്തെ എങ്ങനെയാണ് ഒരുക്കുന്നത്?`