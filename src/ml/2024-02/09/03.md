---
title:  ദൈവത്തിന്‍റെ നിയമത്തിന്‍റെ മാറ്റമില്ലായ്മ
date:   27/05/2024
---

`വായിക്കുക: മത്തായി 5:17,18; സങ്കീ. 111:7,8; സഭാ.പ്ര. 12:13,14; 1 യോഹ. 5:3; സദൃശ. 28:9. ഈ തിരുവചനഭാഗങ്ങള്‍ നിയമവുമായുള്ള ക്രിസ്ത്യാനിയുടെ ബന്ധത്തെക്കുറിച്ച് എന്താണ് പഠിപ്പിക്കുന്നത്?`

സെവന്‍ത് ഡേ അഡ്വെന്‍റിസ്റ്റ് വിശ്വാസികള്‍ ദൈവത്തിന്‍റെ നിയമത്തിന്‍റെ പവിത്രത ഉയര്‍ത്തിപ്പിടിച്ച പ്രൊട്ടസ്റ്റന്‍റ് പരിഷ്കര്‍ത്താക്കളുടെ പാത പിന്തുടരുന്നു. ജോണ്‍ വെസ്ലിയുടെ ശക്തമായ സ്ഥിരീകരണം ശ്രദ്ധിക്കുക. "മോശെ ഇസ്രായേല്‍ മക്കള്‍ക്ക് നല്‍കിയ ആചാരപരമായ എല്ലാ നിരോധന കല്പനകളും ശാസനങ്ങളും ദൈവാലയത്തിലെ പഴയ യാഗങ്ങളോടും സേവനങ്ങളോടും ബന്ധപ്പെട്ടിരിക്കുന്നു. എന്നാല്‍ നമ്മുടെ കര്‍ത്താവ് വന്നത് അവയൊക്കെ നശിപ്പിക്കാനും പൂര്‍ണ്ണമായും ഇല്ലാതാക്കാനുമാണ്. എന്നാല്‍ പത്തു കല്പനകളില്‍ അടങ്ങിയിരിക്കുന്ന, പ്രവാചകന്മാര്‍ നടപ്പിലാക്കിയ ധാര്‍മ്മികനിയമം അവന്‍ എടുത്തു കളഞ്ഞില്ല. കല്പനയുടെ ഏതെങ്കിലും ഭാഗം മാറ്റുക എന്നതായിരുന്നില്ല കര്‍ത്താവിന്‍റെ വരവിന്‍റെ ലക്ഷ്യം. ഇത് ഒരിക്കലും ലംഘിക്കാന്‍ കഴിയാത്ത ഒരു നിയമമാണ്, സ്വര്‍ഗ്ഗത്തിലെ വിശ്വസ്ത സാക്ഷിയായി ഉറച്ചുനില്ക്കുന്നു. ഈ നിയമത്തിന്‍റെ എല്ലാ ഭാഗങ്ങളും പ്രാബല്യത്തില്‍ ഉണ്ടായിരിക്കണം. എല്ലാ മനുഷ്യരാശിയും എല്ലാ പ്രായത്തിലും സമയത്തെയോ, സ്ഥലത്തെയോ അല്ലെങ്കില്‍ മാറാന്‍ ബാദ്ധ്യസ്ഥമായ മറ്റേതെങ്കിലും സാഹചര്യങ്ങളെയോ ആശ്രയിക്കുന്നില്ല. മറിച്ച് ദൈവത്തിന്‍റെ സ്വഭാവത്തെയും മനുഷ്യന്‍റെ സ്വഭാവത്തെയും അവ തമ്മിലുള്ള മാറ്റമില്ലാത്ത ബന്ധത്തെയും ആശ്രയിച്ചിരിക്കുന്നു." നമ്മുടെ കര്‍ത്താവിന്‍റെ ഗിരിപ്രഭാഷണങ്ങള്‍, ജോണ്‍ വെസ്ലി, പ്രസംഗങ്ങള്‍ ആന്‍ ആന്തോളജി. (നാഷ്വില്‍, ടി.എന്‍. അബിംഗ്ടണ്‍ പ്രസ് 1991) പേജ് 208, 209.

`പുറപ്പാട് 34:5-7 നെ റോമര്‍ 7:11,12 മായി താരതമ്യം ചെയ്യുക. സങ്കീ. 19:7-11; സങ്കീ. 89:14. കൂടാതെ സങ്കീ. 119:142,172. ദൈവത്തിന്‍റെ നിയമവും ദൈവത്തിന്‍റെ സ്വഭാവവും തമ്മിലുള്ള ബന്ധത്തെക്കുറിച്ച് ഈ വാക്യങ്ങള്‍ നമ്മോട് എന്താണ് പറയുന്നത്?`

ദൈവത്തിന്‍റെ നിയമം അവന്‍റെ സ്വഭാവവും അവന്‍റെ സിംഹാസനത്തിന്‍റെ അടിത്തറയും മനുഷ്യത്വത്തിന്‍റെ ധാര്‍മ്മിക അടിത്തറയും ആയതിനാല്‍, സാത്താന്‍ അതിനെ വെറുക്കുന്നു. "ഭൗമിക വിശുദ്ധമന്ദിരം സ്വര്‍ഗ്ഗീയ വിശുദ്ധമന്ദിരത്തിന്‍റെ പകര്‍പ്പാണെങ്കില്‍ ഭൗമിക വിശുദ്ധമന്ദിരത്തിലെ പെട്ടകത്തില്‍ സൂക്ഷിക്കപ്പെട്ടിരിക്കുന്ന ദൈവകല്പന, സ്വര്‍ഗ്ഗീയ വിശുദ്ധമന്ദിരത്തിലെ പെട്ടകത്തില്‍ സൂക്ഷിച്ചിരിക്കുന്ന ദൈവകല്പനയുടെ തനി പകര്‍പ്പായിരിക്കും. സ്വര്‍ഗ്ഗീയ വിശുദ്ധമന്ദിരത്തെ സംബന്ധിച്ച സത്യം അംഗീകരിക്കുമ്പോള്‍ ഭൗമിക വിശുദ്ധ മന്ദിരത്തെക്കുറിച്ചും അംഗീകരിക്കേണ്ടതാണ്. അങ്ങനെ വരുമ്പോള്‍ ദൈവകല്പനയെയും നാലാം കല്പനയായ ശബ്ബത്തനുഷ്ഠാനത്തെയും അംഗീകരിക്കേണ്ടതായി വരും. സ്വര്‍ഗ്ഗീയ കൂടാരത്തിലെ ക്രിസ്തുവിന്‍റെ ശുശ്രൂഷയെക്കുറിച്ച് തിരുവെഴുത്തുകള്‍ വ്യക്തമാക്കിയിട്ടും അതിനെ മനുഷ്യര്‍ എതിര്‍ക്കുവാനുള്ള കാരണം മേല്‍ പറഞ്ഞതായിരിക്കാം. (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 435.)

`പത്ത് കല്പനകള്‍ പാലിക്കാന്‍ ഞങ്ങള്‍ ബാദ്ധ്യസ്ഥരല്ലെന്ന് വാദിക്കുവാന്‍ ആളുകള്‍ പലപ്പോഴും പറയുന്ന കാരണങ്ങള്‍ എന്തൊക്കെയാണ്? യഥാര്‍ത്ഥത്തില്‍ എന്താണ് ഇതിന് പിന്നിലെന്ന് നിങ്ങള്‍ കരുതുന്നത്?`