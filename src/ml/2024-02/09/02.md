---
title:  വിശുദ്ധമന്ദിരവും നിയമവും
date:   26/05/2024
---

`വായിക്കുക: വെളി. 11:19; പുറ. 31:18; വെളി. 12:17. വിശുദ്ധമന്ദിരത്തിലെ അതിപരിശുദ്ധ സ്ഥലത്തെ നിയമ പെട്ടകത്തില്‍ എന്തായിരുന്നുവെന്ന് ഈ വാക്യങ്ങള്‍ സൂചിപ്പിക്കുന്നു?`

പാപപരിഹാരദിവസം ഒരു ന്യായവിധിയുടെ ദിവസമായിരുന്നു. അന്നേദിവസം എല്ലാ യിസ്രായേല്യരും പശ്ചാത്തപിച്ച്, ആത്മതപനം ചെയ്ത് ദൈവാലയ ശുശ്രൂഷയില്‍ പങ്കെടുക്കണം. ആരും ഒരു വേലയും ചെയ്യരുത് (ലേവ്യ. 23:29-31 കാണുക). ഈ ദിവസം മാത്രമാണ് മഹാപുരോഹിതന്‍ പാപപരിഹാരത്തിനായി അതിവിശുദ്ധസ്ഥലത്ത് പ്രവേശിക്കുന്നത്. അവിടെ വിശുദ്ധമന്ദിരത്തിന്‍റെ ഏറ്റവും അകത്തെ അറയില്‍ നിയമപ്പെട്ടകം ഉണ്ട്. പെട്ടകത്തിനുള്ളില്‍ കല്പലകകളില്‍ എഴുതിയ ദൈവത്തിന്‍റെ പത്തു കല്പനകള്‍ വെച്ചിട്ടുണ്ട്. പെട്ടകത്തെ മൂടുന്ന സുവര്‍ണ്ണ മൂടിക്ക് കൃപാസനമെന്നാണ് പേര്. പാപത്തില്‍നിന്നും വിശുദ്ധമന്ദിരത്തെ ശുദ്ധീകരിക്കാന്‍ രക്തം തളിക്കുന്നത് ഈ കൃപാസനത്തിന് മുകളിലാണ്. ദൈവസാന്നിധ്യം ഷെക്കേന മഹത്വമായി കൃപാസനത്തിന്‍റെ മുകളില്‍ പ്രത്യക്ഷമാകുന്നു. അര്‍പ്പിക്കുന്ന ഓരോ യാഗവും പാപികളായ മനുഷ്യരോടുള്ള ദൈവത്തിന്‍റെ കരുണയെ വെളിപ്പെടുത്തുന്നു. എന്നാല്‍ പാപപരിഹാരദിവസം കാണിക്കുന്നത് ന്യായവിധി ദിവസം വരെ. പാപം ഓര്‍മ്മിക്കപ്പെടുമെന്ന് കാണിക്കുന്നു (എബ്രാ. 10:3). വാസ്തവത്തില്‍ പാപം പരിപൂര്‍ണ്ണമായി നീക്കം ചെയ്യപ്പെടും. നൂറ്റാണ്ടുകള്‍ക്കുശേഷം കര്‍ത്താവായ യേശുക്രിസ്തു ക്രൂശില്‍ മരിച്ചപ്പോള്‍ അവന്‍റെ രക്തത്തിലൂടെ അത് സാദ്ധ്യമാകുന്നു. പാപത്തില്‍നിന്നും ശുദ്ധീകരിക്കപ്പെടുവാന്‍ ക്രിസ്തുവിന്‍റെ രക്തത്തിലുള്ള വിശ്വാസത്തിലൂടെ മാത്രമേ സാദ്ധ്യമാകൂ (1 പത്രൊസ് 1:18,19).

സ്വര്‍ഗ്ഗീയ വിശുദ്ധമന്ദിരത്തിലേക്ക് നോക്കുമ്പോള്‍, അപ്പൊസ്തലനായ യോഹന്നാന്‍ "സ്വര്‍ഗ്ഗത്തിലെ ദൈവത്തിന്‍റെ ആലയം തുറക്കുന്നത്" കാണുകയും അവന്‍റെ നിയമപെട്ടകം വെളിപ്പെടുത്തുകയും ചെയ്തു (വെളി. 11:19). വന്‍വിവാദം എന്ന പുസ്തകം ഈ അഭിപ്രായം കൂട്ടിച്ചേര്‍ക്കുന്നു. "സ്വര്‍ഗ്ഗത്തിലെ വിശുദ്ധമന്ദിരത്തില്‍ അതിപരിശുദ്ധ സ്ഥലത്ത്, സീനായ് മലയില്‍ ഇടിമുഴക്കങ്ങളുടെ നടുവില്‍ നിന്നുകൊണ്ട് ദൈവത്താല്‍ ഉച്ചരിക്കപ്പെട്ടതും ദൈവത്തിന്‍റെ വിരല്‍കൊണ്ട് എഴുതപ്പെട്ടതുമായ ദൈവകല്പന ഭദ്രമായി പവിത്രതയോടെ സൂക്ഷിക്കപ്പെട്ടിരിക്കയാണ്. സ്വര്‍ഗ്ഗത്തിലെ വിശുദ്ധമന്ദിരത്തില്‍ സൂക്ഷിക്കപ്പെട്ടിരിക്കുന്ന ദൈവത്തിന്‍റെ കല്പന ശിലാഫലകങ്ങളില്‍ ആലേഖനം ചെയ്തതും പഞ്ചഗ്രന്ഥത്തില്‍ മോശെ രേഖപ്പെടുത്തിയിട്ടുള്ളതുമായ പ്രമാണങ്ങള്‍ തെറ്റുപറ്റാത്ത പകര്‍പ്പായിരുന്നു. ഈ സുപ്രധാനകാര്യം മനസ്സിലാക്കിയവര്‍ ദൈവകല്പനയുടെ സുസ്ഥിരവും വിശുദ്ധവുമായ സ്വഭാവവും മനസ്സിലാക്കി. അവര്‍ കര്‍ത്താവിന്‍റെ വാക്കുകളുടെ ശക്തി മനസ്സിലാക്കി." (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 434).

ആദ്യകാല അഡ്വന്‍റിസ്റ്റ് വിശ്വാസികള്‍ വിശുദ്ധമന്ദിരത്തെക്കുറിച്ചുള്ള വേദപുസ്തക പഠിപ്പിക്കലുകള്‍ പഠിച്ചപ്പോള്‍ ദൈവത്തിന്‍റെ നിയമവും നിയമത്തിന്‍റെ ഹൃദയഭാഗത്തുള്ള ശബ്ബത്തിന്‍റെയും പ്രാധാന്യം അവര്‍ മനസ്സിലാക്കി. സ്വര്‍ഗ്ഗീയ വിശുദ്ധമന്ദിരത്തില്‍ നിയമപെട്ടകത്തിനുള്ളില്‍ ദൈവകല്പനകള്‍ ഭദ്രമായി സൂക്ഷിച്ചിട്ടുണ്ടെങ്കില്‍ അത് തീര്‍ച്ചയായും കുരിശില്‍ ഇല്ലാതാകാന്‍ കഴിയുകയില്ല എന്ന് അവര്‍ ന്യായവാദം ചെയ്തു.

`മണിക്കൂറില്‍ ആയിരം മൈല്‍ വേഗതയില്‍ എല്ലാ ആഴ്ചയും ഒരു മാറ്റവുമില്ലാതെ നമ്മുടെ അടുക്കല്‍ വരുന്ന ശബ്ബത്തിനെക്കുറിച്ച് ചിന്തിക്കുക. സൃഷ്ടിയുടെ സിദ്ധാന്തത്തിന്‍റെ പ്രാധാന്യത്തെക്കുറിച്ച് അത് നമ്മോട് എന്താണ് പറയുന്നത്? മറ്റേതു മതവിശ്വാസത്തിനാണ് ഇത്ര ശക്തവും ആവര്‍ത്തിച്ചുള്ളതുമായ ഓര്‍മ്മപ്പെടുത്തല്‍?`