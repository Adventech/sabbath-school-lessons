---
title:  വിശുദ്ധമന്ദിരത്തില്‍നിന്നുള്ള വെളിച്ചം
date:   18/05/2024
---

### പഠനത്തിനുള്ള വേദഭാഗങ്ങള്‍
പുറ. 25:8,9,40; എബ്രാ. 8:1-6; ലേവ്യ. 16:21; 29-34; ലേവ്യ. 23:26-32; എബ്രാ, 9:23-28; ദാനീ. 7:9,10; മത്തായി 25:1-13; വെളി. 11:19.

> <p>മനഃപാഠവാക്യം</p>
> "നാം ഈ പറയുന്നതിന്‍റെ സാരം എന്തെന്നാല്‍, സ്വര്‍ഗ്ഗത്തില്‍ മഹിമാസനത്തിന്‍റെ വലത്തുഭാഗത്തു ഇരുന്നവനായി, വിശുദ്ധ സ്ഥലത്തിന്‍റെയും മനഷ്യനല്ല കര്‍ത്താവ് സ്ഥാപിച്ച സത്യകൂടാരത്തിന്‍റെയും ശുശ്രൂഷകനായ മഹാപുരോഹിതന്‍ നമുക്കുണ്ട്" (എബ്രാ. 8:1,2).

1844 ഒക്ടോബര്‍ 22 ലെ നിരാശയ്ക്ക് ശേഷം, വില്യം മില്ലറിന്‍റെ അനുയായികളില്‍ ചിലര്‍ 2300 ദിവസത്തെ പ്രവചനം യേശുക്രിസ്തുവിന്‍റെ രണ്ടാം വരവിനെക്കുറിച്ചുള്ളതല്ല, മറിച്ച് യേശുക്രിസ്തുവിന്‍റെ സ്വര്‍ഗ്ഗീയമന്ദിരത്തിലെ ശുശ്രൂഷയെക്കുറിച്ചാണെന്ന് മനസ്സിലാക്കി. ഇത് എബ്രായലേഖനത്തില്‍ വളരെ ശക്തമായി ചിത്രീകരിച്ചിട്ടുണ്ട്.

സ്വര്‍ഗ്ഗത്തിലെ വിശുദ്ധമന്ദിരത്തിന്‍റെ ശുദ്ധീകരണം ഭൗമിക വിശുദ്ധമന്ദിരത്തിന്‍റെ ശുദ്ധീകരണത്തിന്‍റെ പൂര്‍ത്തീകരണമായിരുന്നു. ഈ സുപ്രധാന സത്യം നന്നായി മനസ്സിലാക്കാന്‍ ദാനീയേല്‍ 7 ഉം, ദാനീയേല്‍ 8 ഉം തമ്മിലുള്ള സമാനതകള്‍ നോക്കുക.

| ദാനീയേല്‍ 7 | ദാനീയേല്‍ 8 |
| --- | --- |
| ബാബിലോണ്‍ | |
| മേദ്യ പേര്‍ഷ്യ | മേദ്യ പേര്‍ഷ്യ |
| ഗ്രീസ് | ഗ്രീസ് |
| റോം | റോം |
| ന്യായവിധി സ്വര്‍ഗ്ഗത്തില്‍ | വിശുദ്ധ മന്ദിരത്തിന്‍റെ ശുദ്ധീകരണം |

ഈ സമാനതകള്‍ വിശുദ്ധമന്ദിരത്തിന്‍റെ ശുദ്ധീകരണത്തിന്‍റെ യഥാര്‍ത്ഥസ്വഭാവം കാണിക്കാന്‍ സഹായിക്കുന്നു. അത് ആഗമനത്തിനുമുമ്പുള്ള അന്വേഷണാത്മക ന്യായവിധിയാണ്. ഈ ആഴ്ചയിലെ പഠനത്തില്‍ വിശുദ്ധമന്ദിരത്തിലെ ക്രിസ്തുവിന്‍റെ ശുശ്രൂഷയുടെ സുപ്രധാന തിരുവചന സത്യത്തെ നമ്മള്‍ പര്യവേക്ഷണം ചെയ്യും.

വന്‍വിവാദത്തിന്‍റെ 22-24; 28 അദ്ധ്യായങ്ങളെ അടിസ്ഥാനമാക്കി ഈ ആഴ്ചയിലെ പാഠം പഠിച്ച് മേയ് 25 ലെ ശബ്ബത്തിനുവേണ്ടി ഒരുങ്ങാം.