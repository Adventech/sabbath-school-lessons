---
title:  അതിവിശുദ്ധ സ്ഥലത്തില്‍
date:   20/05/2024
---

`വായിക്കുക: ലേവ്യ. 16:21, 29-34. ലേവ്യ. 23:26-32; എബ്രാ. 9:23-28. പുരാതന യിസ്രായേലില്‍ പാപപരിഹാരദിവസം വളരെ പ്രധാനമായിരിക്കുന്നത് എന്തുകൊണ്ടാണ്?`

പുരോഹിതന്മാര്‍ വര്‍ഷത്തില്‍ എല്ലാ ദിവസവും ശുശ്രൂഷ ചെയ്യുന്നു. എന്നാല്‍ ഹീബ്രു 'യോം കിപ്പൂര്‍' എന്ന് വിളിക്കപ്പെടുന്ന പാപപരിഹാര ദിനത്തില്‍ എല്ലാ യിസ്രായേല്യരുടെയും കണ്ണുകള്‍ വിശുദ്ധമന്ദിരത്തിലേക്ക് തിരിയുന്നു. ലേവ്യപുസ്തകം 16,23 അദ്ധ്യായങ്ങളില്‍ പാപപരിഹാര ദിവസത്തില്‍ അനുഷ്ഠിക്കേണ്ടത് എന്താണെന്ന് വ്യക്തമായ നിര്‍ദ്ദേശങ്ങള്‍ നല്‍കിയിട്ടുണ്ട്. എല്ലാ പതിവ് പ്രവര്‍ത്തനങ്ങളും നിലച്ചു. എല്ലാവരും ഉപവസിച്ചു. മഹാപുരോഹിതന്‍ അവര്‍ക്കായി അതിവിശുദ്ധ സ്ഥലത്ത് ദൈവസന്നിധിയില്‍ പ്രവേശിച്ചപ്പോള്‍, ആളുകള്‍ അവരുടെ ഹൃദയങ്ങളെ പരിശോധിച്ചു. അവര്‍ താഴ്മയോടും ഹൃദയംഗമായ ഏറ്റുപറച്ചിലിലൂടെയും ദൈവത്തെ അന്വേഷിച്ചു.

പാപപരിഹാരദിനത്തില്‍, ആത്മതപനം ചെയ്യാത്ത ഏതൊരാളെയും അവന്‍റെ ജനത്തില്‍നിന്ന് ഛേദിച്ചുകളയും. പിന്നീട് അവര്‍ തിരഞ്ഞെടുക്കപ്പെട്ടവരുടെ ഭാഗമല്ല (ലേവ്യ. 23:27,29). പാപപരിഹാര ദിനത്തില്‍ മഹാപുരോഹിതന്‍ കര്‍ത്താവിന്‍റെ ആടിന്‍റെ രക്തം വിശുദ്ധമന്ദിരത്തിലേക്ക് കൊണ്ടുപോയി. അത് കൃപാസനത്തില്‍ തളിച്ചശേഷം, സ്വര്‍ണ്ണയാഗപീഠത്തിന്‍റെയും താമ്രയാഗപീഠത്തിന്‍റെയും കൊമ്പുകളില്‍ പുരട്ടേണം. വിശുദ്ധമന്ദിരം മുഴുവന്‍ പൂര്‍ണ്ണമായും ശുദ്ധീകരിക്കണം. അനുരഞ്ജനത്തിന്‍റെ അവസാനം മഹാപുരോഹിതന്‍ ജീവനുള്ള ആടിന്‍റെ മേല്‍ കൈകള്‍വെച്ച് യിസ്രായേലിന്‍റെ പാപങ്ങള്‍ ഏറ്റുപറയുന്നു. കോലാട്ടുകൊറ്റന്‍ അവരുടെ കുറ്റങ്ങളെ ഒക്കെയും മരുഭൂമിയിലേക്ക് ചുമന്നുകൊണ്ടു പോകേണം. അങ്ങനെ പാപം, പാളയത്തില്‍നിന്ന് എന്നന്നേക്കുമായി നീക്കപ്പെടണം (ലേവ്യ. 16:20-22).

ദൈനംദിന ശുശ്രൂഷകള്‍ക്കിടയില്‍ രക്തം വിശുദ്ധമന്ദിരത്തിലേക്ക് മാറ്റപ്പെടുന്നു. രേഖപ്പെടുത്തിയ പാപം അവിടെയുണ്ട് (യിരെ. 17:17). അതിന്‍റെ ആത്യന്തിക സ്വഭാവത്തിന്‍റെ ഉത്തരവാദിത്തം ദൈവം ഏറ്റെടുക്കുന്നു. പാപപരിഹാരദിനത്തില്‍ അത് വിശുദ്ധമന്ദിരത്തിന് പുറത്തേക്ക് മാറ്റപ്പെടുന്നു. സാത്താനെ പ്രതിനിധീകരിക്കുകയും പാപപ്രശ്നത്തിന്‍റെ ആത്യന്തിക ഉത്തരവാദിത്തം വെളിപ്പെടുത്തുകയും ചെയ്യുന്ന ബലിയാടായ അസ്സസ്സേലിന്‍റെ തലയില്‍ വയ്ക്കുന്നു.

ഈ ആടിനെ ദൂരെ മരുഭൂമിയിലേയ്ക്ക് അയയ്ക്കും. അങ്ങനെ പാപപരിഹാരദിവസത്തിന്‍റെ അവസാനത്തില്‍ ദൈവത്തിന് വിശുദ്ധിയുള്ള ഒരു മന്ദിരവും ശുദ്ധിയുള്ള ഒരു ജനതയും ഉണ്ടാകുന്നു. സ്വര്‍ഗ്ഗീയ വിശുദ്ധമന്ദിരത്തില്‍ ക്രിസ്തു നമുക്കുവേണ്ടി ശുശ്രൂഷ ചെയ്യുന്നു. ആദ്യം വിശുദ്ധസ്ഥലത്തും ഇപ്പോള്‍ അതിവിശുദ്ധസ്ഥലത്തും. 2300 ദിവസങ്ങളുടെ അവസാനമായ 1844 ല്‍ അതിവിശുദ്ധ സ്ഥലത്ത് ശുശ്രൂഷ ആരംഭിച്ചു.

നമ്മുടെ പകരക്കാരനായ യേശു നിമിത്തം ഈ മഹത്തായ ന്യായവിധിയിലൂടെ നാം കടന്നുപോകും. എലന്‍ ജി. വൈറ്റ് പറഞ്ഞതുപോലെ "നമുക്ക് യാതൊരു പങ്കുമില്ലാതിരുന്ന അവന്‍റെ നീതിയാല്‍, നാം നീതീകരിക്കപ്പെട്ടിരിക്കുന്നു." ദി ഡിസയര്‍ ഓഫ് ഏജസ്, പേജ് 25. ഈ നീതിയുടെ ഫലമായി നമ്മുടെമേല്‍ ചുമത്തപ്പെട്ട പാപംമൂലം നാം ആത്മാക്കളെ ക്ലേശിപ്പിക്കുന്നു. തന്‍മൂലം പാപത്തില്‍നിന്നും അകന്നു പോകുന്നു. അതിനര്‍ത്ഥം നാം തിന്മയെ അംഗീകരിക്കുന്നില്ല. പാപത്തിന് ക്ഷമ കാട്ടുന്നില്ല. താലോലിച്ചിരുന്ന പാപത്തെ മുറുകെ പിടിക്കുന്നില്ല. മറിച്ച് കൃപയില്‍ വളരുന്നു. വിശുദ്ധ ജീവിതം നയിക്കുന്നു.

`ഇന്നത്തെ നമ്മുടെ ജീവിതത്തില്‍ പാപപരിഹാര ദിനത്തിന്‍റെ പ്രാധാന്യം എന്താണ്? നമ്മുടെ ജീവിതരീതിയില്‍ അത് എന്തുകൊണ്ട് വ്യത്യാസം വരുത്തണം?`