---
title:  സ്വര്‍ഗ്ഗീയ വിശുദ്ധമന്ദിരം
date:   19/05/2024
---

`വായിക്കുക: പുറ. 25:8,9,40; എബ്രാ. 8:1-6. ഈ വേദഭാഗങ്ങളില്‍ ഏത് രണ്ട് വിശുദ്ധമന്ദിരങ്ങളെയാണ് പ്രതിപാദിച്ചിരിക്കുന്നത്?`

1844 നു ശേഷമുള്ള മാസങ്ങളില്‍, ആദ്യകാല അഡ്വന്‍റിസ്റ്റ് വിശ്വാസികള്‍, തിരുവെഴുത്തുകള്‍ പരിശോധിച്ചപ്പോള്‍, വേദപുസ്തകത്തില്‍ രണ്ട് വിശുദ്ധമന്ദിരങ്ങളെപ്പറ്റി പരാമര്‍ശിച്ചിട്ടുണ്ടെന്ന് മനസ്സിലാക്കി. അതില്‍ ഒന്ന് മോശെ നിര്‍മ്മിച്ചതും രണ്ടാമത്തേത് സ്വര്‍ഗ്ഗത്തിലെ മഹത്വമേറിയ യഥാര്‍ത്ഥ വിശുദ്ധമന്ദിരവും. തിരുവെഴുത്തുകളില്‍ വിശുദ്ധമന്ദിരം എന്ന പദം ഉപയോഗിച്ചിരിക്കുന്നത് ഒന്നാമതായി മോശെ പണിയിച്ച ഭൗമിക കൂടാരത്തെയാണ് സൂചിപ്പിക്കുന്നത്. അത് സ്വര്‍ഗ്ഗത്തിലെ സത്യകൂടാരത്തിന്‍റെ മാതൃകയാണ്. രണ്ടാമത്തേത്, ഭൗമിക കൂടാരം ചൂണ്ടിക്കാണിക്കുന്ന സ്വര്‍ഗ്ഗത്തിലെ യഥാര്‍ത്ഥ സത്യകൂടാരം. ക്രിസ്തുവിന്‍റെ ക്രൂശിലെ മരണത്തോടെ നിഴലായ ശുശ്രൂഷകളുടെ പ്രാധാന്യം നഷ്ടപ്പെട്ടു. സ്വര്‍ഗ്ഗത്തിലെ സത്യകൂടാരം പുതിയ ഉടമ്പടിയുടെ വിശുദ്ധമന്ദിരം ആണ്. ദാനീയേല്‍ 8:14 ലെ പ്രവചനം ഈ കാലഘട്ടത്തില്‍ നിവൃത്തിയായി. തന്മൂലം ഇവിടെ സൂചിപ്പിക്കുന്ന വിശുദ്ധമന്ദിരം പുതിയ ഉടമ്പടിയുടെ വിശുദ്ധമന്ദിരമായിരിക്കണം.

മരുഭൂമിയിലെ വിശുദ്ധമന്ദിരം സ്വര്‍ഗ്ഗീയ വിശുദ്ധമന്ദിരത്തിന്‍റെ ഒരു പകര്‍പ്പോ അല്ലെങ്കില്‍ മാതൃകയോ ആയിരുന്നു. ഭൗമിക വിശുദ്ധമന്ദിരത്തിലെ ശുശ്രൂഷകള്‍ ദൈവത്തിന്‍റെ ദൈവിക രക്ഷാപദ്ധതിയുടെ നിഴലായിരുന്നു. അര്‍പ്പിക്കുന്ന ഓരോ യാഗവും കാല്‍വറി ക്രൂശിലെ യേശുവിന്‍റെ ബലിയെ പ്രതിനിധീകരിക്കുന്നു (യോഹ. 1:29). ക്രിസ്തുവിന്‍റെ യാഗത്തിലൂടെ നാം പാപത്തിന്‍റെ ശിക്ഷാവിധിയില്‍നിന്ന് സ്വതന്ത്രരാകുന്നു. പാപക്ഷമ നമ്മുടേതാണ്. നമുക്കുവേണ്ടിയുള്ള യേശുക്രിസ്തുവിന്‍റെ യാഗം സ്വീകരിക്കുകയും പാപങ്ങളെ ഏറ്റുപറയുകയും ചെയ്യുമ്പോള്‍ നമ്മുടെ കുറ്റബോധം ഇല്ലാതെയാകുന്നു (1 യോഹ. 1:9). യേശു നമുക്കുവേണ്ടി മരിച്ചു, കുഞ്ഞാട് മാത്രമല്ല, നമുക്കുവേണ്ടി ജീവിക്കുന്ന പുരോഹിതന്‍ കൂടെയാണ്.

എബ്രായര്‍ 7:25 വിശദീകരിക്കുന്നു. അതുകൊണ്ട്, താന്‍ മുഖാന്തരമായി ദൈവത്തോട് അടുക്കുന്നവര്‍ക്കുവേണ്ടി പക്ഷവാദം ചെയ്വാന്‍ സദാ ജീവിക്കുന്നവനാകയാല്‍ അവരെ പൂര്‍ണ്ണമായി രക്ഷിപ്പാന്‍ അവന്‍ പ്രാപ്തനാകുന്നു. അവന്‍ പാപത്തിന്‍റെ കുറ്റബോധം നീക്കുകയും പാപത്തിന്‍റെ ശക്തിയില്‍ നിന്ന് നമ്മെ രക്ഷിക്കുകയും ചെയ്യുന്നു. റോമര്‍ 8:1-4 വരെ, 2 കൊരി. 5:21. സ്വര്‍ഗ്ഗത്തിലെ വിശുദ്ധമന്ദിരത്തിലെ യേശുവിന്‍റെ ശുശ്രൂഷ നമുക്കുവേണ്ടിയാണ്. അവന്‍റെ മദ്ധ്വസ്ഥതയുടെ ഫലമായി നമ്മുടെ ജീവിതത്തില്‍ പിടിമുറുക്കിയിരിക്കുന്ന പാപം തകര്‍ന്നിരിക്കുന്നു. നാം ഇനിയും പാപത്തിന്‍റെ അടിമത്ത്വത്തിലല്ല. ക്രിസ്തുവില്‍ നാം സ്വതന്ത്രരാണ്. പാപത്തിന്‍റെ ശിക്ഷാവിധിയില്‍നിന്നും പാപത്തിന്‍റെ നിയന്ത്രണത്തില്‍നിന്നും നാം സ്വതന്ത്രരാണ്. വിശ്വാസത്താല്‍ നാം ക്രിസ്തുവിനെ മുറുകെ പിടിക്കുമ്പോള്‍ നമുക്ക് രക്ഷയുടെ ഉറപ്പുണ്ട്.

`യേശു സ്വര്‍ഗ്ഗത്തില്‍ നിങ്ങള്‍ക്കുവേണ്ടി ശുശ്രൂഷ ചെയ്യുന്നു എന്നതിന്‍റെ അര്‍ത്ഥമെന്താണ്? അതിന്‍റെ അര്‍ത്ഥം അവന്‍ നിങ്ങള്‍ക്കുവേണ്ടി മദ്ധ്യസ്ഥത വഹിക്കുന്നു എന്നാണോ? നിങ്ങള്‍ക്ക് ഒരു മദ്ധ്യസ്ഥന്‍ ആവശ്യമായിരിക്കുന്നത് എന്തുകൊണ്ട്? ഈ സത്യം നല്ല വാര്‍ത്ത ആയിരിക്കുന്നത് എന്തുകൊണ്ട്.`