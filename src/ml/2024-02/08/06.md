---
title:  യേശു, ന്യായവിധിയില്‍ നമ്മുടെ അഭിഭാഷകന്‍
date:   23/05/2024
---

`വായിക്കുക: എബ്രാ. 10:9-14, ഭൗമിക വിശുദ്ധമന്ദിരത്തിലെ പുരോഹിതന്‍റെ ശുശ്രൂഷയും സ്വര്‍ഗ്ഗീയ വിശുദ്ധ മന്ദിരത്തിലെ യേശുവിന്‍റെ ശുശ്രൂഷയും തമ്മിലുള്ള വ്യത്യാസം ഈ വേദഭാഗം എന്താണ് വെളിപ്പെടുത്തുന്നത്?`

ഒരിക്കലായി, എല്ലാറ്റിനുമുപരിയായി ക്രിസ്തു ക്രൂശില്‍ മരിച്ചത് പാപത്തിനുവേണ്ടിയുള്ള ഒരു തികഞ്ഞ യാഗമായിട്ടാണ്. സ്വര്‍ഗ്ഗീയ വിശുദ്ധമന്ദിരത്തിലെ അവന്‍റെ പൗരോഹിത്യശുശ്രൂഷ നമ്മെ വിശുദ്ധീകരിക്കുന്നു. ഇപ്പോള്‍ അതിവിശുദ്ധ സ്ഥലത്ത് പ്രവേശിച്ച് ന്യായവിധിയില്‍ നമ്മുടെ അഭിഭാഷകനായി നിലകൊള്ളുന്നു (1 യോഹ. 2:1). "ക്രിസ്തുവും അങ്ങനെ തന്നെ അനേകരുടെ പാപങ്ങളെ ചുമപ്പാന്‍ ഒരിക്കല്‍ അര്‍പ്പിക്കപ്പെട്ടു തനിക്കായി കാത്തു നില്ക്കുന്നവരുടെ രക്ഷെക്കായി അവന്‍ പാപം കൂടാതെ രണ്ടാമത് പ്രത്യക്ഷനാകും" (എബ്രാ. 9:28). അവന്‍റെ ത്യാഗത്തിലൂടെയും മദ്ധ്യസ്ഥതയിലൂടെയും പാപം കൈകാര്യം ചെയ്യപ്പെട്ടു. ഇപ്പോള്‍ അവന്‍ "അവന്‍റെ പ്രത്യക്ഷതയില്‍ പ്രിയംവെച്ച" ഏവര്‍ക്കുമായി വീണ്ടും വരുന്നു (2 തിമൊ. 4:8).

`വായിക്കുക: എബ്രാ. 6:9,20. എന്തുകൊണ്ടാണ് അവനെ അനുഗമിക്കുവാന്‍ അവന്‍ നമ്മെ ക്ഷണിക്കുന്നത്? പിന്തുടരുമ്പോള്‍ നാം എന്താണ് കണ്ടെത്തുന്നത്?`

മനുഷ്യനുവേണ്ടിയുള്ള സ്വര്‍ഗ്ഗീയ കൂടാരത്തിലെ ക്രിസ്തുവിന്‍റെ മദ്ധ്യസ്ഥത, ക്രൂശുമരണംപോലെ, രക്ഷാ പദ്ധതിയിലെ പ്രാധാന്യമര്‍ഹിക്കുന്ന കാര്യമാണ്. അവന്‍റെ മരണത്തിലൂടെ അവന്‍ ആരംഭിച്ച ആ വേല പുനരുത്ഥാനശേഷം പൂര്‍ത്തീകരിക്കുന്നതിന് അവന്‍ സ്വര്‍ഗ്ഗാരോഹണം ചെയ്തു. വിശ്വാസത്താല്‍ നാം തിരശ്ശീലയ്ക്കകത്തേക്ക് പ്രവേശിക്കണം. അവന്‍ എന്നേക്കും പുരോഹിതനായി മുമ്പുകൂട്ടി നമുക്കുവേണ്ടി പ്രവേശിച്ചിരിക്കുന്നു (എബ്രാ. 6:20). അവിടെ കാല്‍വറി ക്രൂശില്‍നിന്നുള്ള പ്രകാശം പ്രതിഫലിക്കുന്നു. അവിടെ നമുക്ക് വീണ്ടെടുപ്പിന്‍റെ രഹസ്യങ്ങളെക്കുറിച്ച് കടുതല്‍ വ്യക്തമായ ഉള്‍ക്കാഴ്ച ലഭിക്കും. സ്വര്‍ഗ്ഗത്തിന്‍റെ അത്യധികമായ ചിലവിലാണ് മനുഷ്യന്‍റെ രക്ഷ സാദ്ധ്യമാക്കിയത്. ദൈവത്തിന്‍റെ കല്പന ലംഘിച്ചതിന് യാഗം ആവശ്യമായി വന്നു. പിതാവിന്‍റെ സിംഹാസനത്തിലേക്കുള്ള വഴി യേശു തുറന്നുതന്നു. യേശുവിന്‍റെ മദ്ധ്യസ്ഥതയിലൂടെ അവന്‍റെ അടുക്കല്‍ വരുന്ന എല്ലാവരുടെയും ആത്മാര്‍ത്ഥമായ ആഗ്രഹം ദൈവമുമ്പാകെ സമര്‍പ്പിക്കാം. (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 489).

വന്‍ വിവാദം പരിഹരിക്കുവാനും സാത്താന്‍റെ പിടിയില്‍നിന്ന് ഈ ഗ്രഹത്തെ രക്ഷിക്കുവാനുമുള്ള ഒരു സമ്പൂര്‍ണ്ണ പദ്ധതിയാണ് രക്ഷാപദ്ധതി. ദൈവത്തിന്‍റെ സ്നേഹത്തിനുവേണ്ടി ആകാംക്ഷയോടുകൂടി കാത്തിരിക്കുന്ന ഒരു ലോകത്തിന് യേശു സ്നേഹം വെളിപ്പെടുത്തി. അവന്‍റെ മരണം പാപത്തിന്‍റെ മ്ലേച്ഛത വെളിപ്പെടുത്തുകയും എല്ലാ മനുഷ്യര്‍ക്കും രക്ഷ നല്‍കുകയും ചെയ്തു. സ്വര്‍ഗ്ഗീയ വിശുദ്ധമന്ദിരത്തിലെ അവന്‍റെ മദ്ധ്യസ്ഥത, വിശ്വാസത്തോടെ എത്തുന്ന ഓരോരുത്തര്‍ക്കും പാപപരിഹാരത്തിന്‍റെ പ്രയോജനങ്ങള്‍ നല്‍കുന്നു.

`ക്രിസ്തുവിന്‍റെ കുരിശിലെ മരണം സ്വര്‍ഗ്ഗീയ വിശുദ്ധമന്ദിരത്തിലെ അവന്‍റെ മദ്ധ്യസ്ഥതയുമായി എങ്ങനെ ബന്ധപ്പെട്ടിരിക്കുന്നു? രക്ഷയുടെ പദ്ധതിക്ക് ന്യായവിധി ആവശ്യമായിരിക്കുന്നത് എന്തുകൊണ്ട്?`