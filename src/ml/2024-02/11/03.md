---
title:  വരാനിരിക്കുന്ന പ്രതിസന്ധി
date:   10/06/2024
---

വെളിപ്പാട് 13 ലെ മൃഗപ്രവചനത്തിന്‍റെ അടയാളം ദൈവത്തിനെതിരായ സാത്താന്‍റെ യുദ്ധത്തിന്‍റെ ഏറ്റവും രൂക്ഷവും ഏറ്റവും മോശവുമായ ഘട്ടത്തെക്കുറിച്ചാണ് നമ്മോട് പറയുന്നത്. യേശു ക്രൂശില്‍ മരിച്ചതുമുതല്‍, ശത്രുവിനറിയാമായിരുന്നു അവന്‍ പരാജയപ്പെട്ടുവെന്നുള്ള സത്യം. എന്നാല്‍ അവനോടൊപ്പം ഇറങ്ങിയവരുടെ, കഴിയുന്നത്ര എണ്ണം എടുക്കുവാന്‍ അവന്‍ തീരുമാനിച്ചു. ഈ ഉദ്യമത്തിലെ അവന്‍റെ ആദ്യതന്ത്രം വഞ്ചനയാണ്. വഞ്ചന ഫലിക്കാതെ വരുമ്പോള്‍ അവന്‍ ബലപ്രയോഗം നടത്തുന്നു. ആത്യന്തികമായി, മൃഗത്തെ ആരാധിക്കാനോ, അതിന്‍റെ അടയാളം സ്വീകരിക്കാനോ വിസമ്മതിക്കുന്ന ആരെയും വധിക്കുമെന്ന കല്പനയ്ക്ക് പിന്നില്‍ അവനാണ്.

മതപരമായ പീഡനം തീര്‍ച്ചയായും ഒട്ടും പുതിയതല്ല. ദൈവത്തിന്‍റെ കല്പന അനുസരിച്ചതിന് കായീന്‍ ഹാബേലിനെ കൊന്നതുമുതല്‍ ഇത് പ്രാബല്യത്തിലുണ്ട്. അത് വിശ്വാസികളുടെ ഇടയില്‍ പോലും സംഭവിക്കുമെന്ന് യേശു പറഞ്ഞു.

`വായിക്കുക: യോഹ. 16:2; മത്തായി 10:22; 2 തിമൊ. 3:12; 1 പത്രൊസ് 4:12. എന്ത് അനുഭവമാണ് പുതിയനിയമ സഭയ്ക്ക് ഉണ്ടായത്? അത് ക്രിസ്തുവിന്‍റെ അന്ത്യകാല സഭയ്ക്ക് എങ്ങനെ ബാധകമാണ്?`

ക്രിസ്ത്യന്‍ ചരിത്രത്തിലുടനീളം, പീഡനം സാധാരണമായിരുന്നു. എന്നാല്‍ മദ്ധ്യകാല സഭയുടെ വേദപുസ്തക വിശ്വാസികളായ ക്രിസ്ത്യാനികള്‍ക്കെതിരായ ക്രൂരമായ പീഡനങ്ങളില്‍ ഇത് പ്രത്യേകിച്ചും പ്രകടമായിരുന്നു. മൃഗത്തിന്‍റെ അടയാളം ഈ നരക ശൃംഖലയിലെ അവസാന കണ്ണിയാണ്. ഒരു നിശ്ചിത വിശ്വാസങ്ങളും അംഗീകൃത ആരാധനാ സമ്പ്രദായവും അനുസരിക്കുവാന്‍ എല്ലാവരെയും നിര്‍ബന്ധിക്കുന്നതിനാണ് രൂപകല്പന ചെയ്തിരിക്കുന്നത്.

സാമ്പത്തിക ഉപരോധത്തോടെ പീഡനം ആരംഭിക്കുമെന്ന് പ്രവചനം സൂചിപ്പിക്കുന്നു. മൃഗത്തിന്‍റെ മുദ്ര ഇല്ലെങ്കില്‍ ആര്‍ക്കും വാങ്ങാനോ വില്‍ക്കാനോ സാദ്ധ്യമല്ല. ഈ മുദ്ര സ്വീകരിക്കുവാന്‍ വിസമ്മതിക്കുന്ന ഏവരും ഒടുവില്‍ മരണ ഉത്തരവിന് കീഴിലാക്കപ്പെടും (വെളി. 13:15,17).

ക്രിസ്ത്യാനികളെന്ന് അവകാശപ്പെടുന്നവരെ അവരുടെ ജീവിതത്തില്‍ വിട്ടുവീഴ്ചകള്‍ ചെയ്യാന്‍ പ്രോത്സാഹിപ്പിച്ചുകൊണ്ട് അവസാന പരീക്ഷണങ്ങള്‍ വരുമ്പോള്‍ മൃഗത്തിന്‍റെ അടയാളം സ്വീകരിക്കുവാന്‍ പിശാച് ഇതിനകം അവരെ ഒരുക്കുന്നു. ലോകം മുഴുവന്‍ ആശ്ചര്യത്തോടെ മൃഗത്തെ പിന്‍തുടരുന്നുവെന്ന് തോന്നുമ്പോള്‍ (വെളി. 13:3) പെട്ടെന്ന് രംഗം മാറുന്നു. പ്രവചന ക്യാമറ ദൈവജനത്തെ കേന്ദ്രീകരിക്കുന്നു (വെളി. 14:12) നമുക്ക് ഈ ചിത്രം ലഭിക്കുന്നു. "ദൈവകല്പനയും യേശുവിങ്കലുള്ള വിശ്വാസവും കാത്തുകൊള്ളുന്നവര്‍ ഇതാ. ദൈവജനം ദൈവികമായ അനുസരണത്തിന്‍റെ ജീവിതമാണ് നയിക്കുന്നത്. അവന്‍റെ കൃപയാല്‍ ചുറ്റുമുള്ളതെല്ലാം കുലുങ്ങുമ്പോള്‍ അവര്‍ ഉറച്ചുനില്ക്കുന്നു. ലോകം മൃഗത്തെ പിന്‍തുടരുമ്പോള്‍ അവര്‍ കുഞ്ഞാട് പോകുന്നേടത്തൊക്കെയും അവനെ അനുഗമിക്കുന്നു" (വെളി. 14:4) ക്രിസ്തുവിന്‍റെ ശക്തിയാല്‍ അവര്‍ അവര്‍ക്കെതിരെ അണിനിരന്ന നരകശക്തികളടെ മേല്‍ വിജയം നേടും.

നാം പാഠം 9 ല്‍ കണ്ടതുപോലെ, നന്മയും തിന്മയും തമ്മിലുളള പ്രധാനസംഘര്‍ഷം ആരാധനയെ ചൊല്ലിയാണ്. മൃഗം വഞ്ചന ഉപയോഗിക്കുന്നു. അത് പരാജയപ്പെടുമ്പോള്‍ ഭീഷണിയും ബലപ്രയോഗവും ഉപയോഗിക്കുന്നു.

`നിങ്ങളുടെ ശബ്ബത്ത് ആചരണത്തില്‍ വിട്ടുവീഴ്ച ചെയ്യാനുള്ള സാമ്പത്തിക പരിഗണനകള്‍ നിങ്ങള്‍ ഇപ്പോള്‍ എത്ര പെട്ടെന്നാണ് അനുവദിക്കുന്നത്?`