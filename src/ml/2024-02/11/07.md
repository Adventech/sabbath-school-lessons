---
title:  കൂടുതല്‍ ചിന്തകള്‍
date:   14/06/2024
---

മൃഗത്തെയും അവന്‍റെ പ്രതിമയെയും ആരാധിക്കുന്നത് ദാനീയേല്‍ 3 നെ സൂചിപ്പിക്കുന്നു. അവിടെ ശദ്രക്, മേശക്ക്, അബേദ്നെഗോ എന്നിവരോട് ബാബിലോണ്‍ രാജാവ് ഒരു സ്വര്‍ണ്ണബിംബത്തിന് മുന്നില്‍ കുമ്പിടാന്‍ ആവശ്യപ്പെടുന്നു. കുമ്പിടാത്ത പക്ഷം തീച്ചൂളയിലേക്ക് എറിയപ്പെടും. പുരാതന ബാബിലോണ്‍, ആധുനിക ബാബിലോണ്‍. രണ്ടിലും വിഷയം ആരാധനയാണ്. ദൈവവചനം പഠിപ്പിക്കുന്ന മനസ്സില്‍നിന്നും അവന്‍റെ സ്നേഹത്താല്‍ രൂപാന്തരപ്പെട്ട ആത്മാവില്‍നിന്നും അവന്‍റെ ആത്മാവിനാല്‍ നിറഞ്ഞ ഹൃദയത്തില്‍നിന്നുമാണ് യഥാര്‍ത്ഥ ആരാധന ഉടലെടുക്കുന്നത്. അപ്പോള്‍ നാം "ഈ ലോകത്തോട് അനുരൂപപ്പെടാതെ" ദൈവഹിതം അനുസരിച്ച് ജീവിക്കും. അങ്ങനെ തിരുവചനത്തില്‍ കാണുന്നു. അതുമാത്രമാണ് നമ്മുടെ സുരക്ഷിതത്വം.

"ദൈവം ഒരിക്കലും ഇച്ഛയെയോ മനഃസാക്ഷിയെയോ നിര്‍ബന്ധിക്കുന്നില്ല. എന്നാല്‍ തനിക്ക് വശീകരിക്കുവാന്‍ കഴിയാത്തവരെ നിയന്ത്രിക്കാനുള്ള സാത്താന്‍റെ നിരന്തരമായ അവലംബം ക്രൂരതയുടെ നിര്‍ബന്ധമാണ്. ഭയപ്പെടുത്തിയും ബലം പ്രയോഗിച്ചും അവന്‍ മനഃസാക്ഷിയെ ഭരിക്കുവാനും ആദരവ് പിടിച്ചു പറ്റുവാനും പരിശ്രമിക്കുന്നു. ഇതു സാധിക്കുന്നതിന് ദൈവകല്പനകളെ നിസ്സാരമാക്കി തല്‍സ്ഥാനത്ത് മാനുഷിക നിയമങ്ങള്‍ പ്രാബല്യത്തില്‍ വരുത്തുവാന്‍ അവരെ പ്രേരിപ്പിച്ചുകൊണ്ട് അവന്‍ മതനേതാക്കളിലും രാഷ്ട്രീയനേതാക്കളിലും കൂടെ പ്രവര്‍ത്തിക്കുന്നു." (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 591).

"അവരുടെ മുമ്പിലുള്ള പരീക്ഷണം നേരിടണമെന്നുണ്ടെങ്കില്‍ ദൈവവചനത്തില്‍ വെളിപ്പെടുത്തിയിരിക്കുന്ന ദൈവത്തിന്‍റെ ഇഷ്ടം അവര്‍ മനസ്സിലാക്കണം. അവന്‍റെ സ്വഭാവം, ഭരണകൂടം, ഉദ്ദേശങ്ങള്‍ എന്നിവയെക്കുറിച്ച് അവര്‍ക്ക് ശരിയായ ധാരണയുണ്ടെങ്കില്‍ മാത്രമേ അവര്‍ക്ക് ദൈവത്തെ മാനിക്കാന്‍ കഴിയൂ. വേദപുസ്തക സത്യങ്ങള്‍കൊണ്ട് മനസ്സിനെ കോട്ടകെട്ടി കാക്കുന്നവരൊഴികെ മറ്റൊരും അവസാനത്തെ വലിയ സംഘട്ടനത്തില്‍ പിടിച്ചുനില്‍ക്കില്ല." (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 593).

"എന്നാല്‍ എല്ലാ ഉപദേശസംഹിതകളുടെയും മാനദണ്ഡമായും സകലവിധ നവീകരണങ്ങളുടെയും അടിസ്ഥാനമായും വേദപുസ്തകത്തെ മാത്രം കണക്കാക്കുന്ന ഒരു കൂട്ടം ജനം ഈ ഭൂമിയില്‍ ദൈവത്തിന്‍റേതായി ഉണ്ടായിരിക്കും. വിദ്യാസമ്പന്നരുടെ അഭിപ്രായങ്ങള്‍ ശാസ്ത്രീയ നിഗമനങ്ങള്‍ക്ക് വിരുദ്ധമാണ്. നിരവധി സഭകളുടെ വിരുദ്ധങ്ങളായ വൈദിക ഉപദേശക സമിതി തീരുമാനങ്ങള്‍ അഥവാ പ്രമാണങ്ങള്‍ ഭൂരിപക്ഷത്തിന്‍റെ ശബ്ദം ഇവകളിലൊന്നോ, എല്ലാമോ തന്നെ, മതവിശ്വാസത്തിന് അനുകൂലമായോ, പ്രതികൂലമായോ ആയ തെളിവായി കണക്കാക്കുവാന്‍ പാടില്ല. ഒരു വിശ്വാസ സത്യമോ, സാക്ഷ്യമോ സ്വീകരിക്കുന്നതിനു മുന്‍പേ അതിനെ പിന്‍താങ്ങുന്ന യഹോവ ഇപ്രകാരം അരുളിച്ചെയ്യുന്നു" എന്ന അവകാശവാദം പിന്നിലുണ്ടോയെന്ന് നാം നോക്കേണ്ടതാണ്." (എലന്‍ ജി. വൈറ്റ്, ദി ഗ്രേറ്റ് കോണ്‍ട്രവേഴ്സി, പേജ് 595).

**ചര്‍ച്ചയ്ക്കുള്ള ചോദ്യങ്ങള്‍**

`ക്രിസ്തുവിന്‍റെ വരവിനെക്കുറിച്ചുള്ള പ്രതീക്ഷയില്‍ നമുക്ക് എങ്ങനെ ജീവിക്കാനും ആ പ്രത്യാശ പങ്കിടുവാനും കഴിയും?`

`ആരാധനയെക്കുറിച്ചുള്ള ചോദ്യത്തില്‍ കൂടുതല്‍ ശ്രദ്ധ കേന്ദ്രീകരിക്കുക. നമ്മുടെ ദൈനംദിന ജീവിതം, നമ്മുടെ ദിനചര്യ, നാം ആരെയാണ് അല്ലെങ്കില്‍ എന്തിനെ ആരാധിക്കുന്നു എന്നതിനെക്കുറിച്ച് എന്താണ് പറയുന്നത്?`

`ഭയത്തോടെയല്ല, ആത്മവിശ്വാസത്തോടെ ഭാവിയെ നേരിടാന്‍ നമ്മെയും മറ്റുള്ളവരെയും എങ്ങനെ സഹായിക്കാനാകും?`

`അന്ത്യകാല സംഭവങ്ങള്‍ മനസ്സിലാക്കുന്നത് ഇന്നത്തെ നമ്മുടെ ജീവിതത്തില്‍ എന്ത് പ്രായോഗിക വ്യത്യാസം ഉണ്ടാക്കുന്നു?`