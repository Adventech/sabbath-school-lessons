---
title:  ആത്മാവിനാല്‍ പ്രകാശിതമാകുന്നു
date:   30/04/2024
---

ഒരു ദിവസം മാര്‍ട്ടിന്‍ ലൂഥര്‍ യൂണിവേഴ്സിറ്റി വായനശാലയില്‍ ഇരുന്നു പഠിക്കുമ്പോള്‍ തന്‍റെ ജീവിതത്തില്‍ ഒരു വഴിത്തിരിവ് ഉണ്ടായി. വേദപുസ്തകത്തിന്‍റെ ഒരു ലാറ്റിന്‍ കോപ്പി അദ്ദേഹം കണ്ടെത്തി. ഇതുപോലൊരു പുസ്തകം ഉണ്ടെന്ന് അദ്ദേഹം മുമ്പ് അറിഞ്ഞിരുന്നില്ല. വര്‍ദ്ധിച്ച സന്തോഷത്തോടെ ഓരോ വാക്യങ്ങളും അദ്ധ്യായങ്ങളും ഓരോപുസ്തകങ്ങളും അദ്ദേഹം വായിച്ചു. ദൈവവചനത്തിന്‍റെ വ്യക്തതയിലും ശക്തിയിലും അദ്ദേഹം ആശ്ചര്യപ്പെട്ടു. അദ്ദേഹം വേദപുസ്തകത്തിന്‍റെ ഓരോ താളുകളും മറിച്ചുമറിച്ചു വായിക്കുമ്പോള്‍ പരിശുദ്ധാത്മാവ് അദ്ദേഹത്തിന്‍റെ മനസ്സിനെ പ്രകാശിപ്പിച്ചുകൊണ്ടിരുന്നു. പാരമ്പര്യത്താല്‍ മറഞ്ഞിരിക്കുന്ന സത്യങ്ങള്‍ പുറത്തേക്കു വരുമ്പോള്‍ പരിശുദ്ധാത്മാവിന്‍റെ മാര്‍ഗ്ഗനിര്‍ദ്ദേശം ലൂഥറിന് അനുഭവപ്പെട്ടു. വിശുദ്ധഗ്രന്ഥത്തിന്‍റെ ഓരോ പേജുകളുമായിട്ടുള്ള തന്‍റെ ആദ്യ അനുഭവം വിവരിച്ചുകൊണ്ട് അദ്ദേഹം എഴുതി, "ദൈവം എനിക്കായി അത്തരമൊരു ഗ്രന്ഥം തന്നെങ്കില്‍."

**ബൈബിളിനെ എങ്ങനെ നാം വ്യാഖ്യാനിക്കണം എന്നതുമായി ബന്ധപ്പെട്ട് താഴെ പറയുന്ന വേദഭാഗങ്ങളില്‍നിന്ന് നമുക്ക് എന്തു തത്വങ്ങള്‍ എടുക്കാം?**

`യോഹ. 16:13-15`

`യോഹ. 14:25,26`

`2 പത്രൊസ് 1:20,21`

തിരുവചന എഴുത്തുകാര്‍ക്ക് പ്രചോദനം നല്‍കിയ അതേ പരിശുദ്ധാത്മാവ് തന്നെയാണ് തിരുവെഴുത്തുകള്‍ വായിക്കുമ്പോള്‍ നമ്മെയും നയിക്കുന്നതെന്ന ഉറപ്പാണ് ഈ വേദഭാഗങ്ങളില്‍ ഇത്ര ശക്തമായി നില്ക്കുന്നത്. പരിശുദ്ധാത്മാവ് ദൈവിക സത്യത്തിന്‍റെ ദിവ്യ വ്യാഖ്യാതാവാണ്. നിര്‍ഭാഗ്യവശാല്‍, ഇന്ന് ക്രിസ്ത്യാനിളെന്ന് അവകാശപ്പെടുന്ന പലരും തിരുവചനത്തിലെ ഈ അമാനുഷിക ഘടകത്തെ കുറച്ചുകാണുകയും മനുഷ്യഘടകത്തെ പെരുപ്പിച്ചു കാണിക്കുകയും ചെയ്യുന്നു. സാത്താന് ഇനി നമ്മില്‍നിന്ന് തിരുവെഴുത്തുകളെ അകറ്റി നിര്‍ത്തുവാന്‍ കഴിയുകയില്ല. അവന്‍ തന്‍റെ അടുത്ത ഏറ്റവും മികച്ച തന്ത്രം ആവിഷ്കരിച്ചു. വേദപുസ്തകത്തിന്‍റെ അമാനുഷിക സ്വഭാവം നീക്കം ചെയ്ത് കേവലം അതിനെ ഏറ്റവും മികച്ച സാഹിത്യമാക്കുക. അല്ലെങ്കില്‍ അതിലും മോശമായ മാര്‍ഗ്ഗത്തിലൂടെ ജനങ്ങളെ നിയന്ത്രിക്കാനുള്ള മതത്തിന്‍റെ അടിച്ചമര്‍ത്തല്‍ ഉപകരണമാക്കുക.

പുരോഹിതന്മാരും ഗുരുക്കന്മാരും മാര്‍പാപ്പമാരുമല്ല വിശുദ്ധഗ്രന്ഥമായ വേദപുസ്തകത്തിന്‍റെ വ്യാഖ്യാതാക്കള്‍ എന്നും പരിശുദ്ധാത്മാവാണ് യഥാര്‍ത്ഥ വ്യാഖ്യാതാവെന്നും നവീകരണ കര്‍ത്താക്കള്‍ മനസ്സിലാക്കി. സ്കോട്ടിഷ് പരിഷ്കര്‍ത്താവായ ജോണ്‍ നോക്സും സ്കോട്ട്ലന്‍ഡിലെ രാജ്ഞിയായ മേരിയും തമ്മില്‍ രസകരമായ ഒരു സംവാദം രേഖപ്പെടുത്തിയിട്ടുണ്ട്. "നിങ്ങള്‍ തിരുവെഴുത്തുകളെ ഒരു തരത്തില്‍ വ്യാഖ്യാനിക്കുന്നു. റോമന്‍ കത്തോലിക്കാ അദ്ധ്യാപകര്‍ മറ്റൊരു രീതിയില്‍ വ്യാഖ്യാനിക്കുന്നു. ഞാന്‍ ആരെ വിശ്വസിക്കും? ആര്‍ ഇതിന്‍റെ വിധി പ്രസ്താവിക്കും? ജോണ്‍ നോക്സ് മറുപടിയായി പറഞ്ഞു: "നിങ്ങള്‍ ദൈവത്തെ വിശ്വസിക്കുക. തന്‍റെ വചനത്തിലൂടെ ദൈവം വ്യക്തമായി സംവാദിക്കുന്നു. ദൈവവചനം പഠിപ്പിക്കുന്നതിനപ്പുറത്ത് നിങ്ങള്‍ ആരെയും വിശ്വസിക്കരുത്. ദൈവവചനം വളരെ വ്യക്തമാണ്. എന്തെങ്കിലും അവ്യക്തത നിങ്ങള്‍ക്ക് അനുഭവപ്പെടുന്നെങ്കില്‍, ഒരിക്കലും താന്‍ പറഞ്ഞതിന് എതിരായി പറയാത്ത പരിശുദ്ധാത്മാവ് അവയെ സ്പഷ്ടമാക്കിത്തരും. മര്‍ക്കടമുഷ്ടിയോടെ തന്‍റെ അജ്ഞതയില്‍ത്തന്നെ കഴിയണമെന്ന് ആഗ്രഹിക്കുന്നവര്‍ക്കൊഴിച്ച് ആര്‍ക്കും പിന്നീട് ഒരു സംശയവും ഉണ്ടാകുന്നതല്ല." (ഡേവിഡ് ലയിങ്, ജോണ്‍ നോക്സിന്‍റെ കളക്റ്റഡ് വര്‍ക്കുകള്‍, വാല്യം 2. പേജ് 281, 284 എലന്‍ ജി. വൈറ്റ് ഉദ്ധരിച്ചത്. ദി ഗ്രേറ്റ് കോണ്‍ട്രവേഴ്സി പേജ് 251.)