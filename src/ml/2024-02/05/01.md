---
title:  എല്ലാ പ്രതിബന്ധങ്ങള്‍ക്കും എതിരായ വിശ്വാസം
date:   27/04/2024
---

### പഠനത്തിനുള്ള വേദഭാഗങ്ങള്‍
സങ്കീ. 119:162; യോഹ. 16:13-15; 2 പത്രൊസ് 1:20; എഫെ. 2:8,9; റോമര്‍ 3:23,24; റോമര്‍ 6:15-18.

> <p>മനഃപാഠവാക്യം</p>
> "ഞാന്‍ നിന്നോടു പാപം ചെയ്യാതിരിക്കേണ്ടതിനു നിന്‍റെ വചനത്തെ ഹൃദയത്തില്‍ സംഗ്രഹിക്കുന്നു" (സങ്കീ. 119:11).

ഇരുപത്തിയൊന്നാം നൂറ്റാണ്ടില്‍ ജീവിക്കുന്ന ആളുകള്‍ക്ക് അവരുടെ ജീവിതത്തിന്‍റെ ഉദ്ദേശപ്രാപ്തിക്ക് തീവ്രമായി ആവശ്യമുള്ള ചിലത് പ്രൊട്ടസ്റ്റന്‍റ് നവീകരണ കര്‍ത്താക്കളുടെ കൈവശമുണ്ട്. പ്രശസ്ത അമേരിക്കന്‍ മനഃശാസ്ത്രജ്ഞനായ ഫിലിപ്പ് കുഷ്മാന്‍ തന്‍റെ പുസ്തകമായ ദി എംപ്റ്റി സെല്‍ഫില്‍, ലക്ഷ്യമില്ലാതെ ജീവിതം നയിക്കുന്ന ആളുകളെക്കുറിച്ച് ചര്‍ച്ച ചെയ്യുന്നു. അവരുടെ വിശ്വാസങ്ങള്‍ ആഴം കുറഞ്ഞതാണ്. അവര്‍ക്ക് മരിക്കാന്‍ യോഗ്യമായ യാതൊന്നുമില്ല. അതിനാല്‍ അവര്‍ക്ക് ജീവിക്കുവാനും യോഗ്യമായതൊന്നുമില്ല.

എന്നാല്‍ പ്രൊട്ടസ്റ്റന്‍റ് നവീകരണത്തിലെ പുരുഷന്മാരും സ്ത്രീകളും കുട്ടികളും നാടകീയമായി വ്യത്യസ്തരായിരുന്നു. അവര്‍ക്ക് ജീവിക്കുവാന്‍ യോഗ്യമായ ഒരു ലക്ഷ്യമുണ്ടായിരുന്നു. അവര്‍ വിശ്വസിച്ചിരുന്നത് അവര്‍ക്ക് പ്രധാനമാണ്. അവരുടെ സത്യസന്ധതയില്‍ വിട്ടുവീഴ്ച ചെയ്യാന്‍ അവര്‍ തയ്യാറായില്ല. അവരുടെ അടിസ്ഥാന വിശ്വാസങ്ങള്‍ അവരുടെ ജീവിതത്തിന്‍റെ അടിസ്ഥാന ഘടകങ്ങള്‍ ആയിരുന്നു. ഈ വിശ്വാസങ്ങളെ നിഷേധിക്കുന്നത് അവരെത്തന്നെ നിഷേധിക്കുന്നതിന് തുല്യമാണ്. മരണത്തെ അഭിമുഖീകരിക്കുമ്പോള്‍ തന്നെ അവര്‍ക്ക് ഒരു ആന്തരിക സമാധാനം ഉണ്ടായിരുന്നു.

ഈ ആഴ്ചയിലെ പഠനത്തില്‍, നവീകരണത്തില്‍നിന്നുള്ള ഉദാഹരണങ്ങളോടെ, ജീവിതത്തെ മാറ്റിമറിക്കുന്ന തിരുവെഴുത്തുകളുടെ പഠിപ്പിക്കലുകള്‍ യഥാര്‍ത്ഥ ലക്ഷ്യത്തിനും ജീവിതത്തിന്‍റെ യഥാര്‍ത്ഥ അര്‍ത്ഥത്തിനും അടിസ്ഥാനം നല്കുന്നതെങ്ങനെയെന്ന് നമ്മള്‍ അന്വേഷിക്കും. ഈ ശാശ്വത സത്യങ്ങള്‍ മനസ്സിലാക്കുന്നത്, നന്മയും തിന്മയും തമ്മിലുള്ള വലിയ തര്‍ക്കത്തിലെ അവസാന പ്രതിസന്ധിക്ക് നമ്മെ സജ്ജരാക്കും. നന്മയും തിന്മയും തമ്മില്‍ നവോത്ഥാന പരിഷ്കര്‍ത്താക്കള്‍ നടത്തിയ യുദ്ധം ഇതുവരെ അവസാനിച്ചിട്ടില്ല. അവര്‍ നിര്‍ത്തിയിടത്തുനിന്ന് മുന്നോട്ടുപോകാനാണ് നമ്മെ വിളിച്ചിരിക്കുന്നത്. നമ്മള്‍ നേരിടുന്ന എല്ലാ വെല്ലുവിളികള്‍ക്കും പര്യാപ്തമായ ഒരു ദൈവത്തെ നമുക്ക് കണ്ടെത്താനാകും. നമ്മുടെ ജീവിതത്തിന് അര്‍ത്ഥം നല്കുന്ന ഒരു ദൈവത്തെ തന്നെ കണ്ടെത്താനാകും. അങ്ങനെയൊരു അര്‍ത്ഥവും ലക്ഷ്യവും ലോകത്തിന് നല്കാന്‍ കഴിയുകയില്ല.

ദി ഗ്രേറ്റ് കോണ്‍ട്രവേഴ്സിയിലെ 7-11 വരെയുള്ള അദ്ധ്യായങ്ങള്‍ പഠിച്ച് മേയ് 4 ശബ്ബത്തിനുവേണ്ടി ഒരുങ്ങാം.