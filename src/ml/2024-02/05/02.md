---
title:  ദൈവവചനം മാത്രം
date:   28/04/2024
---

`വായിക്കുക: സങ്കീ. 119:103,104; സങ്കീ. 119:147; സങ്കീ. 119:162. ദൈവവചനത്തോടുള്ള ദാവീദിന്‍റെ മനോഭാവം എന്തായിരുന്നു. ഇതു നവീകരണക്കാരെ എങ്ങനെ സ്വാധീനിച്ചു? ഇന്നത്തെ നമ്മുടെ ജീവിതത്തെ അത് എങ്ങനെ സ്വാധീനിക്കുന്നു?`

തിരുവെഴുത്തുകളാണ് നവീകരണക്കാരുടെ വിശ്വാസത്തിന്‍റെയും അവരുടെ പഠിപ്പിക്കലിന്‍റെ സത്തയുടെയും അടിസ്ഥാനം. ദൈവപ്രചോദിതമായ "ജീവനുള്ളതും നിലനില്ക്കുന്നതുമായ ദൈവവചനം" കൈകാര്യം ചെയ്യുന്നുവെന്ന് അവര്‍ മനസ്സിലാക്കി (1 പത്രൊസ് 1:23). ഓരോ വാക്കിനും അവര്‍ വില കല്പിച്ചു. അവര്‍ അതിന്‍റെ പേജുകള്‍ വായിക്കുകയും വാഗ്ദാനങ്ങള്‍ വിശ്വസിക്കുകയും ചെയ്യുമ്പോള്‍ അവരുടെ വിശ്വാസം ശക്തിപ്പെടുകയും ധൈര്യം പുതുക്കുകയും ചെയ്തു. അങ്ങനെ ദൈവവചനത്തിലെ എല്ലാ വാഗ്ദാനങ്ങളും അവര്‍ വിശ്വസിച്ചു. ദൈവവചനത്തിലൂടെ ദൈവം നമ്മോട് വ്യക്തിപരമായി സംസാരിക്കുന്നു. നമുക്ക് അവന്‍റെ ശബ്ദം നേരിട്ട് കേള്‍ക്കാന്‍ കഴിയുന്നതുപോലെ അവന്‍ നമ്മോട് സംസാരിക്കുന്നു. ഈ വാഗ്ദാനങ്ങളിലൂടെയാണ് ക്രിസ്തു തന്‍റെ കൃപയും ശക്തിയും നമ്മോട് അറിയിക്കുന്നത്. "വൃക്ഷത്തിന്‍റെ ഇല, ജാതികളുടെ രോഗശാന്തിക്ക് ഉതകുന്നു" (വെളി. 22:2). അവ ജീവവൃക്ഷത്തിന്‍റെ ഇലകളാണ്. അവയെ സ്വീകരിക്കുകയും സ്വാംശീകരിക്കുകയും വേണം. അവ സ്വഭാവത്തിന്‍റെ ശക്തിയും ജീവിതത്തിന്‍റെ പ്രചോദനവും ഉപജീവനവും ആയിരിക്കണം. മറ്റൊന്നിനും അത്തരം രോഗശാന്തി ശക്തി ഉണ്ടാകില്ല. മുഴുവന്‍ ജീവജാലങ്ങള്‍ക്കും ജീവല്‍-ഊര്‍ജ്ജം നല്കുന്ന ധൈര്യവും വിശ്വാസവും നല്കാന്‍ മറ്റൊന്നിനും കഴിയില്ല. (എലന്‍ ജി. വൈറ്റ്. ദി മിനിസ്ട്രി ഓഫ് ഹീലിങ്, പേജ് 122.)

തിരുവെഴുത്തുകള്‍ നമ്മുടെ ദുഃഖത്തില്‍ സന്തോഷവും നമ്മുടെ തളര്‍ച്ചയില്‍ പ്രത്യാശയും നമ്മുടെ അന്ധകാരത്തില്‍ വെളിച്ചവും പ്രകാശിപ്പിക്കുന്നു. അവ നമ്മുടെ ആശയക്കുഴപ്പത്തില്‍ ഉറപ്പും നമ്മുടെ ബലഹീനതയില്‍ ശക്തിയും നമ്മുടെ അജ്ഞതയില്‍ ജ്ഞാനവും നല്കുന്നു. നാം ദൈവവചനം ധ്യാനിക്കുമ്പോള്‍, വിശ്വാസത്താല്‍ അതിന്‍റെ വാഗ്ദാനങ്ങളില്‍ പ്രതീക്ഷ വെച്ചാല്‍ ദൈവത്തിന്‍റെ ജീവദായകശക്തി നമ്മെ സമ്പൂര്‍ണ്ണമായി ശാരീരികമായും മാനസികമായും വൈകാരികമായും ആത്മീയമായും ഊര്‍ജ്ജസ്വലരാക്കുന്നു.

നവോത്ഥാന പരിഷ്കര്‍ത്താക്കള്‍ അവരുടെ മനസ്സിനെ തിരുവെഴുത്തുകളാല്‍ പൂരിതമാക്കി. അവര്‍ വചനം അനുസരിച്ചു ജീവിച്ചു. അവരില്‍ പലരും വചനം നിമിത്തം മരിച്ചു. അവര്‍ സാധാരണ ഉപരിപ്ലവമായ, ഭക്തി ജീവിതമുള്ള അശ്രദ്ധരായ ക്രിസ്ത്യാനികള്‍ ആയിരുന്നില്ല. ദൈവവചനത്തിന്‍റെ ശക്തിയില്ലാതെ അവര്‍ക്കെതിരെ അണിനിരക്കുന്ന തിന്മയുടെ ശക്തികളെ ചെറുത്തു നിര്‍ത്താനാകില്ല എന്നവര്‍ക്കറിയാമായിരുന്നു.

ബൈബിള്‍ ഇംഗ്ലീഷ് ഭാഷയിലേക്ക് വിവര്‍ത്തനം ചെയ്യുക എന്നത് ജോണ്‍ വിക്ലിഫിന്‍റെ അടങ്ങാത്ത ആഗ്രഹമായിരുന്നു. അങ്ങനെ ഒരു സാധാരണ വ്യക്തിക്ക് അതു വായിക്കുവാനും മനസ്സിലാക്കുവാനും സാധിച്ചു. അന്നത്തെ കാലത്ത് അത് നിയമവിരുദ്ധമായതിനാല്‍ അദ്ദേഹത്തെ തന്‍റെ വിശ്വാസത്തിന്‍റെ പേരില്‍ വിചാരണ ചെയ്തു. മതഭ്രാന്തനാണെന്നു വിധിച്ചു. വധശിക്ഷയ്ക്കു വിധിച്ചു. അദ്ദേഹത്തിന്‍റെ വിചാരണയില്‍, വിക്ലിഫ് സത്യസന്ധമായ ഒരു അപ്പീല്‍ നല്കി. "ആരോടാണ് നിങ്ങള്‍ വാദിക്കുന്നത്? ശവക്കുഴിയിലേക്ക് കാല്‍നീട്ടിയിരിക്കുന്ന ഒരു കിഴവനോടോ?" അല്ല. സത്യത്തോടാണ്. സത്യം നിങ്ങളെക്കാള്‍ ശക്തനാണ്. അത് നിങ്ങളുടെ മേല്‍ വിജയം വരിക്കും." (വില്ലി, പുസ്തകം 2, അദ്ധ്യായം 13, എലന്‍ ജി. വൈറ്റ്. ദി ഗ്രേറ്റ് കോണ്‍ട്രവേഴ്സി പേജ് 90.) ദൈവത്തിന്‍റെ സത്യവെളിച്ചം മദ്ധ്യകാലഘട്ടത്തിലെ അന്ധകാരത്തെ അകറ്റിയപ്പോള്‍ വിക്ലിഫിന്‍റെ മരണമൊഴി യഥാര്‍ത്ഥമായി.

`പരിശോധനാ സമയങ്ങളില്‍ തിരുവെഴുത്തുകള്‍ നിങ്ങളെ ആശ്വസിപ്പിച്ചിരിക്കുന്നത് ഏതെല്ലാം വിധങ്ങളില്‍?`