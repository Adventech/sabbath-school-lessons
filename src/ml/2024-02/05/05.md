---
title:  ക്രിസ്തു മാത്രം കൃപ മാത്രം
date:   01/05/2024
---

`വായിക്കുക: എഫെ. 2:8,9; റോമര്‍ 6:23; 5:8-10. രക്ഷാപദ്ധതിയെക്കുറിച്ച് ഈ വേദഭാഗങ്ങള്‍ എന്താണ് പറയുന്നത്?`

ദൈവം രക്ഷ ഒരു ദാനമായി നല്കിയിട്ടുള്ളതാണ്. കാല്‍വറി ക്രൂശിലെ തന്‍റെ മരണത്തിലൂടെ ക്രിസ്തു സൗജന്യമായി നല്കിയത്. വിശ്വാസത്താല്‍ സ്വീകരിക്കാന്‍ അവന്‍റെ പരിശുദ്ധാത്മാവ് നമ്മെ നയിക്കുന്നു. ദൈവത്തിന്‍റെ ദിവ്യപുത്രനായ യേശു, നമ്മുടെ പാപങ്ങള്‍ക്ക് പ്രായശ്ചിത്തം ചെയ്യാന്‍ തന്‍റെ ജീവിതം പൂര്‍ണ്ണമായി സമര്‍പ്പിച്ചു.

ദൈവിക നീതി സമ്പൂര്‍ണ്ണ അനുസരണം ആവശ്യപ്പെടുന്നു. നമ്മുടെ അപൂര്‍ണ്ണമായ ജീവിതത്തിന്‍റെ സ്ഥാനത്ത് ക്രിസ്തുവിന്‍റെ പൂര്‍ണ്ണതയുള്ള ജീവിതം നിലകൊള്ളുന്നു. നാം ലംഘിച്ചിരിക്കുന്ന ദൈവികനിയമം നമ്മെ നിത്യമരണത്തിന് വിധിക്കുന്നു. വേദപുസ്തകം വ്യക്തമാണ് നമ്മുടെ പാപപങ്കിലമായ തിരഞ്ഞെടുപ്പിലൂടെ, നമ്മുടെ ജീവിതത്തിനായുള്ള ദൈവത്തിന്‍റെ തീരുമാനത്തിന് മങ്ങലേല്പിച്ചു. നമ്മള്‍ പാപം ചെയ്തു. നമ്മളെ വിട്ടുകൊടുത്താല്‍, നമുക്ക് നീതിമാനും വിശുദ്ധനുമായ പരിശുദ്ധ ദൈവത്തിന്‍റെ നീതിയുള്ള ആവശ്യങ്ങള്‍ നിറവേറ്റാന്‍ കഴിയുകയില്ല. തത്ഫലമായി, നാം നിത്യമരണത്തിന് അര്‍ഹരാണ്. എന്നാല്‍ ഇവിടെ ഒരു സദ്വാര്‍ത്തയുണ്ട്. അപ്പൊസ്തലനായ പൗലൊസ് നമുക്ക് ഉറപ്പു നല്കുന്നു. "പാപത്തിന്‍റെ ശമ്പളം മരണമത്രേ; ദൈവത്തിന്‍റെ കൃപാവരമോ നമ്മുടെ കര്‍ത്താവായ യേശുക്രിസ്തുവില്‍ നിത്യജീവന്‍ തന്നെ" (റോമര്‍ 6:23). ഇത് ഒരു ദാനമാണ്. അത് നമുക്ക് അര്‍ഹതയില്ലാത്തതാണ്. അത് പ്രവൃത്തി മൂലമായിരുന്നെങ്കില്‍ നമുക്കത് നേടാമായിരുന്നു. സുവിശേഷത്തില്‍നിന്ന് പ്രകാശിക്കുന്ന ഏതെങ്കിലും ഒരു സത്യമുണ്ടെങ്കില്‍ അത് നമുക്ക് 'രക്ഷ' വാങ്ങാന്‍ സാദ്ധ്യമല്ല എന്നതാണ്.

മാര്‍ട്ടിന്‍ ലൂഥറും നവീകരണ പരിഷ്കര്‍ത്താക്കളും തങ്ങളുടെ രക്ഷയുടെ ഉറവിടം ക്രിസ്തുവാണെന്നും ക്രിസ്തു മാത്രമാണെന്നും കണ്ടെത്തി. അപ്പോഴാണ് ലൂഥര്‍ ക്രിസ്തുവിന്‍റെ രക്ഷാകര കൃപയുടെ സന്ദേശം പ്രസംഗിക്കാന്‍ തുടങ്ങിയത്. അദ്ദേഹത്തിന്‍റെ ഹൃദയസ്പര്‍ശിയായ, ജീവിതത്തെ മാറ്റിമറിക്കുന്ന സന്ദേശങ്ങള്‍ കേള്‍ക്കാന്‍ ജനക്കൂട്ടം ഒഴുകിയെത്തി. അവരുടെ ജീവിതത്തിന്‍റെ തരിശായ മരുഭൂമിയില്‍ കുളിര്‍ജലം ആവോളം എത്തിയതുപോലെ തോന്നി. ആളുകള്‍ മദ്ധ്യകാലസഭയുടെ പാരമ്പര്യങ്ങളാല്‍ ബന്ധിക്കപ്പെട്ടു. പഴക്കമുള്ള ആചാരങ്ങളാല്‍ ബന്ധിതരായി. ആത്മീയജീവിതം നല്കാത്ത നൂറ്റാണ്ടുകള്‍ കടന്നുപോയി. ലൂഥറിന്‍റെ സന്ദേശങ്ങള്‍ ഹൃദയങ്ങളെ സ്പര്‍ശിച്ചു. ജീവിതങ്ങള്‍ മാറ്റിമറിക്കപ്പെട്ടു.

ലൂഥര്‍ പുതിയനിയമം വായിച്ചപ്പോള്‍ ദൈവത്തിന്‍റെ നന്മയില്‍ മതിമറന്ന് അദ്ദേഹം സന്തോഷിച്ചു. മുഴുവന്‍ മനുഷ്യരാശിയെയും രക്ഷിക്കുവാനുള്ള ദൈവത്തിന്‍റെ ഇഷ്ടത്തില്‍ അദ്ദേഹം ആശ്ചര്യപ്പെട്ടു. അക്കാലത്ത് സഭാനേതാക്കള്‍ പഠിപ്പിച്ച ജനപ്രിയ വീക്ഷണം, രക്ഷ ഭാഗികമായി മനുഷ്യപ്രയത്നവും ഭാഗികമായി ദൈവത്തിന്‍റെ പ്രവൃത്തിയുമായിരുന്നു എന്നാണ്. ക്രിസ്തുവിന്‍റെ ക്രൂശിലെ മരണം എല്ലാ മനുഷ്യര്‍ക്കും രക്ഷ പ്രാപിക്കുന്നതിന് പര്യാപ്തമാണെന്ന് ലൂഥര്‍ കണ്ടെത്തി.

"ദൈവം അര്‍ഹിക്കുന്നതുപോലെ നമ്മോടു പെരുമാറുവാന്‍, നമുക്ക് അര്‍ഹമായതുപോലെ ക്രിസ്തുവിനോട് പെരുമാറി. ദൈവത്തിന് ഒരു പങ്കുമില്ലാത്ത നമ്മുടെ പാപങ്ങള്‍ക്കായി അവന്‍ ശിക്ഷിക്കപ്പെട്ടു. നമുക്ക് ഒരു പങ്കുമില്ലാത്ത അവന്‍റെ നീതിയാല്‍ നാം നീതീകരിക്കപ്പെടേണ്ടതിന് അവന്‍ കഷ്ടം സഹിച്ചു. അവന്‍റേതായ ജീവിതം നമുക്കു ലഭിക്കുവാന്‍ നമ്മുടേതായ മരണം അവന്‍ ഏറ്റെടുത്തു." (എലന്‍ ജി. വൈറ്റ്, യുഗങ്ങളുടെ പ്രത്യാശ. പേജ് 25.)

സുവിശേഷത്തിന്‍റെ എത്ര ശക്തവും അതിശയകരവുമായ സംഗ്രഹം. നമുക്ക് ഒരു പങ്കുമില്ലാതിരുന്നിടത്ത് ഒരു നീതിയാല്‍ നാം നീതീകരിക്കപ്പെടും. എന്തൊരു വാഗ്ദാനം!

`ക്രിസ്തുവിലുള്ള ദൈവത്തിന്‍റെ പ്രവൃത്തിയാണ് രക്ഷയെങ്കില്‍, നമ്മുടെ സല്‍പ്രവൃത്തികള്‍ ക്രിസ്തീയ ജീവിതത്തില്‍ എന്ത് പങ്കാണ് വഹിക്കുന്നത്? നമ്മുടെ അനുഭവത്തില്‍ സത്പ്രവൃത്തികളുടെ പ്രാധാന്യം, എന്നാല്‍ അവയെ നമ്മുടെ പ്രത്യാശയുടെ അടിസ്ഥാനമാക്കാതെ നമുക്ക് എങ്ങനെ ഉറപ്പിക്കാം?`