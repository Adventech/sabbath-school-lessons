---
title:  'അനുസരണം: വിശ്വാസത്തിന്‍റെ ഫലം'
date:   02/05/2024
---

`വായിക്കുക: റോമര്‍ 3:27-31; 6:15-18; 8:1,2. ക്രിസ്തുവിന്‍റെ നീതിയിലൂടെ മാത്രം ലഭിക്കുന്ന രക്ഷയെക്കുറിച്ച് ഈ വാക്യങ്ങള്‍ നമ്മെ എന്താണ് പഠിപ്പിക്കുന്നത്?`

ലൂഥറിന്‍റെ കാലത്ത് ക്രിസ്ത്യന്‍ ദൈവാലയത്തില്‍ ഒരു പുതിയ കാറ്റ് വീശുകയായിരുന്നു. പതിനായിരക്കണക്കിന് ആളുകളെ തങ്ങളുടെ പാപങ്ങളില്‍നിന്ന് മാറി യേശുക്രിസ്തുവിലേക്ക് നോക്കാന്‍ പഠിപ്പിച്ചു. ഈ ആളുകള്‍ തങ്ങളിലേക്കും തങ്ങള്‍ എങ്ങനെയുള്ളവരാണെന്നും നോക്കിയപ്പോള്‍, സംശയമില്ല, അവരെ നിരുത്സാഹപ്പെടുത്താനുള്ള കാര്യങ്ങള്‍ മാത്രമാണ് കണ്ടത്. ഇന്നത്തെ ഏതു വിശ്വാസിക്കാണ് ഇതേ അനുഭവം ഇല്ലാത്തത്? അതുകൊണ്ടാണ് നാം കര്‍ത്താവായ യേശുവിലേക്ക് നോക്കേണ്ടത്.

ദൈവകൃപ നമ്മെ മാറ്റിമറിക്കുന്നു. ഒരു ദിവസം ജോണ്‍ വെസ്ലി ലണ്ടനിലെ മൊറാവിയന്‍ മീറ്റിങ്ങില്‍ പങ്കെടുത്തു. റോമാലേഖനത്തിന്‍റെ ആമുഖം ലൂഥര്‍ വായിച്ചപ്പോള്‍ വെസ്ലി അത്ഭുതത്തോടെ ഇരുന്നു. ജീവിതത്തില്‍ ആദ്യമായി അവന്‍ സുവിശേഷം മനസ്സിലാക്കാന്‍ തുടങ്ങി. അവന്‍റെ ഉള്ളില്‍ എന്തോ ഇളക്കം തട്ടി. അവനുവേണ്ടി ജീവന്‍ നല്കിയ ഈ ക്രിസ്തുവിലേക്ക് അലൗകികമായ ഏതോ ശക്തിയുടെ ആകര്‍ഷണത്താല്‍ അടുത്തു. അവന്‍ ആര്‍ത്തുവിളിച്ചു: "ഞാന്‍ ക്രിസ്തുവില്‍ മാത്രം വിശ്വസിക്കുന്നു. രക്ഷയ്ക്കായി ക്രിസ്തുവില്‍ മാത്രം വിശ്വസിക്കുന്നു എന്ന് എനിക്കു തോന്നി. കര്‍ത്താവ് എന്‍റെ പാപങ്ങള്‍, എന്‍റെ എല്ലാ പാപങ്ങളും എടുത്തുകളഞ്ഞു എന്ന് എനിക്ക് ഉറപ്പു ലഭിച്ചു പാപത്തിന്‍റെയും മരണത്തിന്‍റെയും നിയമത്തില്‍നിന്ന് എന്നെ രക്ഷിച്ചു." (ജോണ്‍ വൈറ്റ് ഹെഡ്, ദി ലൈഫ് ഓഫ് ദി റവ. ജോണ്‍ വെസ്ലി എം.എ. ലണ്ടന്‍: സ്റ്റീഫന്‍ കൗച്ച്മാന്‍ 1793, പേജ് 331.)

`വായിക്കുക: 1 പത്രൊസ് 2:2; 2 പത്രൊസ് 3:18; കൊലൊ. 1:10; എഫെ. 4:18-24. ഈ വേദഭാഗങ്ങള്‍ ക്രിസ്ത്യന്‍ ജീവിതത്തെക്കുറിച്ച് എന്ത് സുപ്രധാന സത്യങ്ങള്‍ വെളിപ്പെടുത്തുന്നു?`

പരിഷ്കര്‍ത്താക്കള്‍ കൂടുതല്‍ സത്യം കണ്ടെത്താന്‍ വചനം വ്യവസ്ഥാപിതമായി പഠിച്ചു. തല്‍സ്ഥിതിയില്‍ തൃപ്തിപ്പെടാതെ അവര്‍ ക്രിസ്തുവിനെ കൂടുതല്‍ നന്നായി അറിയാന്‍ നിരന്തരം കൊതിച്ചു. അനേകം തിരുവെഴുത്തു വിശ്വാസികളായ ക്രിസ്ത്യാനികള്‍ അവരുടെ പ്രതിബദ്ധതയ്ക്ക് ഉയര്‍ന്ന വില നല്കേണ്ടി വന്നു. അവരെ പീഡിപ്പിക്കുകയും തടവിലിടുകയും നാടു കടത്തുകയും വധിക്കുകയും ചെയ്തു. അവരുടെ സ്വത്തുകള്‍ കണ്ടുകെട്ടി, അവരുടെ വീടുകള്‍ കത്തിച്ചു, അവരുടെ ഭൂമി നശിപ്പിക്കപ്പെട്ടു, അവരുടെ കുടുംബങ്ങള്‍ പീഡിപ്പിക്കപ്പെട്ടു. അവരെ വീടുകളില്‍നിന്നും പുറത്താക്കിയപ്പോള്‍ "ദൈവം ശില്പിയായി നിര്‍മ്മിച്ചതും അടിസ്ഥാനങ്ങളുള്ളതുമായ നഗരത്തിനായി കാത്തിരുന്നു" (എബ്രാ. 11:10). അവര്‍ പീഡിപ്പിക്കപ്പെട്ടപ്പോള്‍ അവരെ പീഡിപ്പിച്ചവരെ അനുഗ്രഹിച്ചു. ഇരുട്ടിലും നനഞ്ഞ തടവറകളിലും അവര്‍ തളര്‍ന്നിരുന്നപ്പോള്‍ ശോഭനമായ നല്ല നാളെയെക്കുറിച്ചുള്ള ദൈവത്തിന്‍റെ വാഗ്ദാനങ്ങള്‍ അവര്‍ അവകാശപ്പെട്ടു. അവരെ ശാരീരികമായി തടവിലാക്കിയെങ്കിലും അവര്‍ ക്രിസ്തുവില്‍ സ്വതന്ത്രരായിരുന്നു. അവന്‍റെ വചനത്തിലെ സത്യങ്ങളില്‍ സ്വതന്ത്രരായിരുന്നു. അവന്‍ ഉടന്‍ മടങ്ങിവരുമെന്ന പ്രത്യാശയില്‍ സ്വതന്ത്രരായിരുന്നു.

`നിങ്ങള്‍ സ്വയം നോക്കുമ്പോള്‍, നിങ്ങള്‍ക്ക് എന്ത് രക്ഷയാണ് ഉള്ളത്?`