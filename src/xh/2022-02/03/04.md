---
title:  Ulwaphulo-mthetho
date:  12/04/2022
---

`Funda: kwiGenesis 4:3-8. Yeyiphi le nkqubo yakhokelela ekuthini uKayin abulale umntakwabo? Bona kanjalo kuYohane 3:12.`

Indlela asabela ngayo uKayin intlantlu-mbini: “waqumba Kunene uKayin, basangana ubuso bakhe” (Gen. 4:5). Ingqumbo kaKayin yayijoliswe nqo, kukhangeleka, kuThixo nakuAbheli. UKayin wamqumbela uThixo kuba wayecinga ukuba ulixhoba lentswela-bulungisa kwaye wamqumbela uAbheli kuba wayenomona ngomntakwabo. Enomona okanye intone? Umnikelo nje kuphela? Ngokuqinisekileyo, kuninzi okwakusenzeka ngaphaya komdiyadiya kunoko kutyhiliweyo kwezi ndima zimbalwa. Nokuba zazisithini na iimeko, uKayin wanxunguphala kukungamkelwa komnikelo wakhe

Imibuzo emibini kwiGenesis 4:6 yalamene neemeko ezimbini zikaKayin. Phawula ukuba uThixo akammangaleli uKayin. NjengakuAdam, uThixo ubuza imibuzo, hayi ngoba engazazi iimpendulo, kodwa kuba efuna uKayen azibhence aze aqonde unobangela wemeko akuyo. Isoloko, iNkosi ifuna ukusindisa abantu baYo abawileyo, nkqu naxa bemphoxa ekuhleni. Ize, emva kokubuza le mibuzo, uThixo ucebisa uKayin.

Okokuqala, uThixo ubongoza uKayin ukuba “‘alungise,’” aziphathe ngendlela eyiyo. Ubizelwa kwinguquko nokutshintsha isimo sakhe. UThixo uthembisa uKayin ukuba “‘uyakwamkelwa’” aze axolelwe. Ngandlel’ithile uthi uKayin angamkeleka kuThixo, kodwa ngokwemiqathango kaThixo, hayi ekaKayin.

Kwelinye icala, “‘ukuba uthe akwalungisa, isono sibuthumile ngasesangweni, singxamele wena; ke wena, silawule’” (Gen. 4:7). Icebiso likaThixo livumbulule ingcambu yesono, yaye ifumaneka kuKayin gaqa. Apha, kwakhona, uThixo ucebisa uKayin, ezama ukumalathela indlela amakayihambe.

Ilizwi lesibini lengcebiso kaThixo linento yokwenza nemo amakayithathe ngokumalunga nesi sono, nesibuthume ngasemansangweni yaye “‘singxamele wena.’” UThixo ucebisa ukuzeyisa: “‘Ke wena, silawule.’” Kwa le mmiselo mnye uyahlokoma kuYakobi, xa edandalazisa ukuba “elowo ke uhendwa akutsalwa, abanjiswe, yeyakhe inkanuko” (Yakobi 1:14). Igospile isinunusa ngesithembiso hayi nje kuphela sokuxolelwa isono kodwa kanjalo noloyiso phezu kwaso. (Bona 1 Kor. 10:13.) Ekugqibeleni, uKayin akho mntu waba nokumsola ngesono sakhe ingenguye. Akusoloko kunjalo na kuthi sonke?

`Elo bali lelishwa lisifundisa ntoni ngentando ekhululekileyo nangendlela uThixo angenakuze asinyanzele ngayo ukuba sithobele?`