---
title:  Iminikelo Emibini
date:  11/04/2022
---

Umahluko phakathi koKayin noAbheli, njengoko kutyhiliwe kumagama abo, wawungenanto yakwenza nobuqu babo kuphela; wabonakaliswa kanjalo kwimisebenzi yabo eyahlukeneyo. Lo gama “uKayin waba ngumsebenzi womhlaba” (Gen. 4:2) ikhondo elidinga ukusebenza nzima ngokwasemzimbeni, uAbheli waba “ngumalusi wezimvu” (Gen. 4:2), ikhondo elibonakalisa inkathalo nemfesane.

UKayin waba ngumvelisi wesiqhamo. UAbheli umalusi weegusha. Le misebenzi mibini ayixeli nje kuphela imvelaphi yeminikelo emibini (iziqhamo kuKayin ize ibe yigusha kuAbheli)-ikwaxela izimo ezahlukileyo ngokwasengqondweni kunye neengqiqo ezayanyaniswa nala madini mabini: uKayin wayesebenza ukuze “azuze” iziqhamo azakuzivelisa, lo gama uAbheli wayenengqalelo yokuba “agcine” iigusha azifumeneyo.

`Funda: kwiGenesis 4:1-5 nakumaHebhee 11:4. Kwakutheni ukuze uThixo amkele umnikelo kaAbheli aze awubukule umnikelo kaKayin? Singakuqonda njani okwenzekayo apha?`

“Kungaphalalanga gazi kwakungenakubakho kuxolelwa kwesono; yaye [uKayin noAbheli] kwakufuneka bebonakalise ukholo lwabo kwigazi likaKristu njengesicamagushelo esidingiweyo ngokunikela amazibulo omhlambi ngedini. Ngaphandle koku, iziqhamo zokuqala zomhlaba kwakufuneka ziziswe phambi koYehova njengomnikelo wombulelo.”—Ellen G. White, Patriarchs and Prophets, p. 71.

Lo gama uAbheli wathobela imiyalelo kaThixo waza wanikela umnikelo wemifuno ukongeza kumnikelo wedini lesilwanyana, uKayin wakutyeshela ukwenza oko. Zange azise silwanyana ukuba sibingelelwe, koko umnikelo “weziqhambo zomhlaba.” Yayisisenzo sokungathobeli poqo, ngokukhabanayo nesimo somninawa wakhe. Eli bali lisoloko libonwa njengemeko engaphelelwayo yokusindiswa ngokholo (uAbheli nombingelelo wakhe wegazi) ngokukhabanayo nelinge lokuzuza usindiso ngemisebenzi (uKayin nesiqhamo sakhe somhlaba).

Nangona le minikelo yayingaba kanti inayo intsingiselo ngokwasemoyeni, yayingenaxabiso lamlingo ngokunokwayo. Yayisoloko iyimifuziselo nje, imifanekiso, eyalatha kuThixo obonelele umoni, hayi nje kuphela inkxaso koko nenkululo.

`Funda kuMika 6: 7 naku-Isaya 1: 11. Singayithatha njani imfundiso esetyenziswe kwezi ndima size siyisebenzise kubomi nonqulo lwethu?`