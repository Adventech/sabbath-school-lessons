---
title:  ISabatha
date:  29/03/2022
---

`Funda: kwiGenesis Genesis 2:2, 3 nakwi-Eksodus 20:8–11. Kutheni le nto iSabatha yomhla wesixhexhe izalana neNdalo? Oluqhagamshelwano luyichaphazela njani indlela esiyigcina ngayo iSabatha?`

Ngokwenene kungenxa yokuba “uThixo wayigqiba” imisebenzi yaKhe yeNdalo awathi wamisela iSabatha nje. ISabatha yomhla wesixhenxe, ngoko, iyimbonakaliso yokholo lwethu yokuba uThixo wawugqiba umsebenzi waKhe ngelo xesha, waza wawubona “ulungile ngokwenene.” Ukugcina iSabatha kukumanyana noThixo ekuvumeni ixabiso nobuhle bendalo yaKhe.

Singaphumla kwimisebenzi yethu kwanjengokuba uThixo waphumlayo kweyaKhe. Ukugcina iSabatha kuthetha ukuthi ewe kwiNdalo kaThixo “elunge ngokwenene,” equka imizimba yethu. Ngokungafaniyo nezinye iinkolo zamandulo (nezanamhlanje), akukho nto kwisiBhalo, kwiTestamente eNdala okanye eNtsha, enyelisa umzimba njengonobubi. Leyo yingcamango yobuhedeni, hayi eyeBhayibhile. Endaweni yoko, abagcini-Sabatha banombulelo ngendalo kaThixo-equka inyama yabo-kwaye yiyo lo nto bekwazi ukonwabela iNdalo yaye yiyo lo nto beyikhathalela nje.

ISabatha, ephawula “isiphelo” sokuqala sembali yomntu, ikwa luphawu lwethemba kuluntu olubandezelekileyo nakwindalo encwinayo. Kunika umdla ukuba ibinzana “wawugqiba umsebenzi” liyavela kwakhona ekugqityweni kokwakhiwa komnquba (Eksod. 40:33), yaye kwakhona ekugqityweni kokwakhiwa kwetempile kaSolomon (1 Kumkani 7:40, 51)—zombini ezi ndawo kulapho isifundo segospile nosindiso bezifundiswa khona.

Emva koKuwa, iSabatha, ekupheleni kweveki, yalatha kummangaliso wosindiso, oyakwenzeka kuphela ngommangaliso wendalo entsha (Isa. 65:17, IsiTyhi. 21:1). ISabatha iluphawu ekupheleni kweveki yethu bantu lokuba intlupheko nezilingo zeli hlabathi zakuba nesiphelo, nazo.

Yiyo le nto uYesu wakhetha iSabatha njengelona suku lufanelekileyo lokuphilisa abagulayo (Luka 13:13–16). Ngokungafaniyo nazo naziphi izithethe ezabambeka kuzo iinkokheli, ngeempiliso zangeSabatha uYesu waalathisa abantu, kunye nathi, kwixesha apho yonke intlungu, yonke intlupheko, konke ukufa, kuzakudlula, nto leyo esi sishwankathelo sokugqibela kwinkqubo yosindiso. Yiyo lo nto, iSabatha nganye isalathisa kwithemba lenkululo.

`Silungcamla njani ngokuphumla ngomhla weSabatha, uphumlo nosindiso esinalo kuYesu ngoku noluyakuzalisekiswa, ekugqibeleni, ekudalweni kwezulu elitsha nomhlaba omtsha?`