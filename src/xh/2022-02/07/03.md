---
title:  Amathandabuzo kaAbraham
date:  09/05/2022
---

`Funda: kwiGenesis 16:1-16. Yintoni intsingiselo yesigqibo sikaAbram sokuhamba noHagare, nkqu phakathi kwedinga likaThixo kuye? Aba bafazi babini bazibonakalisa njani izimo ezimbini zokholo? (Gal. 4:21–31)?`

Xa uAbram wayethandabuza (Gen. 15:2), uThixo ngokutsolileyo wamqinisekisa kwakhona ukuba uzakuba nonyana. Ngoku, emva kweminyaka eli-10, uAbram akakabi nanyana. Nkqu nasemva kwesiprofeto sokugqibela esimandla sikaThixo, uAbram ukhangeleka ephulukene nokholo lwakhe: akasakholelwa konke konke ukuba iyakwenzeka kuye eyokuba nonyana kuSara. USara, eziva engenathemba, uthatha inyathelo aze ambongoze ukuba abhenele kwesenzo esiqhelekileyo selo xesha kwiMpuma yamandulo: thatha ikhobokazana. UHagare, isicaka sikaSara, unyulelwa lomsebenzi. Le nkqubo iyasebenza. Okuyimpoxo, eli cebo lobuntu lakhangeleka lisebenza kunokholo kumadinga kaThixo.

Isahluko esidandalazisa ubudlelane bukaSara kuAbram sihlokoma ibali likaAdam noEva eMyezweni waseEden. Ezi ndima zabelana ngemixholo eliqela efanayo (uSara, njengoEva, umanxadanxada; uAbram, njengoAdam, ubuthumile) kwaye zabelana ngezenzi ezifanayo namabinzana (“waliphulaphula,” “wathabatha” waza “wanika”). Oku kufana phakathi kwala mabali mabini kubonisa ukungayamkeli kukaThixo le ndlela yokwenza.

Umpostile uPawulos usingisa kweli bali ukuveza ingongoma yakhe ngemisebenzi ijamelene nobabalo (Gal. 4:23–26). Kuzo zombini iingxelo, isiphumo sinye: umvuzo okhawulezileyo womsebenzi womntu kungekho ntando kaThixo ukhokelela kwiinkathazo zangomso. Phawula ukuba uThixo akekho ngeli xesha lesi senzo. USara uthetha ngoThixo kodwa akaze athethe kuYe; okanye uThixo athethe nomnye wabo. Oku kungabikho kukaThixo kuyakhwankqisa, ngokukodwa emva kobukho obumandla bukaThixo kwisahluko esingaphambili.

UThixo emva koko ubonakala kuHagare kodwa emva koba efulathele indlu kaAbram. Oku kuqhambuka kungalindelekanga kudiza ubukho bukaThixo naphakathi kwelinge lomntu lokusebenza ngaphandle kwaKhe. Oku kusingisela “kwisiThunywa sikaYehova (Gen. 16:7) ligama elisoko lisayanyaniswa noYehova YHWH (bona kwiGen. 18:1, 13, 22). Kwesi isihlandlo nguThixo othatha inyathelo aze ankqangaze kuHagare ukuba uzakuzala unyana, uIshmayeli, ogama lakhe lithetha ukuba uThixo uyeva (Gen. 16:11). Okuyimpoxo, ibali, eliphela ngengcamango yokuva (shama‘), lihlokoma ukuva kokuqala kwebali, xa uAbram “waliphulaphula” (shama‘) ilizwi likaSara (Gen. 16:2).

`Kutheni le nto kulula kuthi ukwenza uhlobo olunye lwempazamo eyenziwa nguAbram apha?`