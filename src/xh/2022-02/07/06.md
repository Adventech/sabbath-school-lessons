---
title:  ULote eSodom
date:  12/05/2022
---

`Funda: kwiGenesis 18:16-19:29. Ulungiselelo lukaAbraham lwesiprofeto luluchaphazela njani uxanduva lwakhe ngakuLote?`

UAbraham usandula kuqinisekiswa kwakho kwidinga likaThixo lonyana. Noko kunjalo, endaweni yokonwabela iindaba ezimnandi, ufaka uThixo kwiingxoxo eshushu ngesiphelo sikaLote eSodom. UAbraham akangomprofeti nje kuphela uThixo atyhila kuye injongo yaKhe; ukwa ngomprofeti othethelelayo ngenxa yabangendawo. Ibinzana lesiHebhere “wayesemi phambi koYehova” (Gen. 18:22) sisaci esimele ukuthandaza.

Eneneni, uAbraham ucel’umngeni uThixo axoxe naye ukusindisa iSodom, apho umtshana wakhe ahlala khona. Ukusuka kuma-50 ukwehlela kwi-10, uThixo ngewayebasindisile abantu baseSodom ukuba abantu abali-10 baseSodom babengamalungisa.

Eneneni, xa ubani efunda ibali lokwenzekayo xa izithunywa ezibini zafikayo kuLote ukumlumkisa ngokuzakwehla (Gen. 19:1–10), singayibona indlela abantu ababegula nababekhohlakele ngayo. Ngokwenene yayi yindawo ekhohlakeleyo, njengoko zazinjalo nezinye iintlanga ezininzi ezibangqongileyo; kuphela kwesizathu esabangela, kamva, bakhutshwe kwela lizwe (see Gen. 15:16).

“Kwaye ngoku ubusuku bokugqibela beSodom babusondela. Amafu empindezelo ayesele enabise amathunzi awo kweso sixeko sinikweleyo. Kodwa abantu zange baqonde. Lo gama izithunywa zazisondela zisemsebenzini wazo wembubhiso, abantu babephupha ngempumelelo noyolo. Usuku lokugqibela lwalufana nje naluphi olufike lwadlula. Ubusuku bawa phezu kombono wokubukeka nokhuseleko. Imbonakalo yomhlaba yobuhle obungenantanga yantywila kwimitha yelanga elisithelayo. Impepho yangokuhlwa yakhweba abemi besixeko, zaza imiqondi yabathandi beziyolo yehla isenyuka, izingela ukonwabela loo yure.”—Ellen G. White, Patriarchs and Prophets, pp. 157, 158.

Ekugqibeleni, uThixo wasindisa kuphela uLote, inkosikazi yakhe, neentombi zakhe ezimbini (Gen. 19:15), phantse isiqingatha womnyinge we-10. Abakhwenyana, abangazange basithathele ngqalelo isilumkiso sikaLote, bahlala esixekweni

Elo lizwe lihle, ngoko, latshatyalaliswa. Isenzi sesiHebhere u-hafakh, “sabhukuqwa,” sibakho izihlandlo eziliqela kwesi sicatshulwa (Gen. 19:21, 25, 29) kwaye siphawula ukutshatyalaliswa kweSodom (Dut. 29:23, Amos 4:11). Ingcamango kukuba ilizwe “labuyiselwa emva.” Kwanjengokuba uNogumbe “wabuyisela emva” indalo yasemvelweni (Gen. 6:7), ukutshatyalaliswa kweSodom kukubuyiselwa emva koMyezo wase-Eden (Gen. 13:10). Ekutshatyalalisweni kweSodom, kanjalo, sinikwa isandulela sentshabalalo yexesha lesiphelo (bona kuYuda 7).