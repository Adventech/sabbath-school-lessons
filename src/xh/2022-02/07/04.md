---
title:  Umqondiso Womnqophiso kaAbraham
date:  10/05/2022
---

`Funda: kwiGenesis 17:1-19 nakumaRoma 4:11. Yintoni intsingiselo yasemoyeni neyesiprofeto yenkqubo yolwaluko?`

Ukungabi nakholo kukaAbram, njengoko kubonakele kwibali elingaphambili (Genesis 16), kwaqhawula umeyelo wohambo lakwamoya lukaAbram noThixo. Ngalo lonke elo xesha uThixo wayethe cwaka. Okokuqala ngoku, uThixo uthetha kwakhona noAbram. UThixo uqhagamshelana kwakhona noAbram ambuyisele kwindawo apho wathi wenza umnqophiso naye (Gen. 15:18).

Ngoku, ngoko, uThixo umnika umqondiso walo mnqophiso. Intsingiselo yolwaluko kudala ihlalutywa ziingcaphephe, kodwa ngenxa yokuba inkqubo yolwaluko ibandakanya ukuphalala kwegazi (bona kwi-Eksod. 4:25), inokuqondwa kumba wedini, ukubonakalisa ukuba ubulungisa babalelwa kuye (thelekisa namaRom. 4:11).

Kanjalo kukwabalulekile ukuba lo mnqophiso, owabonakaliswa ngolwaluko, uchazwa ngemimiselo eyalatha emva kwisiprofeto sokuqala sikaMesiya (thelekisa iGen. 17:7 neGen. 3:15). Le mfano iphakathi kwezi ndima zimbini ibonisa ukuba idinga likaThixo kuAbram lichaphazela into engaphezu kokuzalwa nje kwasenyameni komntu; iqulathe idinga lakwamoya losindiso labo bonke abantu behlabathi. Kwaye idinga “lomnqophiso ongunaphakade” (Gen. 17:7) lisingisele kumsebenzi wembewu kaMesiya, idini likaKristu eliqinisekisa ubomi obungunaphakade kubo bonke abalibanga ngokholo nako konke okuqulathwe lukholo (nelekisa namaRom. 6:23 noTito 1:2).

Okunika umdla, eli dinga lengomso elingunaphakade liqulathwe ekuguqulweni kwegama likaAbram noSara. Amagama kaAbram noSara ayesingisele nje kubume babo bangoku: uAbram uthetha “bawo obekekileyo” aze uSara athethe “nkosazana yam” (inkosazana kaAbram). UAbraham uthetha “uyise wengxokolo yeentlanga” aze uSarayi athethe “inkosazana” (yomntu wonke). Ngokufanayo, kodwa kungengaphandle kwimpoxo, igama uIsake (“hlekayo”) sisikhumbuzo sokuhleka kukaAbraham (ukuhleka kokuqala okushicilelwe kwiziBhalo, Gen. 17:17); kukuhleka kokungakholwa okanye, mhlawumbi, kokukhwankqiswa. Nokuba yeyiphi, nangona wakholelwa koko uYehova ngokucacileyo wayemthembise kona, uAbraham wayesasokoliswa kukuyiphila ngokholo nangokukholosa.

`Singafunda njani ukuqhubekeka sikholwa nkqu naxa, ngamanye amaxesha, sisokoliswa kokokukholwa, njengoko wenzayo uAbraham? Kutheni le nto kubalulekile ukuba singancami, naphakathi kwamaxesha entandabuzo?`