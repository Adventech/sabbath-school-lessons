---
title:  UYakobi Uyemka
date:  26/05/2022
---

Kweli bali, uYakobi-owakhohlisa uyise nomntakwabo ukuze afumane ubuzibulo, nowaba intsikelelo u-Isake awayecwangcisele ukuyinika unyana wakhe omkhulunoko kunjalo zange amnake uLabhan waza wamkhonza ngokuthembakeleyo. UYakobi wazi kakuhle ukuba ukhohlisiwe nguyisezala, kodwa noko, wakuyeka oko. Kunzima ukuqonda ukunganaki kukaYakobi xa uqwalasela ukuziphatha kwakhe. UYakobi wayenako ukuvukela, okanye ubuncinane aphikise uLabhana okanye athethathethane naye. Kodwa zange enze njalo. Wasuka wenza oko uLabhan akufunayo, nokuba kwakungathandeki kangakanani na xa kukonke.

Noko kunjalo, ekuzalweni konyana wokuqala kaRakeli, uYosefu, uYakobi ekugqibeleni ufikelela kunyaka weshumi elinesine “kwinkonzo” yakhe kuLabha (Gen. 30:26), aze ngoku acinge ngokumshiya uLabhan ukuze abuyele kwiLizwe leDinga. Kodwa uYakobi unexhala lokubonela “‘indlu yakhe’” (Gen. 30:30).

`Funda: kwiGenesis 30:25-32. Kwenzeka ntoni apha, yaye loluphi uhlobo lokucinga alusebenzisa apha uYakobi? Kuthini ukusabela kukaLabhan?`

Ibisisiphambuka eside kuYakobi, owafulathela ikhaya kuqala ukuze afumane inkosikazi. Mhlawumbi yayingeyonjongo yakhe yokuqala ukuhlala kude nelizwe lakhe kade kangaka, kodwa iziganeko zamgcina ekude iminyaka. Lixesha ngoku lokubuyela ekhaya, kwaye usapho olungako azakubuyela nalo.

Kwakutheni, ngoko, uYakobi angamshiyi msinyane uLabhan? Ukululamela kukaYakobi okungaqhelekanga kubonisa ukuba mhlawumbi uYakobi utshintshile; isiqondile isifundo sokholo. Oko kukuthi, uYakobi walinda umqondiso kaThixo ukuze ahambe. Kuphela kuxa uThixo ethetha naye apho athi agqibe ukuhamba.

UThixo uzityhila kuYakobi “‘njengoThixo waseBheteli’” aze ayalele uYakobi ukuba ashiye indlu kaLabhan abuyele “kusapho lwakho” (Gen. 31:13) kwangamazwi amanye uThixo awawasebenzisa ukubiza u-Abram ukuba aphume “endlwini kayihlo” (Gen. 12:1).

Okwamnceda ukuba abone ukuba lifikile ixesha lokuhamba, kanjalo, ngumoya woonyana bakaLabhan noLabhan gaqa (bona kwiGen. 31:1, 2). “UYakobi ngewayezishiyile izizalwane zakhe ezinobuqhophololo kwakude kudala kodwa ngenxa yokuyika ukuqubisana no-Esawu. Ngoku waziva esengozini koonyana bakaLabhan, abangathi, bejonge ubutyebi bakhe ngokungathi bobabo, bazame ukubufumana ngobundlobongela.”—Ellen G. White, Patriarchs and Prophets, p. 193.

Yiyo lo nto, wathatha usapho lwakhe nengqwebo yakhe wemka, ngalo ndlela eqalisa esinye isigaba kwimbali enkulu yabantu bakaThixo bomnqophiso.