---
title:  Ingcamango Ngakumbi
date:  27/05/2022
---

UThixo wanyula uYakobi, hayi ngoba wayefanelwe koko, kodwa ngenxa yobabalo lwaKhe. Kodwa noko kunjalo, uYakobi wasebenza nzima ukuzama ukufanela ubabalo, nto leyo ngokunokwayo ekhabanayo. Ukuba wayelufanele, ngoko ke ibingazuba lubabalo; ibizakuba yimisebenzi (bona kumaRom. 4:1–5), nto leyo ephikisanayo negospile. Kuphela kukamva apho wathi uYakobi waqalisa ukuqonda ukubaluleka kobabalo lukaThixo nento okuyiyo ukuthemba uThixo, ukuphila ngokholo, nokuxhomekeka ngokupheleleyo kuYehova. Amava kaYokubi aqulathe isifundo esibalulekileyo kumntu onamabhongo: sukuzama ukuzinyusa ngokudodobalisela abanye phantsi.

“UYakobi wayecinga ukuzuza ilungelo lobuzibulo ngenkohliso, kodwa wazifumana ephoxakele. Wayeba uphulukene nento yonke, uqhagamshelwano lwakhe noThixo, ikhaya lakhe, nako konke, waza wangumbhaci ophoxakeleyo. Kodwa wenza ntoni uThixo? Wamqwalasela kwimeko yakhe engenathemba, wakubona ukuphoxeka kwakhe, waza wabona ukuba kukho into apho engabuyisela uzuko kuThixo. Kungekudalanga ebona imeko yakhe suka wazisa ileli eyimfihlo, emele uYesu Kristu. Nantsi indoda, ebiphulukene nalo lonke uqhagamshelwano noThixo, kwaye uThixo wamazulu ujonga kuyo aze avume ukuba uKristu uzakuwuvala umsantsa owenziwe sisono. Sasinokukhangela sithi, ndilangazelela izulu kodwa ndingafikelela njani kulo? Andiboni ndlela. Yinto leyo eyacingwa nguYakobi, ngoku uThixo umbonisa umbono weleli, kwaye loo leli idibanisa umhlaba nezulu, ngoYesu Kristu. Umntu angenyuka kuyo, kuba umphantsi wayo umi emhlabeni nencopho yayo ifikelela ezulwini.”—Ellen G. White Comments, The SDA Bible Commentary, vol. 1, p. 1095.

**Imibuzo Yokuxoxwa**

`➊ Jonga izimilo zaba bantu (uIsake, uRebheka, uYakobi, uEsawu, uLabhan, uRakeli, uLeya) kwezinye zezi ngxelo zembali engcwele. Jonga kubo bonke ubuxoki nenkohliso ebandakanyekayo. Oku kusifundisa ntoni ngemvelo yomntu nje gabalala nobabalo lukaThixo?`

`➋ Xa ufunda ibali likaYakobi, bungqina buni esinokubufumana bokuba ngokuhamba kwexesha isimilo sakhe sasivuthwa sikhula?`

`➌ Zeziphi iindlela, njengaBalindi, esinokuba sengozini ngazo ngokuba nesimo sikaEsawu ngakubuzibulo bakhe? Oko kukuthi, singaqiniseka njani ukuba asiyeki kuthanda nokuxabisa konke ukukhanya asinike kona uThixo?`