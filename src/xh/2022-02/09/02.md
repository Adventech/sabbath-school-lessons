---
title:  UYakobi noEsawu
date:  22/05/2022
---

`Funda: kwiGenesi 25:21-34. Thelekisa izimilo ezibini zikaYakobi noEsawu. Zimpawu zini zikaYakobi ezamhlakulela ukuba afanelwe yintsikelelo ka-Isake?`

Kwasesizalweni sikamama wabo siyaqonda ukuba uYakobi noEsawu bahlukile kwaye bazakungquzulana. Lo gama uEsawu echazwa njengomzingeli owomeleleyo obaleka endle, uYakobi ubonwa njengomnqu “ozolileyo” ohleli ententeni ecamngca. Igama lesiHebhere u-tam, eliguqulelwe “zolile,” ikwa sisenzi esinye esisetyenziswe kuYobhi noNowa, eliguqulwe “ogqibeleleyo” kuYobhi (Yobhi 8:20) na “egqibeleleyo” kuNowa (Gen. 6:9).

Oku kwahluka kwesimilo kubonakala ngakumbi kamva ebomini babo (Gen. 27:1–28:5). Xa uEsawu egoduka ediniwe elambile, uYakobi umphekela iintlumayo. KuEsawu, ukonwabela ukutya okubonakalayo nokuphathekayo ngokukhawuleza “ ‘namhlanje’ ” (Gen. 25:31) kubaluleke ngaphezu kwentsikelelo ezayo ehamba nobuzibulo (thelekisa namaHeb. 12:16, 17).

“Izithembiso ezazenziwe kuAbraham zaza zaqinisekiswa kunyana wakhe zathathwa nguIsake noRebheka njengeyona njongo itshatsheleyo yeminqweno namathemba abo. Ezi zithembiso uEsawu noYakobi babeqhelene nazo. Bafundiswa ukuba ubuzibulo babubone njengento ebaluleke kakhulu, kuba babungaquki nje kuphela ilifa lobutyebi bomhlaba koko ukuvelela ngokwasemoyeni. Lowo ubufumeneyo kwakufuneka abe ngumbingeleli wosapho lwakhe, kwaye kumnombo wenzala yakhe kwakuzakuphuma uMkhululi wehlabathi.”—Ellen G. White, Patriarchs and Prophets, p. 177.

KuYakobi, ngokungafaniyo noEsawu, ukubaluleka okuzayo kwentsikelelo yasemoyeni yeyona nto ingundoqo. Noko kunjalo, kammva, phantsi kwegumgedle likanina (bona kwiGenesis 27), uYakobi ngokuphandle nangenjongo ukhohlisa uyise, de asebenzise negama lika “ ‘Yehova uThixo wakho ’ ” (Gen. 27:20) ekwenzeni loo nkohliso. Wenza le nkohliso imbi, nangona wayesazi ukuba yeyento elungileyo.

Iziphumo zaba zibi, zisongeza oomaleko abatsha bokutenxa kusapho olwalusele lutenxile kade.

`UYakobi wayefuna into elungileyo, into yexabiso, kwaye oko kwakuthandeka (ngokukodwa xa kuthelekiswa nemo yomntakwabo). Noko kunjalo, wasebenzisa inkohliso nomaqhetseba ukuyizuza. Singakuphepha njani ukuwa kulo mgibe ufana nalo wokwenza okubi ukuze kutsitse “okulungileyo”?`