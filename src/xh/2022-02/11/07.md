---
title:  Ingcamango Ngakumbi
date:  10/06/2022
---

Funda ku-Ellen G. White, “Joseph in Egypt,” pp. 213–223, in Patriarchs and Prophets.

“Kwiminyaka yobutsha, xa kanye babesuka ebutsheni bengena ebudodeni, uYosefu noDaniyeli bohlulwa kumakhaya abo basiwa ekuthinjweni kumazwe obudeni. Ngokukodwa uYosefu waba phantsi kwezihendo ezilandela iinguqu ezinkulu zethamsanqa. Kwikhaya likayise engumntwana ofekethiswayo; endlwini kaPotifare elikhoboka, waza walithemba nomlingane; indoda yemicimbi, efundisiwe ngemfundo, ingqwalasela, unxibelelwano nabantu; emhadini kaFaro njengebanjwa lombuso, egwetywe ngokungenalusini, kungekho themba lokuthethelelwa okanye inkangeleko yokukhululwa; ebizwa ngexesha lengxubakaxaka ukuba akhokele isizwe-yintoni eyambangela alondoloze intembeko yakhe? . . .

“Ebuntwaneni bakhe, uYosefu wafundiswa ukuthanda nokoyika uThixo. Amaxesha amaninzi ezintenteni zikayise, phantsi kweenkwenkwezi zaseSiriya, wabaliselwa ibali lombono wasebusuku waseBheteli, ileli esuka ezulwini ize emhlabeni, nezithunywa ezehla zinyuka, kunye naLowo wazityhila kuYosefu esetroneni engentla. Wabaliselwa ngebali longquzulwano ngaseYabhoki, xa, elahla izono ebezisenyongweni, uYakobi wema njengomeyisi, waza wafumana igama lokuba litshawe noThixo.

“Eyinkwenkwe engumalusi, esalusa imihlambi kayise, ubomi bukaYosefu obunyulu nobumsulwa balungela ukukhula kwamandla omzimba nawengqondo. Ngokunxibelelana noThixo ngendalo nokufunda iintaniso ezinkulu ezidluliswe njengelifa elingcwele ukusuka kuyise ukuya kunyana, wazuza amandla engqondo nokuzinza kwimfundiso.

“Kwingxubakaxaka yobomi bakhe, xa wayesenza olo hambo loyikekayo ukusuka kwikhaya lobuntwana bakhe eKanan ukusinga ebukhobokeni obabumlindile eYiputa, ejonga okokugqibela kwiinduli ezisithe iintente zezizalwane zakhe, uYosefu wakhumbula uThixo kayise wakhubula izifundo zobuntwana bakhe, waza umphefumlo wakhe uzaliswe sisigqibo sokuzibonakalisa njengonyanisekileyoezakusoloko esenza njengophantsi koKumkani wezulu.”—Ellen G. White, Education, pp. 51, 52.

**Imibuzo Yengxoxo**

`➊ Thelekisa uYosefu noDaniyeli kunye noYesu. Ziintoni iingongoma ezifanayo? UYosefu noDaniyeli, ngeendlela zabo, bazityhila njani iinkalo zikaYesu nento azakufana nayo uYesu?`

`➋ Eklasini, thethani ngombuzo osekupheleni kwesifundo sangoLwesini. Sifunda njani ukumthemba uThixo xa izinto zingahambi kakuhle kuthi njengoko zenzayo, kamva, kuYosefu?`