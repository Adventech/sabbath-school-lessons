---
title:  Iinkathazo Zosapho
date:  05/06/2022
---

UYakobi, ekugqibeleni, uzinzile elizweni. Lo gama uIsake waye “ngumphambukeli” kuphela, ingxelo ikwathi uYakobi “wahlala ezweni” (Gen. 37:1). Noko kunjalo, kwangungelo xesha, xa wayehleli elizweni, ekwathi kwaqala iinkathazo, kwesi sihlandlo ngaphakathi kusapho. Idabi alinanto yakwenza nokuxhamla ilizwe okanye ukusetyenziswa kwequla; kanye kanye, lelo, moya.

`Funda: kwiGenesis 37:1-11. Candelo lini losapho elahlakulela ukuba abazalwana bakaYosefu bamthiye kangaka?`

Kwasekuqaleni, siyaqonda ukuba uYosefu, unyana wokwaluphala kukaYakobi (Gen. 37:3), wayesonwabela ubudlelane obukhethekileyo noyise, “awayemthanda ngaphezu kwabo bonke (Gen. 37:4). Wagabadela de wamenzela “ingubo ende eneminkhono” (Gen. 37:3), ingubo yenkosana (2 Sam. 13:18), uphawu lokuba yayi yinjongo efihlakeleyo kaYakobi ukumphakamisa uYosefu, unyana wokuqala kaRakeli, abe kwinqanaba lezibulo.

Ixa elizayo, ngokwenene, lizakuyiqinisekisa iminqweno kaYakobi kuba uYosefu kamva uza kufumana amalungelo ezibulo (1 Kron. 5:2). Yiyo lo nto, ngoko, abakhuluwa bakaYosefu babemthiye kakhulu kwaye bengenako ukuthetha naye bexolile (Gen. 37:4).

Kwakhona, uYosefu uzakuzisa iingxelo ezimbi kuyise ngako konke ukuziphatha okubi kubakhuluwa bakhe (Gen. 37:2). Akukho mntu uyithandayo impimpi.

Ngoko ke xa uYosefu wayesabelana ngamaphupha akhe, ebonisa ukuba uThixo uzakumbeka kwisikhundla esithe qabavu kwanokuba bona, abakhuluwa bakhe, bazakuqubuda kuye, bamthiya ngakumbi. Imo eprofetayo eyinyani yala maphupha ikwagxininiswa ngakumbi kukuba ayaphindaphindwa (bona kwiGen. 41:32). Nangona uYakobi wamkhalimela ngokungafihlisiyo unyana wakhe (Gen. 37:10), wasigcina engqondweni esi siganeko, ecamngca ngentsingiselo yaso ekwalindele nenzaliseko yaso (Gen. 37:11). Into exelayo kukuba, mhlawumbi, ngaphakathi kuye wayecinga ukuba kungakho nto kula maphupha kakade. Wayenyanisile, noko kunjalo ke zange azi lukhulu ngela xesha.

`Funda kuMateyu 20:26, 27. Mmiselo mni obalulekileyo otyhilwe apha, kwaye singafunda njani ukubonakalisa ebomini bethu oko ukufundisayo?`