---
title:  UYuda noTamare
date:  07/06/2022
---

Ibali likaTamare aliphumanga mxholweni apha. Esi sehlo silandelelana ngexesha nokuthengiswa kukaYosefu eYiputa kwaye sivumelana nenyaniso yokuba uYuda uthe vumbululu wabshiya abantakwabo, nto leyo ekhomba kukungaboni ngasonye kunye nabo. Ukongeza, ingxelo idiza inani lamagama afanayo nemixholo kunye nesahluko esandulelayo, kwaye sithwele isifundo esinye sasemoyeni: isenzo esibi esiguqulwa sibe sisiganeko esilungileyo esiqhagamshele nosindiso.

`Funda: kwiGenesis 38. Thelekisa ukuziphatha kukaYuda kunye noko kukaTamare ongumKanan. Ngowuphi kwesi sibini olilungisa ngokuthe kratya, yaye kutheni?`

UYuda ufumana inkosikazi yomKanan (Gen. 38:2) nanoonyana abathathu kuyo, uEre, uOnan, noShela. UYuda unikezela uTamare ongumKanan njengenkosikazi kuEre, amazibulo akhe, ukuze aqinisekise umnombo onguwo. UEre noOnan besakubulawa nguThixo ngenxa yobubi babo, uYuda uthembisa unyana oligqibelo akhe, uShela, kuTamare.

Kuthe, emva kwexesha, xa uYuda ekhangeleka esilibele isithembiso sakhe, esiya kuzithuthuzela emva kokufa kwenkosikazi yakhe, uTamare wagqiba ekubeni azenze ihenyukazi ukuze amnyanzele afezekise isithembiso sakhe. Ngenxa yokuba uYuda engenamali izinkozo ukuhlawula ihenyukazi, angalaziyo, uthembisa ngokumthumelela kamva ibhokwe emhlambini wakhe.

UTamare, kwelinye icala, ufuna ukuba amnike, njengesibambiso sentlawulo, umsesane, isidanga, nomsimbelelo wakhe. UTamare uzakumitha kule ndibano iyodwa. Xa kamva, emangalelwa ngokuzenza ihenyukazi, uzakumbonisa ummangaleli uYuda umsesane wakhe nesidanga nomsimelelo wakhe. UYuda uyaqonda aze axolise.

Isishwankathelo seli bali libi kukuzalwa kukaPeretse, othetha “ukutyhoboza,” nothe, njengoYakobi, wangowesibini ukuzalwa, waba ngowokuqala, waza wabizwa ngegama kwimbali yosindiso njengokhokho kaDavide (Ruth 4:18–22), ize kamva okaYesu Kristu (Mat. 1:3). UTamare yena, unguwokuqala kubafazi abane, elandelwa nguRahabhi (Mat. 1:5), uRute (Mat. 1:5, 6), nenkosikazi kaUriya (Mat. 1:6) abathe ngokomnombo bandulela uMariya, umama kaYesu (Mat. 1:16).

Isifundo esinokusithatha kweli bali: kwanjekuba uThixo wasindisa uTamare ngobabalo lwaKhe, eguqula ububi bube kukulunga, uyakwenjenjalo ukubasindisa abantu baKhe ngomnqamlezo kaYesu. Kwaye kwimeko kaYosefu, sizakuphequla iinkathazo zikaYosefu zibe lusindiso lukaYakobi noonyana bakhe.