---
title:  Zonke iiNtlanga neBhabheli
date:  23/04/2022
---

### Funda Ukulungiselela Isifundo Sale Veki
Gen. 9:18–11:9, Luke 10:1, Mat. 1:1–17, Luka 1:26–33, Ndum. 139:7–12, Gen. 1:28, Gen. 9:1.

> <p>Indima Yenkumbulo</p>
> “Ngenxa yoko kwathiwa igama lawo yiBhabheli; ngokuba uYehova wayiduba khona apho intetho yehlabathi lonke, wabachithachitha kwalapho uYehova ehlabathini lonke” (Genesis 11:9).

Emva koNogumbe, ingxelo yeBhayibhile iyasuka kwingqalelo ekwisiqu esinye, uNowa, iye koonyana bakhe abathathu, “uShem, uHam, noYafete.” Ingqalelo eyodwa kuHam, uyise kaKanana (Gen. 10:6, 15), izisa ingcamango “yeKanana,” iLizwe leDinga (Gen. 12:5), umnqweno kaAbraham, ontsikelelo yakhe izakufikelela zonke iintlanga (Gen. 12:3).

Noko kunjalo, umgca uqhawulwa yiNqaba yaseBhabheli (Gen. 11:1–9). Kwakhona, izicwangciso zikaThixo ngakuluntu ziyaphazamiseka. Oko kwakufanele ukuba yintsikelelo, ukuzalwa kweentlanga zonke, kuba sesinye isehlo sesinye isiqalekiso. Iintlanga ziyamanyana ukuze zizame ukuthatha indawo kaThixo; uThixo usabela ngesigwebo kubo; yaye, ngenxa yodubo oluyimiphumela, abantu bachithachithwa ehlabathini liphela (Gen. 11:8), ngalo ndlela bezalisekisa icebo lokuqala likaThixo “lokuzalisa ihlabathi” (Gen. 9:1).

Ekugqibeleni, naphakathi kobubi boluntu, uThixo uguqula ububi ibe kukulunga; Yena, usoloko, enelizwi lokugqibela. Isiqalekiso sikaHam ekwintente kayise (Gen. 9:21, 22) nesiqalekiso seentlanga ezidubekileyo kwiNqaba yaseBhabheli (Gen. 11:9), kamva, sizakuguqulwa sibe yintsikelelo yeentlanga.

_*Funda isifundo sale veki ukulungiselela iSabatha, Apreli 30._