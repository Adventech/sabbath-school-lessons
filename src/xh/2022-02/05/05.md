---
title:  “Masehle”
date:  27/04/2022
---

`Funda: kwiGenesis 11:5-7 nakwiNdumiso 139:7-12. Kwakutheni ukuze uThixo eze emhlabeni apha? Sasiyintoni isiganeko esasikhuthaza olu sabelo lungcwele?`

Ngokuyimpoxo, nangona amadoda ayesenyuka, uThixo kwafuneka ehleze eze kuwo. Ukwehla kukaThixo sisiqinisekiso sokongama kwaKhe. UThixo uyakusoloko engaphaya kokufikelela kwethu kobuntu. Nawuphi umgudu wobuntu wokunyukela kuYe nowokudibana naYe ezulwini yinkcitha-xesha nobuyatha. Akuthandabuzeki, yiyo lo nto, ukuze asisindise, uYesu weza ezantsi kuthi; kwakungekho, ngokwenene, ndlela yimbi yokusisindisa kuYe.

Impoxo emandla kwingxelo yeNqaba yaseBhabheli ibonakala kwintetho kaThixo: “eza kukhangela umzi lowo, nenqaba leyo inde” (Gen. 11:5). UThixo kwakungadingeki ukuba ehle ukuze abone (Ndum. 139:7–12; thelekisa neNdum. 2:4), kodwa ke noko kunjalo wenza njalo. Le ngcamango igxininisa ukubandakanyeka kukaThixo eluntwini.

`Funda: kuLuka 1:26-33. Oku kusifundisa ntoni ngokwehlela ngezantsi kukaThixo kuthi?`

Ukwehla kukaThixo kukwasikhumbuza ngommiselo wobulungisa ngokholo kunye nenkqubo yobabalo lukaThixo. Nokuba ngowuphi umsebenzi esinokuwenzela uThixo, uyakwehla sekunjalo ukuza kuqubisana nathi. Asiyonto esiyenzela uThixo ezakusizisa kuYe nakwinkululo. Endaweni yoko, yintshukumo kaThixo ejoliswe kuthi ezakusisindisa. Eneneni, kabini le ndima ikwiGenesis ithetha ngoThixo “esehla,” nto leyo ekhangeleka ibonisa indlela awayeyikhathalele ngayo into eyayiqhubeka apho.

Ngokwalendima, uYehova wayefuna ukuphelisa umanyano lwabo olwendeleyo, olwalunokuthi-ngenxa yemeko yabo ewileyo-lukhokelele kuphela kububi ngakumbi nangakumbi. Yiyo lo nto wakhetha ukuduba iintetho zabo, nto leyo ezakuphanzisa izicwangciso zabo ezimanyeneyo.

“Izicwangciso zabakhi beBhabheli zaphela ngehlazo nokoyiswa. Isikhumbuzo sekratshi labo saba sisikhumbuzo sobudenge babo. Sekunjalo abantu bayaqhubekeka behamba kwikhondo elinye-ukuxhomekeka kumna, nokubukula umthetho kaThixo. Ngummiselo uSathana awazama ukuwuphumeza ezulwini; kwalo umnye wawulawula uKayin ekuziseni kwakhe idini.”—Ellen G. White, Patriarchs and Prophets, p. 123.

`Siwubona njani kwingxelo yeNqaba yaseBhabheli omnye umzekelo wekratshi lobuntu kwakunye nendlela, ekugqibeleni, elizakusilela ngayo? Zifundo zini esinokuzithathela zona buqu kweli bali?`