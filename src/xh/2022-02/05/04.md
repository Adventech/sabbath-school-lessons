---
title:  Intetho Enye
date:  26/04/2022
---

`Funda: kwiGenesis 11:1-4. Kwakutheni ukuze abantu “behlabathi lonke” babenomdla wokuphumeza ubunye?`

Ibinzana “lonke ihlabathi” lisingisele kwiqaqobana labantu, abo babephila emva koNogumbe. Isizathu sale ngqungquthela sidandalaziswe ngokuselubala: bafuna ukwakha inqaba ukufikelela emazulwini (Gen. 11:4). Eneneni, injongo yabo yokwenene kuthatha indawo kaThixo buQu, uMdali. Ngokuselubala, inkcazelo yeenjongo nezenzo zabantu yintlokoma yeenjongo nezenzo zikaThixo kwingxelo yeNdalo: “bathi” (Gen. 11:3, 4; thelekisa neGen. 1:6, 9, 14, njalo njalo.); “masenze” (Gen. 11:3, 4; thelekisa neGen. 1:26). Injongo yabo idandalaziswe ngokuselubala “‘sizenzele igama’” (Gen. 11:4), intetho esetyenziswa kuphela kuThixo (Isa. 63: 12, 14).

Ngokufutshane, abakhi beBhabheli bafukama igugu elitenxileyo lokuthatha indawo kaThixo, uMdali. (Siyayazi ngubani owaxhokonxa oko, akunjalo? Bona ku-Isa. 14:14.) Inkumbulo kaNogumbe igciniwe kwisithethe saseBhabheli, nakuba igqwethiwe, ngokungqamene nokwakhiwa kwesixeko saseBhabheli (iBhabheli). Lo mgudu unyukayo wokufikelela ezulwini ukuze uphang’igunya uThixo, ngokwenene, uzakuphawula umoya weBhabheli.

Kwangokunjalo, yiyo lo nto ibali leNqaba yaseBhabheli lingumxholo obalulekileyo kwincwadi kaDaniyeli. Ukusingisela kwiShinare, esingenisa kwibali leNqaba yaseBhabeli (Gen. 11:2), kuvela kwakhona ekuqaleni kwencwadi kaDaniyeli, ukuze kuxelwe indawo uNebhukadnetsare azise kuyo iimpahla zetempile eseJerusalem Dan. 1:2). Phakathi kwentlaninge yezinye iindima zencwadi, isiqendu sikaNebhukadenetsare esakha umfanekiso wegolide, mhlawumbi kwindawo enye “kwithafa” elinye, sesona sibonakalisa ngokuphandle le ngcamango. Kumbono wakhe wokuphela, uDaniyeli ubona kwa esi siganeko sinye seentlanga zehlabathi zihlanganisana kunye ukuphumeza ubunye ngeliphikisana noThixo (Dan. 2:43, Dan. 11:43–45; thelekisa neSiTyhi. 16:15, 16), nangona eli linge lisilela apha, kwanjengoba, lenzayo kwiBhabheli.

`Umbhali ongakhonziyo oyindumasi womFrench wenkulungwane edlulileyo wathi injongo emandla yoluntu kukuzama “ukuba nguThixo.”Yintoni ongathi, ukususela kuEva eEden (Gen. 3:5), eyenza sitsaleleke kobu buxoki buyingozi?`