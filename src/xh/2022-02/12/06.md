---
title:  “ ‘NdinguYosefu Umzalwana Wenu’ ”
date:  16/06/2022
---

`Funda: kwiGenesis 45. Zifundo zini zothando, ukholo, nethemba ezinokufumaneka kweli bali?`

Kungelo xesha kanye, xa uYuda ethetha “ ‘ngobubi’ ” obuzakufumana u-’avi, “ ‘ubawo’ ” (Gen. 44:34), athi uYosefu “alile” (Gen. 45:1)  aze “azazise” kubantakwabo. Le ntetho, esoloko isetyenziswa ukusingisela ekuzityheleni kukaThixo (Eksod. 6:3, Hezek. 20:9), ibonisa ukuba nguThixo kanjalo ozityhilileyo apha, kwakhona. Oko kukuthi, uYehova wabonisa ukuba umsindleko wakhe uyalawula, nkqu naphakathi kwamagqwidigqwidi obuntu.

Abazalwana bakaYosefu abakukholelwa oko bakuvayo nabakubonayo. Ngalo ndlela, uYosefu uyanyanzelela aphinde, “ ‘NdinguYosefu, umzalwana wenu’ ” (Gen. 45:4), kwaye kukwisihlandlo sesibini kuphela, xa besiva amazwi atsolileyo “ ‘enathengisa ngaye eYiputa’ ” (Gen. 45:4), abathi bakholelwe.

UYosefu ngoko ubhengeza: “ ‘uThixo wandithuma’ ” (Gen. 45:5). Oku kwalatha kuThixo kunenjongo entlantlu-mbini. Kusebenza hayi nje kuphela ukuqinisekisa kwakhona kubazalwana bakhe ukuba uYosefu akananqala ngakubo; kanjalo kunovumo lokholo olunzulu, nembonakaliso yethemba, kuba oko bakwenzayo kwakufuneka ngenxa “ ‘yokusinda okukhulu’ ” kunye nokumiselwa “ ‘kwamasalela’ ” (Gen. 45:7).

UYosefu ngoko ubongoza abazalwana bakhe ukuba baye kuyise ukuze bamlungiselele ukuza eYiputa. Ulandelisa isimemo sakhe ngamazwi atsolileyo malunga nendawo apho “bazakuhlala” khona, oko kukuthi, eGoshen, edumileyo ngedlelo layo elityebileyo “ ‘izinto ezilungileyo zelizwe’ ” (Gen. 45:18, 20). Ukwakhathalela uthutho: kubonelelwa ngeenqwelo, ezizakuqinisekisa ekugqibeleni kuYakobi ukuba oonyana bakhe abamxokiseli ngamava abasanda kuwangcamla (Gen. 45:27). UYakobi uthatha lo mboniso obonakalayo njengobungqina obubonakalayo bokuba uYosefu uyaphila, kwaye oku kwanele kuye ukuba makaphile kwakhona (thelekisa neGen. 37:35, Gen. 44:29).

Izinto ngoku zilungile. Oonyana bakaYakobi abali-12 bayaphila. UYakobi ngoku ubizwa “Sirayeli” (Gen. 45:28), kwaye nomsindleko kaThixo wenziwe wabonakala ngendlela emandla.

`Ewe, uYosefu waba netarhu kubazalwana bakhe. Wayekwazi ukuba njalo. Sifunda njani, ngoko, ukuba netarhu ngakwabo ububi babo buphanzayo ngakuthi njengoko kwenzekayo kuYosefu?`