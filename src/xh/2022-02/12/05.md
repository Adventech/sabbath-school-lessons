---
title:  Indebe Yezihlabo
date:  15/06/2022
---

`Funda: kwiGenesis 44. Kwakutheni ukuze uYosefu abeke indebe yezihlabo kwingxowa kaBhenjamin hayi kwingxowa yomnye umntakwabo?`

Eli bali lifana neli lingaphambili. Njengangaphambili, uYosefu unikezela imiqathango eyodwa; aze, kwakhona, azalise iingxowa zala madoda ngokutya. Kwesi sihlandlo, noko kunjalo, uYosefu wongeza umyalelo ongaqhelekanga, wokubekwa kwendebe yakhe yexabiso kwingxowa kaBhenjamin.

Iziganeko, ngoko, zithatha enye indlela. Lo gama kuhambo olungaphambili abakhuluwa babuyela eKanan ukuya kuphuthuma uBhenjamin ahambe nabo, ngoku kufuneka babuyele eYiputa bayokujongana noYosefu. Lo gama kwimeko engaphambili bonke abakhuluwa bafumana into enye kwiingxowa zabo, ngoku uBhenjamini ucukulwa njengoyena unendebe kaYosefu. Ngokungalindelekanga, uBhenjamin, othe njengesihandiba wafikelela kwindebe kaYosefu, ngoku ngumrhanelwa yaye utyholwa ngesimangalo sokuba loo mpahla yexabiso. Uzakuya eziseleni.

Into yokuba uYosefu wayesebenzisa indebe yezihlabo ayithethi kuthi wayekholelwa kumandla ako. UYosefu “zange abange amandla esihlabo, koko wayekulungele ukubenza bakholelwe ukuba unako ukufunda amabholo obomi babo.”—Ellen G. White, Patriarchs and Prophets, p. 229.

Indebe yomlingo yaba liqhinga likaYosefu ukubonisa ulawulo olungcwele, ize ngalo ndlela axhokonxe kwiintliziyo zabantakwabo ukuziva benobutyala kuThixo. Leyo yindlela uYuda awutolika ngayo umyalezo oziswa nguYosefu, kuba walatha kubugwenxa uThixo abufumene kubo (Gen. 44:16). Kanjalo, ukubiwa kwaloo ndebe yexabiso kuzakuthethelela isohlwayo esiqatha ize kanjalo kuvavanye ingqiqo yabantakwabo.

Ubushushu bemvakalelo yabantakwe nendlela abasabela ngayo ibalulekile. Bonke bamanyene kwintlungu enye, besoyikisela uBhenjami, ozakulahleka njengoYosefu, aze njengaye abe likhoboka laseYiputa nangona, njengaye, wayemsulwa. Yiyo lo nto uYuda ecebisa ukuba athathwe enziwe ikhoboka “endaweni” kaBhenjamin (Gen. 44:33), kwanjengokuba inkunzi yegusha yabingelelwa “endaweni” ka-Isake omsulwa (thelekisa neGen. 22:13). UYuda uzimisa njengedini, ungenelelo, onjongo yakhe ikukumelana kuphela naloo “bubi” buzakuxhwala uyise (Gen. 44:34).

`Mmiselo mni wothando, ozekeliswe kukusabela kukaYuda, oboniswa kwinkqubo yongenelelo? Olu hlobo lothando luyicacisa njani imfundiso yeBhayibhile yosindiso? (bona kumaRom. 5:8.)`