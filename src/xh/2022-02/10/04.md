---
title:  Ukoniwa kukaDina
date:  31/05/2022
---

Kuba ngoku uYakobi exolelene nomntakwaba, ufuna ukuma kwilizwe leKanan eluxolweni. Igama u- shalem, “ngokukhuselekileyo,” (Gen. 33:18), elisuka kwigama u-shalom, “uxolo,” kokokuqala livela kuhamba lwakhe.

Emva kokuba ethenge isiqwengana somhlaba kubemi (Gen. 33:19), wakha isibingelelo apho, ebonakalisa ukholo lwakhe nokuqonda kwakhe indlela axhomekeke ngayo kuYehova. Kuba ngalinye kumadini awenyuswayo, kwakukho isenzo sonqulo.

Noko kunjalo, okokuqala ebomini bakh, uYakobi-Sirayeli usesichengeni seenkathazo zokuhlala kweli lizwe. Njengo-Isake eGerare ekunye no-Abhimeleki (Gen. 26:1–33), uYakobi uzama indlela yokwamkeleka kumaKanan.

`Funda: kwiGenesis 34. Kwenzeka ntoni ukudunga amacebo akhe okuhlala eluxolweni?`

Ibali lesi senzo sibi liphawula ukungacaci kwabalinganiswa nezenzo zabo. Lo mrheletyi wakwaShekem, owona uDina, ukwabonakaliswa enyanisekile emthanda uDina kwaye engofuna ukuzama ukulungisa izinto. Ukulungele nkqu nokwenza inkqubo yomnqophiso yolwaluko.

Kwelinye icala, uSimon noLevi, abaziveza njengabameli bakaThixo, nabakuchasayo ukwendiselana namaKanan (Lev. 19:29), babhenela kumaqhetseba nenkohliso (Gen. 34:13) kwaye bakulungele ukubulala nokuphanga (Gen. 34:25–27). Izenzo zabo zazingafanele kukhalinyelwa nje kuphela (kuthini kungohlwaywa indoda enye le iyenzileyo?) koko zazinamandla okubangela uthotho lweengxaki.

UYakobi yena, unenkxalabo yoxolo kuphela. Xa ukudlwengulwa kwentombi yakhe kuxelwa kuye, akawisi nelimdaka (Gen. 34:5). Noko kunjalo, emva kokuva oko oonyana bakhe bakwenzileyo, ubakhalimela ngokuphandle ngenxa yoko kungalandela: “ ‘Nindihlisele ishwangusha, ukuze ndinuke phakathi kwabemi belizwe eli, phakathi kwamaKanan, naphakathi kwamaPerizi; ndibantu bambalwa nje mna, bayakundihlanganyela, bandibulale, nditshatyalaliswe mna, ndendlu yam’ ” (Gen. 34:30).

`Ngokuthe gqolo sibona amaqhinga nenkohliso, kwangokunjalo nezenzo zobubele nobabalo, kwezi ngxelo. Oku kusixelela ntoni ngemvelo yomntu?`