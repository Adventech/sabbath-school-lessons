---
title:  Ukuzamazamana noThixo
date:  29/05/2022
---

Emkile kwaLabhan, uYakobi kwangoko unamanye amava noThixo. Esazi ukuba umntakwabo, uEsawu, uyeza, yaye “ ‘enamadoda angamakhulu amane’ ” (Gen. 32:6), ngokunjalo. UYakobi uthandaza ngokumandla kuYehova, nangona evuma ukuba “ ‘Andiyilingene inceba yonke, nenyaniso yonke oyenzileyo kumkhonzi wakho’ ” (Gen. 32:10). UYakobi, ngokwenene, wayeluqonda ngcono ubabalo uba lungantoni.

UYehova wasabela njani?

`Funda: kwiGenesis 32:22-31 nakuHoseya 12:2, 4.Yintoni intsingiselo yasemoyeni ekwilibali limangalisayo?`

UYakobi uxinzelelekile, kuyaqondeka oko, ngenxa yoko kwenzeka yaye, emva kokwenza awayenako ukukwenza ukukhusela usapho lwakhe, uyakhempisha ebusuku. Ngequbuliso, ngoko, uhlaselwa “yiNdoda” (Gen. 32:24). Eli ligama elinokuba neentsingiselo ezizodwa, ezibonisa ubukho obungcwele (bona kuIsa. 53:3). UDaniyeli walisebenzisa ukusingisela kumbingeleli wasezulwini uMikayeli (Dan. 10:5); yayikwa ligama elasetyenziswa nguYoshuwa ukuchaza “umthetheli womkhosi kaYehova,” nabiza uYoshuwa ngokuba nguYehova u-YHWH ngokwaKhe (Yosh. 5:13–15).

Ngokwenene, phakathi kokulwa, makube yayiqinisekile kuYakobi eyokuba uzamana noThixo buQu, njengoko amazwi akhe, “ ‘Andiyi kukundulula umke, ukuba akuthanga undisikelele!’ ” (Gen. 32:26) atyhila. Noko kunjalo, ukunamathela kwakhe okumandla kuThixo, ukwala kwakhe ukuyeka, kanjalo zityhila ulangazelelo lwakhe olushushu loxolelo nokuvana neNkosi yakhe.

“Isiphoso esakhokelela uYakobi ekuzuzeni ubuzibulo ngobuqhophololo sadandalaziswa elubala kuye. Zange athembe amadinga kaThixo, koko wafuna ngemigudu yakhe ukwenza oko uThixo wayezakuphumeza ngexesha nangendlela yaKhe.”—Ellen G. White, Patriarchs and Prophets, pp. 197, 198.

Kwaye ubungqina bokuba uxolelwe yaba kukuguqulwa kwegama lakhe, ukusuka kwisikhumbuzo sesono sakhe, ukuya kwelizakumkhumbuza uloyiso lwakhe. “‘Igama lakho,’” satsho isiThunywa, “‘akusayi kuba sathiwa nguYakobi; kuya kuthiwa unguSirayeli, ngokuba ulwe noThixo nabantu weyisa’ ” (Gen. 32:28).

`Abe yintoni amava akho ngokuphathelele ekuzamaneni noThixo? Kuthetha ukuthini ukwenza oko, kwaye kutheni kubalulekile ngamanye amaxesha ukuba sibe nalo oluhlobo lwamava?`