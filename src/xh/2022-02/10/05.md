---
title:  Unqulo-zithixo Olugqubayo
date:  01/06/2022
---

`Funda: kwiGenesis 34:30-35:15. Zifundo zini esinokuzithabatha ngonqulo lwenyaniso koko kwenzekayo apha?`

Ngoko nangoko emva kwesikhalazo sakhe sokuba uxolo lwakhe namaKanan lubukw’engozini (Gen. 34:30), nasemva kokuba oonyana bakhe ababini bekhalinyelwe (Gen. 34:31), uThixo ubongoza uYakobi ukuba afulathele iShekem abuyele eBheteli ukuze ahlaziye umnqophiso wakhe. Ngokwenene, uYehova umxelela ukuba, ukufika kwakhe apho, kufuneka akhe isibingelelo.

Kwelinye icala, into yokuqala eshicilelweyo emva komyalelo kaThixo nguYakobi exelela abantu bakhe ukuba balahle izithixo zaseKanan, ezazithathwe ngexesha lokuphangwa kwesixeko sakuShekem nemilondekhaya eyayibiwe nguRakeli (Gen. 31:19, 32). Konke oku, nako, kubalulekile kwingcamango yomnqophiso noThixo.

Ezi zithixo bezigciniwe kwaye, mhlawumbi, bezinqulwa nangona uYakobi ezibophelele kuThixo. Kwakunganele kuYakobi ukufulathela iShekem ukuze abaleke impembelelo yamaKanan. UYakobi kwafuneka atshayele izithixo ezisenkampini nasezintliziyweni zabantu bakhe.

Inkqubo yenguquko iqulathe ngaphezu kwentshukumo yokusuka kwenye indawo uye kwenye, okanye intshukumo yokusuka kwelinye ibandla uye kwelinye. Okubaluleke ngakumbi, kukuba sifune ubabalo lukaThixo lugutyule unqulo-zithixo ezintliziyweni zethu, nokuba sihlala phi, ngokuba singazenza naphina nangantoni na izithixo.

Ukuthobela kukaYakobi aze ahambe ngokomyalelo kaThixo, uThixo ekugqibeleni uyangenelela “noqhiphuko-mbilini ngenxa kaThixo (Gen. 35:5) luchaphazela bonke abantu ababangqongileyo, baze bangabi nasibindi sakumhlasela uYakobi. UYakobi, ngoko, ukulungele ukunqula “yena nabo bonke abantu ababenaye (Gen. 35:6), okubonisa ukuba umanyano losapho lungcityiwe. UYakobi uthiya le ndawo ukuba yiBheteli, isikhumbuzo sephupha lakhe leleli, uphawu lokuba uqhagamshelwano phakathi kwezulu nomhlaba, ebuqhawukile kangangexesha elithile, ngoku bungcityiwe.

Ugxininiso, kwesi sihlandlo, lukuThixo waseBheteli endaweni yendawo ngokunokwayo. Esi sikhumbuzi sakhe buqu siyahlokoma kwakho, xa uThixo ekhumbuza uYakobi ngegama lakhe “uSirayeli” (Gen. 35:10), ngedinga elintlantlumbini esingisele kuyo le ntsikelelo. Intsikelelo kaYakobi, okokuqala, ithetha ukuqhama, ukudluliswa kwembewu kaMesiya nesizukulwana kweentlanga ezininzi (Gen. 35:11); ize okwesibini, yalathe kwiLizwe leDinga (Gen. 35:12).

`Zeziphi iindlela ezincinane olunokuthi unqulo-zithixo lugqobhoze ngazo ezintliziyweni zethu, kwaye singenza ntoni ngalo?`