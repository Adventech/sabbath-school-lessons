---
title:  Ingcamango Ngakumbi
date:  03/06/2022
---

Funda ku-Ellen G. White, “The Night of Wrestling,” pp. 195–203, in Patriarchs and Prophets.

“Amava kaYakobi ngexesha lobusuku bokuzamazamana nokubandezeleka abonisa uvavanyo abazakuthubeleza kulo abantu bakaThixo ngaphambi kokubuya kwesibini kukaKristu. . . Ayakuba njalo amava abantu bakaThixo kwidabi labo lokugqibela namagunya obumnyama. UThixo uyakuluvavanya ukholo lwabo, ukuzingisa kwabo, ingqiniseko yabo kumandla aKhe okubahlangula. USathana uyakuzama ukuboyikisa ngengcingane yokuba iimeko zabo aziniki themba; izono zabo zikhulu ngeyona ndlela uba zingafumana uxolelo. Bayakuba nomqondo onzulu wamagqwidigqwidi abo, baze xa baqwalasela ngemva kubomi babo amathemba abo adake. Kodwa bekhumbula ubukhulu benceba kaThixo, nenguquko yabo enyanisekileyo, bayakudomboza izithembiso zaKhe ezenziwe ngoKristu kuboni abangama-athalala, abaguqukayo. Ukholo lwabo aluyi kuphanza ngenxa yokuba imithandazo yabo ingaphendulwanga kwangoko. Bayakubambelela kumandla kaThixo, njengoko uYakobi wabambelela kwisiThunywa, kwaye intetho yemiphefumlo yabo iyakuba kukuba, ‘Andiyi kukundulula umke, ukuba akuthanga undisikelele.’. . .

“Noko kunjalo imbali kaYakobi yingqiniseko yokuba uThixo akayi kubalahla abo bangcatshelwe esonweni, kodwa babuyela kuYe ngenguquko yokwenene. Kwakungokuzincama nokholo oluthembayo awathi uYakobi wazuza oko wayephanzile ukukuzuza ngokulwa ngawakhe amandla. UThixo ngoko wamfundisa umkhonzi waKhe ukuba ngamandla angcwele nobabalo kuphela ezinokumnika intsikelelo awayeyilangazelela. Kuyakuba njalo ngoko kwabo baphila ngemihla yokugqibela. Ngokuya iingozi zibarhangqa, nokuphelelwa lithemba kubamba umphefumlo, kufuneka bathembele kuphela kwimifaneleko yocamagusho. Akukho nto sinokuyenza ngokunokwethu.”—Ellen G. White, Patriarchs and Prophets, pp. 201–203.

**Imibuzo Yengxoxo**

`➊ Kutheni le nto ubuthathaka bukaYakobi bulithuba lobabalo lukaThixo? Amava kaYakobi azalana njani nentetho kaPawulos, “Xa sukuba ndiswele amandla, kuxa ndinamandla (2 Kor. 12:10)?`

`➋ Ucinga ukuba kutheni le nto ibhayibhile ibhenca iinkcukacha ezimbi ngobomi babaninzi kubantu bayo? Ngongoma ni enokwenziwa ekwenzeni oku? Myalezo mni esinokuwuthatha kuko?`

`➌ Gxila kakhulu kumba wonqulo-zithixo. Zintoni izithixo zenkcubeko yethu, zempucuko yethu? Singaqiniseka njani ukuba asinquli nasinye okanye nantoni na ingeyiyo iNkosi?`