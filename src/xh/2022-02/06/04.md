---
title:  UAbram noLote
date:  03/05/2022
---

`Funda: kwiGenesis 13:1-18. Eli bali lifundisa ntoni ngokubaluleka kwesimilo?`

UAbram ubuyela apho wayekhona ngaphambili, ngokungathi uhambo lwakhe lokuya eYiputa yayisisiphambuka nje selishwa. Imbali kaThixo noAbram iyaqalisa kwakhona, apho ibinqumame khona susela uhambo lwakhe lokuqala ukusinga kwiLizwe leDinga. Isitishi sokuqala sikaAbram yiBeteli (Gen. 13:3), njengakuhambo lwakhe lokuqala ukusinga kweli lizwe (Gen. 12:3–6). UAbrah uguqukile kwaye ubuyele “kubuyena”: uAbram, indoda yokholo.

Ukuhlangana kwakhona kukaAbram noThixo kuzibonakalisa kwangoko kubudlelane bakhe nabantu, ngendlela ayisingatha ngayo ingxaki noLote, umtshana wakhe, ngokuphathelele ekusetyenzisweni komhlaba. Noko kunjalo, nguAbram ngokwakhe ocebisa isivumelwano esiseluxolweni aze avumele uLote akhethe kuqala (Gen. 13:9, 10), isenzo sesisa nobubele, esiluphawu lohlobo lomntu uAbram awayelulo.

Into yokuba uLote wazikhethela eyona ndawo ilula nengcono, ithafa elinamanzi (Gen. 13:10, 11), engenayo nentwana yenkxalabo ngobubi babamelwane bangomso (Gen. 13:13), ityhila nto ngokunyoluka kwakhe nesimilo. Ibinzana “wanyula” lisikhumbuza ngabantu bangaphambi konogumbe, abathi nabo “bazinyulela” (bona Gen. 6:2).

Ngokungafaniyo, inyathelo likaAbram yayi sisenzo sokholo. UAbram zange akhethe lizwe; lanikezelwa kuye ngobabalo lukaThixo. Ngokungafaniyo noLote, u-Abram walijonga ilizwe kuphela ngokomyalelo kaThixo (Gen. 13:14). Kuphela kuxa uAbram ahlukanayo noLote apho athi uThixo athethe naye kwakhona (Gen. 13:14). Eneneni, lixesha lokuqala eli elishicilelweyo apho uThixo athetha nAbram susela ukubizwa kwakhe eUre. “ ‘Khawuphakamise amehlo akho ukuloo ndawo ukuyo, ubhekise entla, nasezantsi, nasempumalanga, nasentshonalanga; ngokuba lonke ilizwe olibonayo ndiya kulinika wena, nembewu yakho, kude kuse ephakadeni’ ” (Gen. 13:14, 15). UThixo, emva koko, ubiza uAbram ukuba “ ‘ahambe’ ” kweli lizwe njengesenzo sokuxhamla. “ ‘Suka, ulihambe ilizwe ngobude balo nangobubanzi balo; ngokuba ndiya kulinika wena’ ” (Gen. 13:17).

UYehova, ngoko, uyenza icace eyokuba Yena, Thixo, ulinika uAbram. Sisipho, isipho sobabalo, Abram amakasixhamle ngokholo, ukholo olukhokelela kwintobelo. Ngumsebenzi kaThixo kuphela ozakwenza konke oko akuthembise u-Abram apha (bona kwiGen. 13:14–17).

`Singafunda njani ukuba nobubele nesisa kwabanye, nkqu naxa bona bengenjalo kuthi?`