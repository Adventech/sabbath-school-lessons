---
title:  Umthi Owalelweyo
date:  04/04/2022
---

`Funda: kwiGenesis 2:16, 17 nakwiGenesis 3:1-6 (bona kanjalo kuYohane 8:44). Thelekisa amazwi omyalelo kaThixo kuAdam kunye namazwi enyoka kumfazi. Zintoni omehluko kwezi ntetho, kwaye yintoni intsingiselo yaba mehluko?`

Qaphela iimfano phakathi kwencoko kaThixo noAdam (Gen. 2:16, 17) kunye nencoko kaEva nenyoka. Kukhangeleka ngathi inyoka ngoku ithathe indawo kaThixo yaye yazi ngcono kunokuba Yena esazi. Ekuqaleni, ibuze nje umbuzo, obonisa ukuba umfazi, mhlawumbi, akamqondanga kakuhle uThixo. Kodwa emva koko uSathana ngokuselubala waba nombuzo ngeenjongo zikaThixo de wamphikisa Yena.

Uhlaselo lukaSathana lunento yokwenza nemiba emibini, ukufa nokwazi okulungileyo nokubi. Lo gama uThixo ngokuselubala nangokugxininisayo wadandalazisa ukuba ukufa kwabo kuzakuqiniseka (Gen. 2:17), uSathana wathi, ngokuphikisanayo, abazokufa, ebonisa ukuba abantu baphila unaphakade (Gen. 3:4). Lo gama uThixo wayemalele u-Adam ukuba adle kwisiqhamo (Gen. 2:17), uSathana wabakhuthaza ukuba basidle isiqhamo kuba ngokudla kuso bazakufana noThixo (Gen. 3:5).

Iingxoxo ezimbini zikaSathana, ukungafi nokufana noThixo, zamqinisekisa uEva ukuba asidle isiqhamo. Kuyanxunguphalisa ukuba ngoko nangoko umfazi esakugqiba ekubeni makangamthobeli uThixo adle kwisiqhamo esalelweyo, waziphatha ngokungathi uThixo akasekho yaye uyithathile indawo yaKhe. Indima yeBhayibhile iyakuveza oku kuguqulwa kwezimilo. UEva usebenzisa intetho kaThixo: Indlela uEva awawuphonononga ngayo umthi owalelweyo, ‘wabona ukuba . . . ulungile” (Gen. 3:6), isikhumbuza ukuphonononga kukaThixo indalo yakhe, “wabona . . . ukuba kulungile” (Gen. 1:4, njalonjalo).

Ezi zihendo zibini, eso sokungafi nesokufana noThixo, zendele kwingcamango yokungafi kwiYiputa yamandulo neenkolo zamaGrike. Umnqweno wokungafi, ababekholelwa ukuba luphawu olungcwele, wanyanzela aba bantu ukuba bafune inqanaba elingcwele kanjalo, ukuze (babe nethemba) bazuze ukungafi. Ngokuyimfihlo, le ndlela yokucinga yatyhutyha iinkcubeko zobuYuda-buKristu kwaye ngunozala wenkolo yokungafi komphefumlo, esekhoyo nanamhlanje kwiimvaba ezininzi.

`Cinga ngazo zonke iinkolo ezikhoyo namhlanje ezifundisa ukuba kukho into ekhoyo engafiyo kuthi sonke. Imvelo yomntu nemeko yabafi zisibonelela njani ngokhuseleko olumandla ngakulenkohliso iyingozi?`