---
title:  Isiphelo Senyoka
date:  06/04/2022
---

**“ ‘Ndiyakumisa ubutshaba phakathi kwakho nomfazi, naphakathi kwembewu yakho nembewu yakhe; yona iyakukutyumza intloko, wena uyakuyityumza isithende’ ” (Gen. 3:15).**

`UYehova wathini kwinyoka apha, kwaye leliphi ithemba eliqhushekwe kwezi ndima?`

UThixo uqala isigwebo saKhe ngenyoka kuba yiyo engunobangela wesi sihelegu. Inyoka, kwakhona, kuphela kwesidalwa esiqalekisiweyo kule mbali

Sifika apha kuhlobo “lokuguqulwa” kweNdalo. Lo gama indalo yakhokelela ebomini, ukuthakazelela okulungileyo, neentsikelelo, isigwebo sikhokelela ekufeni, ububi, neziqalekiso-kodwa kanjalo, kwithemba nedinga losindiso. Kunamatheliswe kulo mfanekiso umnyama wenyoka etyunyuziweyo isidla uthuli (Gen. 3:14) kubengezela ithemba lokusindiswa koluntu, elibonakala kwisimo sesiprofeto. Nkqu nangaphambi kwezigwebo zikaAdam noEva, ezizakulandela, uYehova ubanika ithemba lenkululo (Gen. 3:15). Ewe, bonile; ewe, bazakubulaleka ngenxa yesono sabo; kwaye, ewe, bazakufa, kanjalo, ngenxa yezono. Kodwa phakathi kwako konke oko, kukho eli themba lokugqibela, ithemba losindiso.

`Thelekisa iGenesis 3:15 namaRoma 16:20, Hebhere 2: 14, nesiTyhilelo 12:17. Icebo losindiso, kwakunye nemfazwe enkulu, zityhilwa njani kwezi ndima?`

Qwalasela iimfano phakathi koGenesis 3:15 nesiTyhilelo 12:17: inamba (inyoka), yamqumbela (ubutshaba); imbewu (inzala); kwakunye nomfazi eEden kunye nomfazi kwiSityhilelo 12:17. Idabi (imfazwe enkulu) elaya eEden, ngoKuwa, lizakuqhubeka de kube sekupheleni. Noko kunjalo, idinga lokoyiswa kukaSathana laliselinikezelwe eEden, ngelithi intloko yakhe izakutyunyuzwa, umxholo odandalaziswe elubala kwiIsiTyhilelo, obonisa isiphelo sakhe sokugqibela (IsiTyhi. 20:10). Oko kukuthi, kwasekuqaleni, uluntu lwanikwa ithemba lokuba kwakubakho indlela yokubhungca kule ngxubakaxaka imasikizi eyeza nokwazi okubi, ithemba sonke esingabelana ngalo kanye ngoku.

`Kutheni kuyintuthuzelo kangako ukubona ukuba, eEden ngokwayo, apho isono nobubi emhlabeni zaqala khona, iNkosi yaqalisa ukutyhila icebo losindiso?`