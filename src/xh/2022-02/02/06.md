---
title:  Isiphelo Soluntu
date:  07/04/2022
---

`Funda: kwiGenesis 3:15-24. Njengomphumela woKuwa, kwenzeka ntoni kuAdam noEva?`

Lo gama isigwebo sikaThixo ngakwinyoka sidandalaziswe elubala njengesiqalekiso (Gen. 3:14), isigwebo sikaThixo ngakumfazi nendoda asinjalo. Ixesha ekuphela kwalo apho igama “isiqalekiso” lisetyenziswa kwakhona, lisingisele kuphela “kumhlaba” (Gen. 3:17). Oko kukuthi, uThixo wayenezinye izicwangciso ngendoda nomfazi, ngokungafaniyo nenyoka. Babonelelwa ngethemba engabonelelwanga ngalo yona.

Ngenxa yokuba isono somfazi singenxa yokuzayamanisa kwakhe nenyoka, indima echaza isigwebo sikaThixo kumfazi yalamene nesigwebo senyoka. UGenesis 3:16 akalandeli nje kuphela uGenesis 3:15, koko neemfano phakathi kwezi ziprofeto zibini zibonisa ngokuphandle isiprofeto esimalunga nomfazi kwiGenesis 3:16 kufuneka sifundwe ngokungqamene nesiprofeto sikaMesiya esikwiGenesis 3:15. Isigwebo sikaThixo kumfazi, esiquka nokuzala abantwana, kufuneka ngoko siqondwe kwinkalo entle yosindiso (thelekisa no-1 Tim. 2:14, 15).

Ngenxa yokuba isono sendoda singenxa yokuphulaphula umfazi endaweni yokuphulaphula uThixo, umhlaba ethatyathwe kuwo indoda uqalekisiwe (Gen. 3:17). Ngenxa yoko, indoda kuzakufuneka isebenze nzima (Gen. 3:17–19), ize emva koko “ ‘ibuyele’ ” emhlabeni apho avela khona  (Gen. 3:19), into eyayingasoze yenzeke, neyayingekho nakanye kwicebo likaThixo lokuqala.

Kubalulekile ukuba kule nkangeleko ingenathemba yokufa uAdam ubhenela, kumfazi, apho athi abone khona ithemba lobomi ekuzaleni kwakhe (Gen. 3:20). Oko kukuthi, nkqu naphakathi kwisigwebo sokufa, ubona ithemba lobomi.

Kwelinye icala, njengaye nawuphi umzali onothando, uThixo wayebanqwenelela okulungileyo kuphela, hayi ububi. Kodwa kuba ngokuba babe bazi ububi, uThixo wayezakwenza konke anako ukukwenza ukubasindisa kubo. Ngalo ndlela, nkqu naphakathi kwezi zigwebo, ithemba lalingemkana namanzi kubazali bethu, phakathi kokungathobeli kwabo uThixo okuphandle nokucacileyo; nangona bona-bephila ngokwenene eParadesi-babengenaso konke konke isizathu sokumthandabuza uThixo, ukuthandabuza amazwi kaThixo, okanye ukuthandabuza uthando lwaKhe kubo.

`Nangona sivamise ukucinga “ngolwazi” kuko nangokunakwalo ukuba lulungile, kutheni le nto kungasoloko kunjalo? Zeziphi ezinye zezi nto ekungcono singazazi?`