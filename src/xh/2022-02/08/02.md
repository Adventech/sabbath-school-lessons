---
title:  INtaba yeMoriya
date:  15/05/2022
---

`Funda: kwiGenesis 22:1-22 nakumaHebhere 11:7. Yintoni intsingiselo yolu vavanyo? Zifundo zini zakwamoya ezivela kwesi siganeko simangalisayo?`

IGenesis 22 ibe yeyodidi ehlabathi kuncwadi lwehlabathi yaye iphefumlelwe iinkcuba-buchopho namagcisa, hayi nje abahlalutyi-buThixo. Noko kunjalo, intsingiselo yovavanyo lukaThixo kunzima ukuyiqonda. Lo myalelo ungcwele wawuphikisana nesithintelo samva seBhayibhile ngokubingelelwa kwabantu (Lev. 18:21), kwaye ngokuqinisekileyo wawukhangeleka usebenza ngokuchasene nedinga likaThixo lomnqophiso ongunaphakade ngoIsake (Gen. 15:5).

Yayi yintoni, ngoko, injongo kaThixo ukuba ambize enze oku? Kutheni evavanywa ngendlela emandla kangaka?

Ingcamango yeBhayibhile “ukuvavanywa” (ngesiHebhere, nissah) idibanisa iingcamango ezimbini ezahlukeneyo. Isingisele kwingcamango yokugweba, oko kukuthi, isigwebo sokwazi into esentliziyweni yalo uvavanywayo (Dut. 8:2; thelekisa neGen. 22:12). Kodwa ikwazisa kanjalo ingqiniseko yobabalo lukaThixo endaweni yalowo uvavanywayo (Eksod. 20:18–20).

Kule imeko, ukholo lukaAbraham ngakuThixo lumbeka kwinqanaba lokuba semngciphekweni wokuphulukana “nengomso” lakhe (inzala yakhe). Noko kunjalo, ngenxa yokuba emthemba uThixo, uzakukwenza oko akufunayo uThixo, nokuba kunzima kangakananina ukukuqonda xa kukonke. Kakade, luyintoni ukholo ukuba ayikokuthemba oko singakuboniyo okanye singakuqondi ngokupheleleyo?

Kanjalo, ukholo lweBhayibhile alukho kangako ngomthamo wethu wokunikela kuThixo nokubingelelela Yena-nangona oko kunendima, ngaphandle kwamathandabuzo (Rom. 12:1)—kodwa ngomthamo wethu wokukholosa ngaYe nokwamkela ubabalo lwaKhe lo gama siqonda indlela esingafanelekanga ngayo.

Le nyaniso iqinisekiswa kwako oko kwalandelayo. Yonke imisebenzi kaAbraham, intlaninge yezenzo zakhe ezinyamekileyo, uhambo lwakhe olubuhlungu nonyana wakhe, nkqu nokulungela kwakhe ukuthobela nokunikela oko kungcono kwakhe, nokuba ifundisa kangakanani na, zange ibe nako ukumsindisa. Ngoba? Kuba uYehova ngokwaKhe wabonelela ngenkunzi yegusha yedini elaliyinjongo, lona ngokunokwalo elalisalatha kwithemba lakhe ekuphela kwalo losindiso, uYesu.

Makube uAbraham, ngoko, wayeluqonda ubabalo. Asiyomisebenzi yethu esiyenzela uThixo esisindisayo, kodwa endaweni yoko ngumsebenzi kaThixo esenzela thina (Efe. 3:8; thelekisa namaRom. 11:33), nokuba kukangakanani na, njengoAbraham, esibizelwa ukuba sikusebenzele uThixo, okuqulathwe ngokumandla zizenzo zikaAbraham (Yakobi 2:2—23).

`Ibali likaAbraham noIsake kwiNtaba yeMoriya lithini kuwe buqu ngokholo lwakho nendlela olubonakalisa ngayo?`