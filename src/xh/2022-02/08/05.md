---
title:  Inkosikazi kuIsake
date:  18/05/2022
---

IGenesis 24 ibalisa ibali lokutshata kuka-Isake emva kokufa kukaSara. La mabali mabini ayazalana.

`Funda: kwiGenesis 24. Kutheni le nto uAbraham exhalabe ngolona hloba ukuba unyana wakhe angatshati umfazi kumaKanan?`

Kwanjengokuba uAbraham wayefuna ukuzuza umhlaba ukuze angcwabe inkosikazi yakhe, ngenxa yedinga likaThixo lokuba inzala yakhe izakuba neli lizwe, ngoku uyagxininisa ukuba uIsake angemi ngaphandle kweLizwe leDinga naye (Gen. 24:7). Kanjalo, inyathelo likaIsake lokuzisa umtshakazi wakhe kwintente kaSara, nokuphawula ukuba uRebheka wamthuthuzela u-Isake “emva kokufa kukanina” (Gen. 24:67) zikhomba emva kukufa kukaSara, zibonisa intlungu kaIsake ekuphulukaneni kwakhe nonina.

Eli bali lizaliswe yimithandazo nokuzalisekiswa kwemithandazo kwaye likwatyebile ngezifundo ngomsindleko kaThixo nenkululeko yomntu. Liqala ngomthandazo kaAbraham. Ukufunga “‘ngoYehova uThixo  wamazulu, uThixo wehlabathi (Gen. 24:3), lo mthandazo okokuqala kukuvuma uThixo ukuba unguMdali (Gen. 1:1, Gen. 14:19), isingisele ngqo ekuzalweni kweminombo kaAbraham, kuquka noMesiya buQu.

Ukusingisela “‘kwisithunywa sakhe’” (Gen. 24:7) kwalatha emva kwisiThunywa sikaYehova esaphuma ezulwini sazokuhlangula uIsake ekubulaweni (Gen. 22:11). UThixo olawula elimiweyo, isiThunywa sikaYehova esangenelelayo ukuhlangula u-Isakhe, bazakukhokela kulo mbuzo womtshato.

UAbraham ulishiya livulekile, noko kunjalo, ithuba lokuba umfazi akayi kusabela kubizo lukaThixo. Enamandla enjalo, uThixo akabanyanzeli abantu ukuba bamthobele. Nangona icebo likaThixo ngoRebheka ikukulandela uEliyezere, uyayigcina inkululeko yakhe yokuzikhethela. Oko kukuthi, yayinokwenzeka eyokuba lo mfazi angafuni kuza, yaye kunjalo, wayengazokunyanzelwa koko.

Yiyo lo nto, sibona apha omnye umzekelo wemfihlelo enkulu wendlela uThixo asinike ngayo, njengabantu, intando ekhululekileyo, ukhetho olukhululekileyo, inkululeko angasoze ayinyhashe. (Ukuba ebengenza njalo, ibingasokuba yintando ekhululekileyo.) Kodwa noko kunjalo, ngandlel’ithile, phakathi kwenyaniso yentando ekhulekileyo yomntu, namanye amakhetho othusayo abantu abawenzayo ngalo ntando ikhululekileyo, sisenako ukuthemba ukuba ekugqibeleni uthando nokulunga kukaThixo, kamva, zakweyisa.

`Kutheni kuthuthuzela ngeyona ndlela ukwazi ukuba lo gama ingezizo zonke izinto eziyintando kaThixo, usalawula? Iziprofeto ezifana noDaniyeli 2, umzekelo, ziyibonakalisa njani le ngongoma kuthi?`