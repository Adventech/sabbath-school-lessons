---
title:  UPawulos, Umvangeli E-Efese
date:  25/06/2023
---

`Wenza ntoni uPawulos kuhambo lwakhe lokuqala ukuya e-Efese, ekupheleni kohambo lwakhe lwesibini lovangelo? (IZenzo 18:18–21).`

IEfese yayisesinye sezixeko ezikhulu zobukumkani baseRoma, inabantu abakumawaka angama-250. Yayiyintloko kwezona ngingqi zinobutyebi ebukumkanini, iprovinsi yaseAsiya, eyayingulo mhlaba owaziwa namhlanje ngokuba yiAsia Minor. Ngemihla kaPawulos, le provinsi yayikhula kakuhle, inempumelelo. IEfese yayisisixeko esilizibuko, apho kwakuhlangana khona iindlela ezibalulekileyo zomhlaba. Nangona abantu babekhonza izithixo ezininzi apho esixekweni, uArtemis, wayebonwa njengoyena thixo, engumfazi, ongumkhuseli wesixeko, engoyena uphezulu. Kunqulo lwakhe kwakuxhomekeke zonke iinkonzo zasekuhlaleni, imigqatso, izikhumbuzo zaminyaka le. (UArtemis wayebizwa ngokuthi unguDiana ngamaRoma; bona kwiZenzo 19:24, 35, KJV; NKJV.)

Kamva uPawulos ubuyela e-Efese kuhambo lwakhe lwesithathu lovangelo (IZenzo 19:1–12), wahlala apho “iminyaka emithathu” (IZenzo 20:31). Umpostile walichitha ngendlela ebaluleke kakhulu ixesha lakhe e-Efese, enenjongo yokumisela nokuzinzisa ubuKristu apho.

`Sesiphi isiganeko esingaqhelekanga esakhokelela ekubeni kuhlonitshwe “iNkosi uYesu” e-Efese? (IZenzo 19:13–20).`

ULuka uyabalisa ngesixhenxe samaYuda awayejikeleza apho esixekweni esithi akhupha iidemon ebantwini. Ukuxuba kwawo igama likaYesu nelikaPawulos kwiinkonzo zawo kwabonisa ukuba ngumsebenzi ongenamda lo wokukhupha kwawo iidemon. Zathi zakuzalisa izitalato iindaba zawo, wonke umntu “[wa]ngenwa kukoyika, laphakanyiswa ladunyiswa igama leNkosi uYesu” (IZenzo 19:17, NRSV). Esi siganeko saba negalelo elikhulu kwabanye babo babesele bengamakholwa, nabathi, ekuhleni, bazitshisa iincwadi zexabiso zobuchule bemilingo, nezazixabisa “amawaka amashumi mahlanu esilivere” (IZenzo 19:19, NRSV). Kubahlali abaninzi apho esixekweni, amakholwa afunda ukuba ukunqula uYesu akufuneki kuxutywe nonqulo lwayo nayiphi enye into, nokuba ngumntu na kakade.

`Kwabonisa ntoni ukutshiswa kwabo nezabo iincwadi, nangona zazinexabiso elikhulu kangako? Ithini le nto ngokuzinikela ngokupheleleyo eNkosini?`