---
title:  'Kwabase-Efese: Ileta Ezaliswe NguKristu'
date:  29/06/2023
---

`UPawulos uwuxela njani umxholo weleta yakhe? Efese 1:9, 10.`

Singashwankathelwa njani isigidimi seleta yabase-Efese? Esentolongweni, uPawulos ubeka umbono wecebo likaThixo elizinze kuKristu ngokuzaliseka kwexesha nendima yebandla kulo. UThixo usebenze kuKristu ukusungula icebo laKhe “ukuba azihlanganisele zonke izinto kuye uKristu, ezisemazulwini kwanezisemhlabeni” (Efese 1:10), waza wakwenza oko ngokudala ibandla njengento eyenziwe luluntu olutsha lwabo bonke, amaYuda kunye neeNtlanga (Efese 2:14). Amakholwa abizwa ukuba asebenze ngokuhlangana nelicebo lezulu, ebonakalalisa kumandla akhohlakeleyo ukuba injongo ephambili kaThixo iyenzeka (Efese 3:10).

Njengoko Kwabase-Efese 1:9, 10 kuvakaliswa, ubunye uThixo anabo engqondweni buzinze kuKristu. Akumangalisi ke ngoko ukuba abase-Efese ibe yileta emile kuKristu nethi, kuyo yonke indawo, ibabaze izenzo zikaThixo kuKristu ibe ikwavuyela inyoba yamakholwa yokuxhamla kwizisele azinikwa kuKristu. UPawulos usebenzisa ibinzana “kuKristu” namanye afana nawo amaxesha angaphezu kwamashumi amathathu, kwaye kuyo yonke indawo uphakamisa uYesu. Xa ufunda le leta, qaphela la mabinzana uziqaphele iindlela ezininzi uPawulos athi abhekise ngazo kuYesu.

UPawulos uzama ukuphemba ngokutsha ukuzinikela kwaseMoyeni kwamakholwa e-Efese ngokuwakhumbuza ukuba ayinxalenye yebandla, elisentliziyweni yecebo likaThixo lokumanya zonke izinto kuKristu. Xa esebenzisa igama “ibandla” (Greek, ekklēsia) apha kule leta kusukuba ethetha ngebandla lezwe lonke okanye ibandla ngobubanzi balo okanye ibandla jikelele (ingelilo elasekuhlaleni kuphela).

Ubuchule obuphambili abusebenzisayo kukuthetha ngebandla, aze akwenze oko esebenzisa imifanekiso ecacileyo, ekuthi kuyo emine ayiphuhlise ngeenkcukacha ezithile:

1. Ibandla njengomzimba (Efese 1:22, 23; Efese 2:16; Efese 3:6; Efese 4:1–16, 25; Efese 5:23, 29, 30).
2. Ibandla njengesakhiwo/itempile (Efese 2:19–22).
3. Ibandla njengomtshakazi (Efese 5:22–27).
4. Ibandla njengomkhosi (Efese 6:10–20).

Ngamye kule mifanekiselo, ngendlela yawo, utyhila oko kuyinjongo nokusengqondweni kaThixo ngebandla laKhe.

`Kweli bandla uyinxalenye yalo, iSeventh-day Adventist Church, uThixo utsalela ndawonye abantu, ebarhutya, ebakhupha kuzo zonke iintlanga, izizwe, neenkcubeko (IsiTyhilelo 14:6, 7) into eyalatha indlela eya ekuzalisekeni kwecebo laKhe lokumanya zonke izinto kuYesu (Efese 1:9, 10). Singasebenza njani simanyene noThixo kwicebo laKhe elikhulu nelihle?  `