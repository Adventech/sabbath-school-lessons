---
title:  Intetho Yedabi
date:  10/09/2023
---

`Funda isiphelo esinkentezayo seleta ebhalwe nguPawulos, Kwabase-Efese 6:10–20. Isimemo sikaPawulos sokungena edabini sithetha ntoni kuthi namhlanje, njengabalwi kwimbambano enkulu?`

UPawulos uyigqibezela ileta yase-Efese ngokubizela emfazweni, ewakhuthaza amakholwa ukuba ame endaweni yawo ebandleni kwimfazwe yebandla ukuchasa ububi (Efese 6:10–20). Uqala ngenkuthazo equka bonke ukuba “baqine eNkosini” (Efese 6:10), nto leyo ayiphindayo xa esithi “xhobani sonke isikrweqe sikaThixo” (Efese 6:11). Uluxhasa olu bizo ngokucacisa injongo (ukuze nikwazi ukuma nibuchase ubuqhinga bukaMtyholi, Efese 6:11), nangokunika isiseko sengqiqo: idabi lichasene nemikhosi yasemoyeni yobubi (Efese 6:12). Ngendlela enobuceducedu, uPawulos uphinda enze ubizo lokuba kuthatyathwe izixhobo. Amakholwa kufuneka “athabathe zonke izixhobo zikaThixo” ukuze ame aqine edabini (Efese 6:13, ESV), anxibe ibhanti, isigcina-sifuba, izihlangu, aphathe ikhaka, athwale umnqwazi [isigcina-ntloko], nekrele (Efese 6:14–17). UPawulos uyawamema amakholwa, ngoku exhobe aphelela ekulungele ukungena empini, ukuba enze oko kwakusenziwa ngamasoldati kwibala ledabi lakudala – oko kukuthi, ukuthandaza (Efese 6:18–20).

Ngokuphinda izikhuthazo zedabi okanye iintetho zaphambi kwedabi kwiTestamente eNdala, uPawulos uthetha ngokuthunywe ibandla ngolwimi lwasemkhosini nokulwa kwanezixhobo. UPawulos uqondisa ngoku kumyalelo wakhe wokuqala oquka wonke ubani: “Yomelelani eNkosini, nasekuqineni kokomelela kwayo” (Efese 6:10).

Izikhuthazo zedabi kwiTestamente eNdala, (bona, umzekelo, Dut. 20:2–4; Abagwebi 7:15–18; 2 IziKr. 20:13–20; 2 IziKr. 32:6–8; Neh. 4:14, 19, 20) zigxininisa kwingcamango ethi impumelelo kaIsrayeli ayixhomekekanga kubukhulu bezixhobo zabo okanye kumkhosi ongaphezu kowentshaba ngokwamanani. Endaweni yoko uloyiso lusisiphumo sokuxhomekeka kubukho namandla kaThixo. Isitshixo sempumelelo yayingekuko ukuzithemba bona ngokwabo kodwa ukuthembela ngokuqinileyo kumandla kaThixo nomsindleko waKhe wempumelelo yabo. UPawulos uzisebenzisa ngesibindi ezi ngongoma ukukhuthaza amakholwa ukuba:

1. Akhuthale ukwenza umsebenzi othunywe ibandla;
2. Anike ingqalelo kwimilinganiselo engabonwayo enegalelo ebomini bawo nasekungqineni kwawo;
3. Awuqonde umsindleko wezulu wempumelelo yawo; kwanokuba
4. Asoloko ekuphaphamele ukubaluleka kobunye okanye bomanyano nokusebenzisana phakathi kwamakholwa.

`Isilumkiso sikaPawulos sokuba asilwi nenyama negazi kodwa neentshaba ezingentla kwemveli simele ukusifundisa ntoni ngendawo apho likhona ithemba lethu loloyiso nelikuphela kwalo?`