---
title:  'Ibandla Njengomtshakazi KaKristu: Isiqendu 1'
date:  28/08/2023
---

`Thelekisa: Kwabase-Efese 5:25–27, 29 nebali elingomcholwa likaHezekile 16:1–14. Zeziphi iziqalelo zelo bali azibonisayo uPawulos kowakhe umzobo?`

Njengoko uPawulos, Kwabase-Efese 5:25–27, 29, esenza umfuziselo wakhe womtshato webandla nolwalamano lwalo noKristu, uboleka okwakhayo kwizithethe neenxaxheba zomtshato wakudala. Kulwalamano lwebandla njengomtshakazi, uKristu unguMyeni wezulu. Kuko oku akwenzayo:

(1) _Ulithanda ibandla njengomtshakazi_ (Efese 5:25). Masingaze silibale ukuba lo ngumsebenzi osentliziyweni kuYesu. Uyasithanda!

(2) _Uzinikela ukuba abe likhazi._ Kwimeko yokulungiselelwa komtshato wakudala, umyeni wayem“thenga” umtshakazi “ngelobolo,” elaliba yimali eninzi okanye izinto ezixabisekileyo, ikhazi laliba likhulu kangangokuba, kudala ubutyebi babuxhomekeka kwelo siko. UKristu uhlawula eliphezulu ixabiso ngomtshakazi waKhe njengoko “wazinikela ngenxa yakhe” (Efese 5:25). Ekuzalweni kwaKhe esenyameni nasemnqamlezweni, uzinikela njengekhazi.

(3) _Uyamhlamba umtshakazi waKhe._ Ukulungiswa komtshakazi kwakuyindawo ebalulekileyo yemigidi yomtshato yakudala. Njengoko kunjalo namhlanje, yayingabakhaphi [bakulo ntombi] nezizalwana zomtshakazi ezingamabhinqa ezazimlungiselela umsitho. UPawulos, phofu, unombono woMyeni wezulu emlungisela umtshato umtshakazi waKhe! NguYe omngcwalisayo amhlambulule “ngokuhlambula kwamanzi” (Efese 5:26, ESV), okunokuba kubhekisa kubhaptizo.

(4) _Uthetha ilizwi lesithembiso._ Oku kuhlanjwa kwenziwa “ngelizwi” (Efese 5:26, ESV), kwalatha kwilizwi lesithembiso elithethwa nguMyeni kumtshakazi waKhe, mhlawumbi kwimeko yenkonzo yokugana [ukungeja] (thelekisa: Efese 1:3–14, Efese 2:1–10, uqaphela izithembiso zikaThixo kumakholwa ngexesha lokuguquka kwawo. Ukungeja kwakudala kwakufana nokwangoku, kodwa kona kwakuquka uthethwano oluqinileyo, kuba kwakuquke isivumelwano esibhaliweyo ngexabiso lekhazi (elikhutshwa ngumyeni) nezambeso (izinto awayesiza nazo umtshakazi ezivela kokwabo).

(5) _Uyamlungisa amhombise umtshakazi._ Xa, ekugqibeleni, umtshakazi enikelwa kumyeni, uba emhle ngokumangalisayo, ebonakala enobuhle obungenasiphako (Efese 5:27). UKristu akaneli nje ukumhlamba umtshakazi, ukwamlungisa amhombise.

`Zisinceda njani ezi ndima ukuba siyiqonde indlela uKristu aziva ngayo ngenxa yethu? Kutheni le nto kufuneka sikubone oku kuyintuthuzelo enkulu kakhulu?`