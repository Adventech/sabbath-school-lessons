---
title:  Umfanekiso Womtshato “Onyama-nye”
date:  31/08/2023
---

`Funda ibali leNdalo kuGenesis 2:15–25. Kwenzeka ntoni ebalini ngaphambi kwentetho engomyeni nenkosikazi beba “nyama-nye” (Gen. 2:24)?`

Isitshixo sokusetyenziswa kwecebiso likaPawulos kubayeni namakhosikazi kukusibona isicatshulwa sakhe sikaGenesis 2:24 (Kwabase-Efese 5:31) njengenzaliseko yalo. Xa ecamngca ngebali leNdalo leGenesis, uPawulos uqaphela izidingo zamabandla amaKristu nempilo yolwalamano losapho ngaphakathi kuwo. Uva kuGenesis 2:24 isigidimi esivakala kulo lonke ixesha. Ngokuceba kwezulu, umtshato ulungiselwe ukuba ube bubudlelane “obunyama-nye,” nobunye besondo buboniswa kubunye bemvakalelo nobomoya, buzisa intsingiselo kulwalamano lwesondo.

Qaphela ukuba ekukhetheni uGenesis 2:24, uPawulos ucukula intetho engomtshato owenziwa phambi kokungena kwesono ayisebenzise kulwalamano phakathi kwabayeni namakhosikazi abangamaKristu. Kwihlabathi lethu lasemva kokuWa okucacileyo, ulwalamano lokuxhatshazwa ngokwesondo oluxhaphakileyo phakathi kwendoda nomkayo lubonisa indlela etshone nzulu ngayo kwiinkcubeko zangoku ingcamango yokuba umanyano ngokobuni lumele ukucinezelwa kobhinqileyo. Alufuziseli okanye lubonise uqobo lokugunya kwendoda kodwa ubunye bomyeni nenkosikazi, kangangokuba “banyama-nye.” Ngoko ke, sinako ukulukhangela Kwabase-Efese 5:21–33 nakwiGenesis 2:24, ulwazi ngoThixo olungqubana nenkcubeko, nolwakhayo kumtshato nomcimbi ongesini.

Kwakule meko inye, uPawulos kwindima elandelayo, uthetha nge“mfihlelo enkulu” (bona: Efese 5:32, ESV). Le iquka amacala amabini omfanekiso ombono-mbini abexoxa ngawo uPawulos: Umtshato wobuKristu obonwa ngokolwalamano lukaKristu nebandla laKhe (Efese 5:32) nolwalamano lukaKristu nebandla laKhe olubonwa ngokomtshato wobuKristu (Efese 5:32).

Umtshato wobuKristu uphakanyiswa ngokuwuthelekisa nolwalamano phakathi kukaKristu nebandla. Ukongeza, ngokucinga ngolwalamano lwebandla noKristu ngamehlo omtshato wobuKristu onenkathalo, amakholwa azuza inkanyiselo entsha ngolwalamano lwawo abelana ngalo noKristu.

`Kungaziphi iindlela ethi indima Kwabase-Efese 5:33 ibe sisishwankathelo esifutshane secebiso likaPawulos elibhalwe Kwabase-Efese 5:21–32? Ukuba utshatile, ungakuzama njani ukuyenza ngokupheleleyo le mithetho-siseko emtshatweni wakho?`