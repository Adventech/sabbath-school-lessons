---
title:  Uzuko Ebandleni NakuKristu Yesu
date:  03/08/2023
---

`UPawulos uwugqibezela umthandazo wakhe ngofefe, intetho emfutshane enokubonga. Umdumisa ngenxa yantoni uThixo? Efese 3:20, 21.`

UPawulos ube eyibhalela amakholwa imithandazo yakhe (Efese 3:14–19). Ngoku uthandaza ngqo nangamandla. Ufefe lukaPawulos luvusa imibuzo emibini: 1. Ingaba le ndawo iliphakamisa ngokungafanelekanga na ibandla, ilibeka kumgangatho omnye noKristu, kwibinzana elithi, “kuye malubekho uzuko ebandleni nakuKristu Yesu” (Efese 3:21, ESV)? Nangona uPawulos enomdla kakhulu ebandleni lase-Efese, kucacile ukuba uKristu unguMsindisi walo ibandla njengoko inguKristu ohleli ezintliziyweni zabakholwayo (Efese 3:17). Kolu fefe, uPawulos ubonga uThixo ngosindiso alunika ibandla ngoKristu Yesu.

2\. Ingaba ibinzana “kuzo zonke izizukulwana zalo iphakade lasemaphakadeni” (Efese 3:21, ESV) lizoba ikamva lebandla elijonge emhlabeni, kukhe kubekelwe ecaleni ukubuya kukaKristu? Kwabase-Efese kuboniswa ukulindelwa ngamandla kwekamva. Umzekelo, Kwabase-Efese 4:30 kukhangelwe “kwimini yokuhlangulwa” (ESV). Kwakhona, abakholwayo baya kuxhamla amandla kaKristu angenamda “kwiphakade elizayo” (Efese 1:21, NRSV). Ufefe lukaPawulos kufuneka lufundwe njengoluvuyela amandla kaKristu angapheliyo asetyenziswa ngenxa yabakholwayo.

Xa sikhangela emva kwingxelo yomthandazo wesibini kaPawulos (Efese 3:14–21; thelekisa: Efese 1:15–23), simbona uPawulos ezuza ukomelela kwinkathalelo kaBawo yendalo yonke (Efese 3:14, 15), ukulungela ukubakho kukaMoya Oyingcwele (Efese 3:16), ubudlelane bukaKristu ngokwaKhe (Efese 3:17), nothando lukaKristu olungenamlinganiselo nolungenamda (Efese 3:18, 19). Oku kuyinyaniso kangangokuba unombono wabakholwayo bezaliswe “kuko konke ukuzala kukaThixo” (Efese 3:19, ESV) aze abuvuyele obu bunyaniso basemoyeni ngendumiso, ephinda ukumangaliswa bubuninzi bamandla kaThixo awabekele ukuwanika abangcwele (Efese 3:20, 21).

Lonke ixesha siziva sicinezelwe ziinkathazo, izihendo, okanye iintandabuzo, sinako ukuya kule ngxelo iphuphumayo yemithandazo kaPawulos. Umpostile owayengumbanjwa unyusela umbono wethu kungqameko oluhle lweenjongo nobabalo lukaThixo, esikhumbuza ukuba, nokuba iimeko zethu zangoku zithini, sihleli singamadlelane kwicebo likaThixo lokugqibela (Efese 1:9, 10), kwaye amandla waKhe ayasebenza ngaphakathi kwethu.

`Zeziphi iintsiklelo ezivela kuThixo ezixabiseke ngendlela ekhethekileyo kuwe? Funda ukwenza umthandazo wokubonga okanye ukudumisa ukuze umdumise uThixo ngazo ezo ntsikelelo.`