---
title:  UKristu, Ohleli Ezintliziyweni Zenu
date:  02/08/2023
---

`Thelekisa isicelo somthandazo kaPawulos sasekuqaleni, Kwabase-Efese 1:16–19, nesicelo sakhe kumakholwa Kwabase-Efese 3:14–19. Zifana ngaziphi iindlela ezi zicelo?  `

Phaya ngasemva kweenguqulelo zesiNgesi Kwabase-Efese 3:14, 15 kukho ukudlala ngamagama. Xa uPawulos esithi uthoba phambi kuka “Bawo, ezithi zonke iintsapho ezisezulwini nezisemhlabeni zibizwe ngaYe” (ESV), usebenzisa intetho efanayo phakathi kwesiGrike uBawo, patēr, nesiGrike esibhekisa kusapho, patria. Kwabase-Efese, uPawulos uvuyela indalo epheleleyo yecebo losindiso likaThixo, eliquka zonke izinto (Efese 1:9, 10) ngalo lonke ixesha (Efese 1:21). Apha wenza ubango lokuba lonke “usapho olusezulwini nasemhlabeni loluka “Bawo (patēr).” Ezi ziindaba ezimnandi!

Camngca ngale ngcinga: Usapho lwakho, lunokungagqibeleli nokusilela lunjalo, lolukaThixo. Usapho lwakho alubanjwanga sisandla sesiphelo esibi, kodwa lukwizandla ezikhathalayo zikaThixo. UThixo uyazithanda iintsapho ezingagqibelelanga. Zinegama elingcwele. Zinophawu lobunini baKhe.

Kwabase-Efese 3:16–19, uPawulos ucela uThixo ukuba anike amakholwa amava amaninzi kaMoya azaliswe kukuqina ngaphakathi ngokuhlala kukaMoya (Efese 3:16), ukwayamana noKristu, ozotywa engohleli ngaphakathi (Efese 3:17), kunye nemfano ezinzileyo nekhuselekileyo kamoya (“omiliselwe nozinze eluthandweni,” Efese 3:17, ESV).

Njengoko uPawulos ezama ukwenza indumiso kuThixo ngenxa yeentsikelelo ezibanzi azinika abakholwayo, akaneli kuquka imilinganiselo emithathu, kodwa emine—“ububanzi nobude, nokuphakama nobunzulu” (Efese 3:18, ESV). Akabonisi phandle ukuba le milinganiselo ibhekisa entweni, nangona kubonakala ichaza ububanzi bobukhulu bento ebalulekileyo. Oku kushiya umbuzo onika umdla kubafundi beBhayibhile. Ingaba le milinganiselo ichaza ubulumko bukaThixo (thelekisa: Yobhi 11:5–9, osebenzisa imilinganiselo emine), amandla kaThixo (thelekisa: Efese 3:16, 17), okanye, mhlawumbi, itempile kamoya Kwabase-Efese 2:19–22 (thelekisa: Hez. 43:13–16, osebenzisa imilinganiselo emine; Amos 7:7, 8; IsiTy. 11:1, 2)? Kunokuba kuhle kakhulu ukuyibona le milanganiselo njengechaza ubukhulu “bothando lukaKristu” (Efese 3:19), ngokubona ibinzana “ukubuqiqa  . . . ububanzi, nobude, nobunzulu, nokuphakama” (Efese 3:18, ESV) njengelihambelana nelilandelayo, “nokulwazi uthando lukaKristu” (Efese 3:19, ESV; thelekisa: Roma 8:35–39). Phofu, nokuba siwabona njani la mazwi, azindaba ezimnandi.