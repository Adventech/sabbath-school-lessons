---
title:  'Ibandla: Umkhosi Omanyiweyo'
date:  17/09/2023
---

`Funda: Kwabase-Efese 6:10–20. Uthini apha uPawulos ngohlobo lwemfazwe eliphakathi kuyo ibandla? Angaba uPawulos uzoba nje idabi lasemoyeni lesoldati elinye elilwa nobubi, okanye imfazwe yebandla elimanyeneyo elilwa nobubi?`

KumaGrike namaRoma uloyiso lwaluxhomekeke kumasoldati webutho elimanyeneyo ekulweni ngakumbi amasoldati exhasana kubushushu bedabi. Ukuba umntu ulwa eyedwa edabini, kwakuluphawu lwezizwe zamabharibhari, awayeqiniseka ngokoyiswa.

Zikho izizathu ezibalulekileyo zokuxhasa ingcamango yokuba okuphambili uPawulos wayebhekisa ebandleni elalibambe idabi lokulwa ububi liyimbumba (Efese 6:10–20): 1. Lo mhlathi uluvutho-ndaba kwileta engebandla. Bekuya kungadibani ukuba uPawulos agqibezele ileta yakhe sele ebhekisa kumKristu oyedwa ekulweni notshaba lobumnyama. 2. Ekupheleni kwale ndawo, uPawulos uphakamisa umthandazo wamaKristu angamakholwane “ngenxa yabo bonke abangcwele” (Efese 6:18–20); 3. Okona kubaluleke kakhulu kuko konke, ekuqaleni xa uPawulos wayethetha ngamandla obubi, wathi alwa nebandla, hayi ikholwa elinye: “[ukuze] ngalo ibandla ubulumko bukaThixo obuziintlobo ezininzi ngoku kwenziwe ukuba baziwe ngabalawuli namagunya kwezasezulwini iindawo” (Efese 3:10, ESV).

Ngoko ke, Kwabase-Efese 6:10–20 akuzotywa isoldati elinye, elilwa lilodwa, lijongene nobubi. Endaweni yoko, uPawulos, njengenjengele, uthetha nebandla elingumkhosi. Uthi kuthi masixhobe siphelele izixhobo zethu singumkhosi oyimbumba, silityhale idabi simanyene sisilwa ngamandla. UPawulos ukhetha ukugqibezela ucinezelo lwakhe olungqongqo ebandleni, noluquke iincazo ezimileyo zebandla njengomzimba kaKristu (Efese 1:22, 23; Efese 4:1–16), isakhiwo okanye itempile kaThixo (Efese 2:19–22) nomtshakazi kaKristu (Efese 5:21–33), nomfanekiso wokugqibela, ibandla njengomkhosi kaThixo ophilileyo. Njengoko sifika “kwimihla emibi” (Efese 6:13), amanqanaba okugqibela edabi ekade liqhuba kuliwa nobubi, asililo ixesha ngoku lokumfamfathekisa okanye ukuwawusha ekuzukiseni kwethu uThixo okanye ekunyanisekeni kwethu omnye komnye singamasoldati kaKristu.

`Kungaziphi iindlela esingathi ngazo, njengomzimba oyimbumba, sisebenze kunye kwimbambano enkulu, ukuze sincedane ekulweni kwethu nobubi, nokuba buza ngakweliphi icala nangaluphi uhlobo? `