---
title:  Ibhanti Yasesinqeni Nesigcina-sifuba
date:  18/09/2023
---

`UPawulos unombono onjani wamakholwa eqala ukulungiselela idabi lokulwa nobubi? Efese 6:14; bona naku-1 Pet. 4:1; 1 Pet. 5:8; Roma 8:37–39.`

Isilumkiso sikaPawulos sedabi eliqinileyo (Efese 6:13) sibalungiselela abafundi ubizo lwakhe lokugqibela lokuba ame (lolwesine, thelekisa: Efese 6:11, 13) lwaye lubizo oluneenkcukacha zokuthatyathwa kwezixhobo (Efese 6:14–17). UPawulos uchaza emakwenziwe – “ukubhinqa kwamanqe” (thelekisa: Isa. 11:5). Mandulo, ingubo eziwakuwaku ezazinxitywa, kwakudingeka ukuba zithandelwe esinqeni, zibotshwe, ngaphambi komsebenzi okanye kokulwa (thelekisa: Luka 12:35, 37; Luka 17:8). UPawulos unombono wekholwa linxibe izixhobo ngokwejoni laseRoma eliqeshiweyo elinomxwayo webhanti yesikhumba ekuyokozela kuyo izihombiso zewonga nesikhundla salo. Ngenxa yezi zinto ziyokozelayo kubalulekile ukuba impahla enxityiweyo ithiwe khunkqu esinqeni ukuzibamba zingaphazamisi; obu buyokoyoko buqiniswe.

Inyaniso ayiyoyamakholwa; isisipho sikaThixo (thelekisa: usindiso kwabase-Efese 2:8). Sekunjalo, akufuneki ihlale iyinto engaphathekiyo, iyinto ekude engenalo igalelo lokubuguqula ubomi babantu. Kufuneka “ayinxibe” inyaniso kaThixo aze asonwabele asisebenzise isipho sezulu. Abanabango lingako kwinyaniso njengoko inyaniso kaThixo iyiyo enebango kubo kwaye ibakhusela.

UPawulos uqhubeka nokukhuthaza amakholwa ukuba anxibe “isigcina-sifuba sobulungisa” (thelekisa: 1 Tes. 5:8). Njengebhanti yenyaniso, siphuma kuThixo, sisesinye zezixhobo zikaYehova, kwinxaxheba yaKhe njengomlwi wezulu (Isa. 59:17). Isixhobo somzimba esasisetyenziswa ngamasoldati ngemihla kaPawulos sasenziwe ngamakhonkco eentsinjana ezidityaniswe kwibhanti eyenziwe kakuhle okanye zingathi ngamacangci aqabelene kakuhle awenze uqweqwe oluhlanganisiweyo. Esi sixhobo somzimba okanye isigcina-sifuba sasikhusela iindawo ezibalulekileyo kumagalelo nemikhonto yotshaba. Ngendlela yokufanisa, amakholwa kufuneka abe nayo inkuseleko yasemoyeni enikwa isisipho sikaThixo sobulungisa. Kwabase-Efese, uPawulos uhlanganisa okanye ulinganisa ubulungisa nobungcwele, ukulunga, nenyaniso (Efese 4:24, Efese 5:9), ecinga ngazo njengexabiso lokuphatha abanye ngobubele nakakuhle, ngakumbi amalungu ekukhonzwa nawo ebandleni.

`Zeziphi iimeko owakha wabona kuzo ukuba ukulunga, ubungcwele nenyaniso zinako ukuba sisikhuselo?`