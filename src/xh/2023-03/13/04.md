---
title:  'Izihlangu: Ibandla Liqala Imfazwe Yoxolo'
date:  19/09/2023
---

Xa isoldati laseRoma lilungiselela ukulwa idabi, laliqiniseka linezihlangu ezomeleleyo zasemkhosini ezibotshwe zaqiniswa kakuhle. Izihlangu zakhona zaziqine kakhulu ngaphantsi zide zanamathuthuva angathi zizikhonkwane ukuze kungabilula ukutyibilika nokuwa, koko likwazi “ukuxhathisa” (Efese 6:11, 13, 14). UPawulos uchaza oluhlobo lwezihlangu ngolwimi aluboleke kuIsaya 52:7, olukhumbula ixesha xa othunyiweyo ezisa iindaba zokuba idabi likaYehova elwela abantu baKhe liphumelele (Isa. 52:8–10) nokuba ngoku kulawula uxolo: “Hayi, ukuba zintle kwazo ezintabeni iinyawo zabashumayela iindaba ezimnandi, zabavakalisa uxolo” (Isa. 52:7).

`Funda kwakhona amaxesha asibhozo uPawulos ebabaza uxolo Kwabase-Efese. Kutheni le nto enika umfanekiso ozinkcukacha zomkhosi xa enomdla kangaka eluxolweni? Efese 1:2; Efese 2:14, 15, 17; Efese 4:3; Efese 6:15, 23.`

UPawulos uvuyela uxolo emsebenzini kaKristu, “uxolo lwethu,” Lowo ushumayela uxolo “kuni abo bakude noxolo kwabo babe kufuphi” (Efese 2:14–17, ESV), esondeza umYuda noweNtlanga kunye “kubuntu obunye obutsha” (Efese 2:15, NIV). Ngokuligcina liphilile ibali leendaba ezilungileyo zokuhlangula kukaKristu nomsebenzi waKhe wokudala uxolo, nangokuvuyela uloyiso lwaKhe oludlulileyo ekhangele phambili kwindanduluko yoloyiso kwixesha elizayo, amakholwa, enxibe izihlangu ezinyaweni, ema elungele idabi. Njengomthunywa kaIsaya 52:7, amakholwa angabathunywa abavakalisa uloyiso lukaKristu noxolo lwaKhe.

UPawulos, phofu, akanqweneli ukuba siluqonde ubizo lwakhe lokuba sithabathe izixhobo zemfazwe njengobizo lokuba siye kwiintshaba zethu. Yiyo le nto ewachaza amakholwa njengabantu abavakalisa “iindaba ezilungileyo zoxolo” (Efese 6:15). Kanti akanqweneli ukuba amakholwa abe ngabantu abalwayo kulwalamano lwawo nabanye, njengoko ecinezela ubunye, intetho eyakhayo, nemfesane (bona ngokukodwa: Efese 4:25–5:2). Ibandla kufuneka “liqale imfazwe yoxolo” ngokusebenzisa izixhobo zevangeli zokuhle kobuKristu (ukuthobeka, unyamezelo, uxolelo, njl.) nezenzo (umthandazo nokunqula). IZenzo ezinjalo ngamacebo, zalathe kwicebo elihle likaThixo lokumanya zonke izinto kuKristu (Efese 1:9, 10).

`Isinceda njani le ndima ilandelayo ukuba siyiqonde intsingiselo yombono womkhosi ozotywa nguPawulos ebomini bethu singamakholwa? “UThixo uyasibiza ukuba sixhobe isikrweqe.” Asifuni izikrweqe zikaSawule, kodwa sonke isikrweqe sikaThixo. Emva koko singabheka phambili siye emsebenzini weentliziyo sizele bububele obufana nobukaKristu, nemfesane, nothando.” —Ellen G. White, [Australasian] Union Conference Record, Julayi 28, 1899.`