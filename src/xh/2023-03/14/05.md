---
title:  Ubunye Bokholo
date:  27/09/2023
---

`Kwabase-Efese 4, uPawulos ucela amakholwa ukuba ayeke ukwenza ezinye izinto nokuba aqiniseke ukuba ayazenza ezinye. Zeziphi ezo zinto? `

Kwabase-Efese 4 uqala aze aphele ngokubizela ekukhathalelaneni omnye nomnye njengamalungu ebandla (Efese 4:1–3, 32). Phakathi kwez zimemo, uPawulos unika inkxaso kwingcamango yokuba sifanele ukubondla ubunye bebandla. Uqalisa ngokudwelisa isixhenxe “sobunye”: mnye umzimba, mnye uMoya, linye ithemba, inye iNkosi (uYesu Kristu), lunye ukholo, lunye ubhaptizo, mnye uThixo noYise (Efese 4:4–6). Siqanyangelwe kunye zezi zinto ziyinene zikamoya. Ngenxa yoko, simanyene.

Nangona ubunye busisiqinisekiso sokwazi ngoThixo, bufuna ukusebenza kwethu nzima. Kufuneka, ke ngoko, sizame “ukubugcina ubunye boMoya” (Efese 4:3). Indlela ekuphela kwayo esingathi ngabanye sikwenze oku kungokuba siyenze “indawo” okanye “inxaxheba” yomzimba kaKristu (Efese 4:7–16). Lonke ilungu liyinxaxheba okanye lililungu elinesiphiwo somzimba kwaye kufuneka libe negalelo kwimpilo yawo (Efese 4:7, 16). Bonke bamele ukuba nenzuzo kumsebenzi wabapostile, abaprofeti, abavangeli, abafundisi, neetitshala (Efese 4:11, 12). Aba, njengemisipha, banomsebenzi wokumanya, ukusinceda ukuba sikhule sikunye kuKristu oyintloko yomzimba (Efese 4:13, 15).

Ngeli xesha, uPawulos wathi kubo “[ma]singabi saba ziintsana, silatyuziswa siphetshethwa ngumoya wonke wemfundiso, ngokunyanga kwabantu, ngobuqhetseba obusemaqhingeni olahlekiso” (Efese 4:14), amazwi acacisa ngokupheleleyo ukuba ibandla lokuqala lajongana nemilo yangaphakathi “yobuqhetseba babantu.”

Uthi uPawulos xa esiya kwisibheno sakhe sokugqibela, sokuba “nobubele omnye komnye, . . . nemfesane kakhulu, [noku]xolelana” (Efese 4:32), awacele amakholwa ukuba abuphephe ubulukhuni beentliziyo zabo bangaphambili (Efese 4:17–24) awuphephe umsindo nokuthetha rhabaxa, endaweni yoko asebenzise ulwimi olwakhayo nolunika ubabalo (Efese 4:25–31).

Esi sahluko singobunye sifundeka lula xa izinto ziseluxolweni. Sinika umngeni—kwaye kubalulekile ukuba sifundwe xa sikumadabi okungqubana. Ingaba niyakhumbula na namhlanje ukuba nibe yinxalenye yobunye bomzimba kaKristu, ubunye awabufelayo uKristu?

`Zeziphi iindlela esingaba negalelo ngazo kubunye bebandla lethu, ekhaya nakwizwe lonke? Kubaluleke ngantoni ukuba senze oko sinako ukukwenza? `