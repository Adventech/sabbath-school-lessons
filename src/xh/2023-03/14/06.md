---
title:  Singabamkeli Nabaphisa Ngobabalo
date:  28/09/2023
---

`Xa ufunda kwabase-Efese 5, cingisisa ngendlela uPawulos asicela ngayo ukuba siziphile iindaba ezilungileyo kulwalamano lwethu nabanye. Sesiphi kwezi zikhuthazo esinentsingiselo ngokukodwa kuwe? `

Xa usiqala ekuqaleni isahluko sesihlanu Kwabase-Efese ungalahlekwa ngamandla apheleleyo omxholo obalulekileyo. Ngoko ke, qala kwabase-Efese 4:32, apho uPawulos athi kwabase-Efese mababe “nobubele omnye komnye, nibe nemfesane kakhulu, nixolelane, njengokuba naye uThixo wanixolelayo ekuKristu.”

Singamakholwa, siyamenywa ukuba sibonise isimilo sethu kwabanye ngokuxolela kukaThixo nobabalo lwaKhe ngakuthi! (Thelekisa noMat. 5:43–48.)

UPawulos uthelekisa oku kuphila ukulinganisa-uthando lukaThixo-nendlela eqhelekileyo yabahedeni yokwenza izinto. Endaweni yokubagcina abanye njengabazalwana okanye oodade elusatsheni lukaThixo, abantu bakholisa ukubasebenzisa abanye njengamaxhoba okuzonwabisa ngesondo baze baqhayise ngaloo nto (Efese 5:3, 4). Uyalumkisa ukuba, ukwenza oko akunalo ikamva kwilizwe elitsha uThixo alicebayo (Efese 5:5–7).

Endaweni yoko, abakholwao kufuneka babuye ebumnyameni bexesha eladlulayo “bahambe ngokwabantwana bokukhanya” (Efese 5:8–10), belinganisa uthando lukaBawo. Kwakhona, uPawulos uyasilumkisa ukuba sisuke “kwimisebenzi yobumnyama eyenziwa “emfihlakalweni” (Efese 5:11, 12). Ngokwahlukileyo, kufuneka siphile ekukhanyeni, kukaKristu (Efese 5:13, 14). Kunokuba sichithe ubomi bethu ekunxileni, siya kuba “sizongela ixesha” ngokubulela kuThixo ngothando lwaKhe (bona: Efese 5:15–21).

UPawulos uyawunabisa umxholo wakhe wokulinganisa uthando lukaThixo xa ecebisa abayeni namakhosikazi abangamaKristu. Uthando oluzincamayo lukaKristu lwebandla luba ngumzekelo kubayeni abangamaKristu (Efese 5:25–33), lo gama ukunyaniseka kwebandla ngakuKristu lusiba sisibonelo kumakhosikazi angamaKristu (Efese 5:22–24). Endaweni yokusebenzisa isipho sobuni bomntu ngendlela embi nengalunganga, umyeni nenkosikazi abangamaKristu baqwalasela ekuxabiseni nasekongeni omnye nomnye, babe “nyama-nye” (Efese 5:28–33).

“Yibani ngabaxelisa uThixo, ngokwabantwana” (Efese 5:1). Ngobabalo lukaThixo, nibiziwe namhlanje ukuba nikuphile oko kukhuthazwa kulwalamano lwenu nabanye.

`Kwabase-Efese 5:2, sixelelwa ukuba “sihambe eluthandweni,” sincedwa njani ukuba sikuqonde oko kuthethwa nguPawulos Kwabase-Efese 5:1 ngokuba ngaba“xelisa” uThixo”?`