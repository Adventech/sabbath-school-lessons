---
title:  Ukujula Nomcabango
date:  11/08/2023
---

Amanqaku amabini anceda ukwandisa ukufunda kwethu Kwabase-Efese 4:7–10:

1\. Ukuguqula Kwabase-Efese 4:9. Ezinye iinguqulelo zibonisa ukuba ukuhla kwenzeka ngaphambi kokunyuka (e.g., NKJV, “wehla nokuhla kuqala”; KJV, RSV, ESV, NASB). Ezinye iinguqulelo zilandela kakhulu indima yesiGrike, ziwushiya umba wexesha lokunyuka nokuhla uvulekile (e.g., NIV, “Kuthetha ntoni ukuthi ‘wenyuka’ ngaphandle kokuba waphinda wahlela kwezisezantsi iindawo zomhlaba?” ASV, HCSB, LEB, NLT), nto leyo evumela imbono, ekuthethwe ngayo kwisifundo sangoLwesibini, yokuba ukulandelelana kwenkcazo ekwiNdumiso 68:18 kufuneka kulandelwe, ngokunyuselwa kukaKristu ezulwini (“ukunyuka”) okwenzeka kuqala, kulandelwa kuku“nyuka” kwaKhe eMoyeni.

2\. Ukukhokelela ekuthinjweni abathinjwa. Xa ecaphula   Ind. 68:18 kwiTestamente eNdala yesiGrike, iSeptuagint (inguqulelo yesiGrike yakudala yeTestamente eNdala), uPawulos ulisebenzisa eli binzana Kwabase-Efese 4:8 ngokuphandle elithi, “uthimbe ababethinjiwe” (elikhoyo nakwezinye iinguqulelo, e.g., KJV, NKJV, NRSV), kodwa eqinisekiswe ngokubanzi ukuba lithetha ukuthi, “walithabatha walenza amabanjwa iqela labathinjwa” (eliboniswe kwezi ESV, NASB, NIV, etc.). AmaSeventh-day Adventists akholisa ukuliqonda ibinzana ukuba libhekisa kwisenzo sikaKristu sokuthabatha kunye naYe ekunyukeni kwaKhe, xa ebuyela ezulwini, abo bavuswa kuvuko olulodwa ngexesha lokuvuka kwaKhe (Mat. 27:51–53). Aba bali“sinde lokutshangatshangisa” ulibo lwabantu abahlanguliweyo, awabanikela kuYise ekubuyeleni kwaKhe kwiinkundla zasezulwini (bona: The SDA Bible Commentary, vol. 6, p. 1022; Ulangazelelo Lwamaphakade, iph. 834, thelekisa: Ulangazelelo Lwamaphakade, amaph. 785, 786). Kwelinye icala, ngokuhambelana namaKolose 2:15, le ndawo ingabonwa njengomfanekiso woloyiso lukaKristu phezu kotshaba— uSathana nezithunywa zakhe ezikhohlakeleyo— abazotywe ngokwabathinjwa aboyisiweyo.

**Imibuzo Yokuxoxwa**

`Thelekisa uludwe “lwezipho zikaMoya” Kwabase-Efese 4:11 noludwe olukwabase-1 Korinte 12:4–11, 27–30; Roma 12:4–8; naku-1 Petros 4:10, 11. Ubona ukwahluka nokufana okunjani?`

`Eklasini, thethani ngeminye ye“mimoya yemfundiso” evuthuzayo ebandleni namhlanje. Qaphela indlela athi ngayo uPawulos akufuneki siphetshethwe yile mimoya. Zeziphi iindlela eziqinisekileyo ezingasinceda ukuba sizikhusele, thina nabanye ebandleni, kumonakalo onokuthi wenziwe yile mimoya kuthi?`

`UPawulos ucinezela ngeleta eya Kwabase-Efese umxholo “wobunye.” Phofu ke, ingaba sibufuna ubunye ngazo zonke indlela, nokuba kungehla okuhlayo kunyuke okunyukayo? Ngamanye amazwi, kukwesiphi isigaba apho ukulangazelela ubunye kungasuka kudilize? Xoxani.`