---
title:  UYesu, Umshumayeli Woxolo
date:  26/07/2023
---

`UPawulos ulushwankathela njani ulungiselelo lukaKristu Kwabase-Efese 2:17, 18?  `

Imbono yoxolo ibalulekile Kwabase-Efese, apho ileta iqala iphele ngeentsikelelo zoxolo “oluvela kuThixo uBawo wethu, neNkosi yethu uYesu Kristu” (Efese 1:2; thelekisa noEfese 6:23). Ekuqaleni Kwabase-Efese 2:11–22, uPawulos wathetha esithi uKristu uluxolo lwenziwe umntu, “kuba Yena ngokwaKhe uluxolo lwethu,” nokuba uMnqamlezo waKhe uyaludala (Efese 2:14– 16). UKristu akaneli nje ukuyitshabalalisa into—ubutshaba phakathi komYuda neNtlanga (Efese 2:14, 15)—udala uluntu olutsha, oluphawulwe lulwalamano loxolelwano noxolo (Efese 2:15–17). Uxolo olunjalo alukuko nje ukungabikho kwemfazwe kodwa luvakala ngembono yesiHebhere kashalom, amava okuphelela nokuphila, kokubini, kulwalamano lwethu noThixo (Roma 5:1) nakwabanye.

`Unomfanekiso ngqodweni onjani uPawulos wamakholwa enenxaxheba ekuhambiseni isigidimi sikaYesu soxolo? Efese 4:3; Efese 6:14, 15; thelekisa: Roma 10:14, 15 noEfese 2:17–19, Isa. 52:7, Isa. 57:19.`

IiVangeli zinemizekelo kaYesu engumshumayeli woxolo. Kwizigidimi zaKhe zokuvalelisa abafundi, uyabathembisa—bona kwakunye nathi—“ ‘Ndishiya uxolo kuni; ndininika uxolo lwam’ ” (Yohane 14:27). Aze agqibezele, “ ‘Ezi zinto ndizithethile kuni, ukuze nibe noxolo kum. Ehlabathini niya kuba nembandezelo; yomelelani, mna ndiloyisile ihlabathi’ ” (Yohane 16:33). Emva kokuba evukile, xa ebonakala kubafundi baKhe, waya waphindaphinda esithi kubo, “ ‘Uxolo malube nani’ ” (Yohane 20:19, 21, 26).

Kwabase-Efese 2:17, 18, uPawulos uzondelele ukubonisa ukuba ukushumayela kukaKristu uxolo kunabele ngaphaya kwexesha lolungiselelo lwaKhe emhlabeni. Ulu“shumayele uxolo” kwixesha langoku kwaba“kude” (amakholwa eeNtlanga ngaphambi kokuba aguquke; ESV) naba“kufuphi” (amakholwa amaYuda, ESV; thelekisa Efese 2:11–13). Akuba esamkele esi siphakamiso, onke amakholwa azuza intsikelelo emangalisayo.

`Singakufunda njani ukuba ngabashumayeli boxolo kunokuba sibe ngamajelo embambano? Kukweziphi iimeko, khona ngoku, ongathi ube luncedo lokuzisa impiliso?`