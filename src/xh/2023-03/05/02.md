---
title:  Ukusondezwa KuKristu
date:  23/07/2023
---

`Thelekisa Kwabase-Efese 2:1–3, inkcazo kaPawulos yendlela ezaziphila ngayo ngaphambili iiNtlanga ezibhalelwayo, naKwabase-Efese 2:11, 12. Yintoni ayibabazayo kule nkcazo intsha yobomi bazo bangaphambili? `

IiNtlanga ezazingamakholwa ngoku kuKristu namalungu “omzimba” waKhe, ibandla, ayekhe ahlulwa ngokupheleleyo kuIsrayeli nosindiso olwalunikwa nguThixo. UPawulos ukubona kubalulekile kuzo “ukulikhumbula” (Efese 2:11) elo xesha. Ngelo xesha “zazingenaKristu,” Lowo wathanjiswayo, uMesiya kaIsrayeli. Zaye “[zi]ngabasemzini kuyo iminqophiso yalo idinga,” zingazi ngezithembiso zosindiso uThixo awakayo kwimbali yosindiso. Ukuchwethelwa ecaleni kwaIsrayeli nakulo usindiso olwanikwa ngaye kwathetha ukuba zakha “azabi nalo ithemba” zaye “[zi]ngenaThixo ehlabathini” (Efese 2:12).

Kwakhona, ekuphileni kwazo kwangaphambili, iiNtlanga zazikwidabi elibi kakhulu phakathi kwazo namaYuda. UPawulos uyibonisa le ntiyo inzulu ngokubhekisa kolunye uphawu lwayo, ukunyelisana [okanye ukuthukana]. AmaYuda ayezigxeka iiNtlanga esithi “ngabantu abangolukanga” kanti neeNtlanga zazibhekisa kumaYuda ngogxeko olulinganayo, zithetha “ngolwaluko” (Efese 2:11).

Kwabase-Efese 2:13, ngoku, kwalathwa kwinto eyahluke kakhulu ngoku. UPawulos wabhala: “Ke ngoku ngoKristu Yesu, nina, enibe nifudula nikude, nithe naba kufuphi ngalo igazi likaKristu” (RV).

Xa uPawulos echaza amakholwa eeNtlanga awayefudula “ekude,” ucaphula kuIsaya 57:19: “ ‘Uxolo, uxolo malubekho kwabakude nakwabakufuphi,’ utsho uYehova, ‘ndibaphilise’ ” (ESV; thelekisa: Efese 2:17, 18). KuKristu nangomnqamlezo waKhe, amakholwa eeNtlanga aya asondezwa kuko konke oko kwakukude kuwo—uThixo, ithemba nabazalwana noodade bawo abangamaYuda. Apha uthetha ngeendaba ezilungileyo kwinkcazo yakhe uPawulos: ukuba umnqamlezo unako ukuwuvala umsantsa obanzi phakathi kwamaYuda neeNtlanga kuthetha ukuthi onke amadabi neeyantlukwano zethu zinako ukusonjululwa apho. Ezi ndaba zilungileyo zisimemela ukuba siziqaphele iiyantlukwano ezikhoyo kobethu ubomi nasebandleni nokuba sicinge ngamandla omnqamlezo ukuzoyisa.

`Yeyiphi imeko akuhlangule kuyo uYesu? Kungaba kutheni le nto kubalulekile ukuba uthi rhoqo ukusoloko ukhumbula apho wawukho xa uYesu wayekufumana nalapho wawuya kuba ukhona ngoku ukuba wayengakufumananga?`