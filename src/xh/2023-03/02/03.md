---
title:  Ukuhlangulwa Okuxabisa Kakhulu; Uxolelo Oluthsafazwayo
date:  03/07/2023
---

Isono sibe ngamandla amnyama agqugqisayo ebomini babo babe phulaphule uPawulos. UPawulos uyakwazi ukuba chaza kwimo yobukho babo bangaphambili njengababephila befile—“befile ezikreqweni nasezonweni” (Efese 2:1) ukanti “behamba” okanye bephila ngokokuyalelwa kwabo nguSathana (Efese 2:1–3). Bebanjwe sisono noSathana, babengakwazi ukuzikhulula bona ngokwabo. Babedinga ukuhlangulwa. UThixo wakwenza oko ngezenzo zobabalo lwaKhe kuKristu, kwaye uPawulos uzivuyela zombini iintsikelelo ezintsha zobabalo lukaThixo ebomini bamakholwa: ukuhlangulwa nokuxolelwa.

`Funda: Kwabase-Efese 1:7, 8. “Ukuhlangulwa” yingcamango esetyenziswa rhoqo kumaKolose 1:13, 14; Tito 2:13, 14; Hebhere 9:15. Yeyiphi imixholo ezabelana ngayo ezi ndawo ngokufanayo naKwabase-Efese 1:7, 8? `

Igama lesiGrike eliguqulwe “ukuhlangulwa” Kwabase-Efese 1:7 nguapolutrōsis, ngokwemvelo lalisetyenziswa ekuthengeni inkululeko yamakhoboka okanye ukuhlawulelwa kokukhululwa kothinjiweyo. Bekusakuvakala ilizwi loshishina ngamakhoboka linkenteza ethengisa impahla yakhe, amatyathanga namakhonkco emixokelelwane eqamangela amakhoboka, okubonisa ukuba ixabiso lokukhulula amakhoboka liphezulu.

Inkululeko yethu iza ngexabiso eliphezulu kakhulu: “KuYe [uYesu] sithe sahlangulwa ngegazi laKhe” (Efese 1:7, ESV). Ingcamango yokuhlangulwa ikwavuyela ububele bukaThixo obunesisa ngokuhlawula ixabiso eliphezulu ngenkululeko yethu. UThixo usinika inkululeko yethu kunye nesidima sethu. Asisengawo amakhoboka!

“Ukuhlangulwa kukuphathwa njengomntu, hayi njengento [engenabomi]. Kukuba ngummi wezulu endaweni yokuba likhoboka lomhlaba.”—Alister E. McGrath, What Was God Doing on the Cross? (Grand Rapids, MI: Zondervan, 1992), p. 78.

Qaphela ngononophelo ukuba, ingcamango yokuba uThixo uhlawula ixabiso loku[si]hlangula kuSathana yeyexesha lakudala, asiyiyo eyeBhayibhile. UThixo akazange wanetyala, engazange ahlawule nto kuSathana.

Okuhle kwaseKalvari kukwaquke “uxolelo lwezikreqo zethu” (Efese 1:7, ESV). Emnqamlezweni, uKristu uthabathele phezu kwaKhe ixabiso lesono sethu, ezexesha elidluleyo nezelizayo, “eyicima ingxelo emiyo yokusichasa ngokwezidingo zomthetho waso” (Kol. 2:14, ESV). Ekwenzeni lo msebenzi wokuhlangula nokuxolela ngoKristu, uThixo usebenza njengoBawo wethu onobubele, “ngobutyebi bobabalo lwaKhe” athi “abuthsafaze phezu kwethu” (Efese 1:7, 8, ESV).

`Ithetha ntoni kuwe into yokuba ngombingelelo kaKristu ocamagushayo wena uxolelwe wahlangulwa? Kungathini ukuthi kanti wena akuziva uwufanele lo mbingelelo? (Phofu ke: akuwufanelanga; ilapho kanye into engomnqalezo.)`