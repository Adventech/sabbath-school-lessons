---
title:  Iinkosi Ezingamakhoboka
date:  07/09/2023
---

Kumazwi akhe okugqibela kumakhoboka, “nokuba ulikhoboka okanye ukhululekile” (Efese 6:8), igama “khululekile” libhekisa kwiinkosi zamakhoboka, limvumela uPawulos ukuba anyuke kwicebiso lakhe kuzo  lo gama enomfanekiso ngqondweni wamakhoboka neenkosi zawo bonke bemi kumgangatho olinganayo phambi kukaKristu emgwebeni (thelekisa: 2 Kor. 5:10; Kol. 3:24, 25).

`Makhe sithi uyinkosi yamakhoboka engumKristu ophulaphule kufundwa Kwabase-Efese ebandleni lakho lasendlwini ekhaya, ubungasabela njani kweli cebiso linikwa phambi kwamakhoboka wakho? Efese 6:9.`

UPawulos uthetha neenkosi, iinkosi zamakhoboka, esenza inkuthazo engqalileyo, eqala kumahluko omkhulu phakathi “weenkosi” (ngesiGrike, hoi kurioi, oguqulwa “iinkosi”), ezazinomkhwa wokuwa“xhalisa” amakhoboka azo, ne“Nkosi” (ho kurios), uKristu, “ekungekho mkhethe” kuyo (ESV).

UPawulos uyazicela iinkosi zamakhoboka ukuba “zenze nto nye kuwo” (ESV), amakhoboka, nto leyo eyayisothusa kubanini bamakhoboka benkulungwane yokuqala. Iinkosi kwakufanele ziphendule kumakhoboka azo ngezenzo zenzondelelo eziqhutywa kukunyaniseka kwazo kuKristu, okuhambelana noko uPawulos wayesanda ukucela ukuba amakhoboka akwenze (Efese 6:5–8). Uyazixelela ukuba zikuyeke ukuwaxhalisa amakhoboka wazo isenzo esasixhaphakile sexesha iinkosi zazisenza izohlwayo ezahlukene kakhulu, ezaziquka ukubetha (1 Pet. 2:20), ukuhlukumeza ngesondo, ukuwathengisa (ahlulwe nathandana nawo), ukusebenza nzima, indlala, amatyathanga, ukuphawulwa [mhlawumbi ngokutshiswa], kwanokufa.

UPawulos uwuxhasa umyalelo wakhe ngeenkuthazo ezimbini ezithi kwiinkosi zamakhoboka mazikhangele ngaphaya kweemeko zokuhlala zelizwe leGrike-Roma: 1. Zona nababonwa ukuba bangamakhoboka azo bebonke bangamakhoboka kunye eNkosini eyodwa (“zisazi ukuba lowo okuko kokubini, iNkosi yazo kunye nawo kwaye usezulwini,” ESV; thelekisa: Kol. 4:1); 2. INkosi yasezulwini igweba bonke ingakhethi buso bamntu. Njengokuba eyazo iNkosi iphatha abo babonwa bengamakhoboka kumgangatho omnye nabanye, mazenze njalo nazo (thelekisa: Filemon 15, 16).

Okuninzi kulwimi lukaPawulos Kwabase-Efese kwakuya kuwakhuthaza ngendlela eyodwa amakhoboka angamaKristu: ukwamkelwa njengoonyana (Efese 1:5); ukuhlangulwa (Efese 1:7); ilifa (Efese 1:11, 14; Efese 3:6); ukuhlaliswa etroneni noYesu (Efese 2:6); ukuba “ngummi nabanye abemi,” “amalungu endlu kaThixo” (Efese 2:19, ESV; thelekisa 3:14, 15), neendawo eziyinxenye yomzimba kaKristu (bona: Efese 3:6, Efese 4:1–16). Kwabase-Efese 6:5–9 kuvuselelwa yonke imfundiso eseleteni nje ngesebenza ulwalamano kwamakhoboka neenkosi zamakhoboka, kuquka icebiso ngentetho (Efese 4:25–32) nokuziphatha ngokwesondo (Efese 5:1–14).