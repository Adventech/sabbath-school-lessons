---
title:  Icebiso Kubantwana
date:  03/09/2023
---

`Cebiso lini uPawulos alinika abantwana, elixhasa njani elo cebiso ngeTestamente eNdala? Efese 6:1–3. (khangela nakuMat. 18:1–5, 10; nakuMarko 10:13–16.)`

Ukuwuxabisa ngokupheleleyo umyalelo kaPawulos kubantwana, kufuneka sibe nombono wawo ufundwa kumabandla asemakhaya kwisixeko esikhulayo sase-Efese. Igama “abantwana” (ngesiGrike, ta tekna) lingabhekisa ngokubanzi kuludwe lweminyaka, njengoko abantwana babehlala bengaphantsi kwegunya labazali ade uyise afike kuma-60 ubudala (ngokwesithethe samaGrike), okanye ade afe (ngokwesithethe samaRoma). Aba bantwana, phofu, batsha ngokwaneleyo ukuba babe ngaphantsi kwengqeqesho yabazali (Efese 6:4) kodwa badala ngokwaneleyo ukuba babe ngabafundi ngokwelabo ilungelo.

Simva uPawulos ebhenela kubo abantwana, ababenqula emabandleni amaKristu, ukuba babathobele babahloniphe abazali babo “Enkosini,” oko kukuthi, “kuKristu,” (thelekisa: Efese 5:22; Efese 6:4, 5, 7–9). Simenyelwa apha ukuba sibahloniphe abantwana njengokuba nabo bengabafundi bakaKristu kwanokuba sibaquke njengamalungu anenxaxheba ekunquleni. Oku kuyenza le ndawo ibe sisiseko sobuzali nolungiselelo lwabantwana.

Umyalelo kaPawulos wokuthobela uphelele. Xa imiyalelo yabazali ichasana nokufunwa nguKristu, ngoko ke, kubuhlungu kunjalo, abantwana kufuneka bathobele uThixo baze baziyekele kuYe [uThixo] iziphumo.”—Ellen G. White, The Adventist Home, p. 293.

UPawulos uyigqibezela inkuthazo yakhe ebantwaneni ngokucaphula umthetho wesihlanu, onobungqina kwixabiso eliphezulu alibeka kwimiThetho eliShumi njengeliso lenkokelo kumakholwa angamaKristu (uphawu olucacileyo Kwabase-Efese 4:1–6:9; ngokukodwa: Efese 4:25, 28; Efese 5:3–14). Uyasiqala isicatshulwa (“ ‘Beka uyihlo nonyoko’ ” Efese 6:2), asiqhawule ngentetho yombhali ethi, (“wona lowo ngumthetho wokuqala onedinga” Efese 6:2), abuye awugqibezele umbongo (“ ‘ukuze kulunge kuwe, ube nexesha elide emhlabeni’ ” Efese 6:3). Umthetho wesihlanu unobungqina bokuba ukubeka abazali kuyinxalenye yokulungiselela kukaThixo uluntu ukuba luhlume. Intlonipho kubazali, nangona besenokuba abagqibelelanga, iya kunceda ukukhulisa impilo nokonwaba.

`Ezi ndima zikuqinisela njani ukubaluleka kolwalamano elusatsheni? `