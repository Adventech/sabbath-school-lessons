---
title:  Ukuthandaza Nokunika Umbulelo
date:  09/07/2023
---

Ekhuthazwa ziindaba zokuba amakholwa ase-Efese ayakhula elukholweni ngakuYesu naseluthandweni omnye nomnye (mhlawumbi iindaba ezeza noTikiko, Efese 6:21, 22), uPawulos uwaxelela indlela awathandazela ngayo.

`Thelekisa iingxelo ezimbini zomthandazo Kwabase-Efese 1:15–23 naKwabase-Efese 3:14–21. Ezi ndlela zimbini zithetha ngemixholo ethini? `

Ngamanye amaxesha, ilizwi lethu emthandazweni linganika ukutyhafa nokukhala ngale nangaleya ingxaki. Iingxelo azinika emthandazweni uPawulos Kwabase-Efese zicebisa ukuba ukwenza umbulelo kube yinxalenye yomthandazo. Siqokelela iintsikelelo zikaThixo size simbulele ngazo. Sidinga ukuba simbone uThixo esebenza kwiimeko ezinzima size simbonge ngobukho baKhe obusiguqulayo ebomini bethu. Masithi sivuyela ubabalo namandla kaYesu ophakanyisiweyo (Efese 1:20–23), sibe simbulela ngokubasikelela abo sikhuthazanayo nabo. Yiyo le imfihlelo eyenza inguqulelo ayinikayo uPawulos: umthandazo usisitshixo sokubonga nokunika umbulelo.

UPawulos ukwathi ”andiphezi ukubulela ngenxa yenu, ndinikhumbula emithandazweni yam” (Efese 1:16; bona: Filipu 1:3, 4; 1 Tes. 1:2; nakuk-1 Tes. 5:16–18).

Kuthetha ukuthini ukuthi “Thandazani ningayeki”(1 Tes. 5:17)? Akungeke kube kuthetha ukuhlala siguqile sithandaza phambi kukaThixo. Kuthetha ukuba, sisikelelwe nguMoya kaThixo, siphila ebomini sineentliziyo ezivulekileyo kubukho namandla kaThixo, sifuna izinto esingambulela ngazo uThixo. Kuthetha ukulungela ukuyenza imicimbi yobomi phambi kukaThixo, ukufuna icebiso ngexesha siphakathi kwamahla-ndinyuka obomi. Kuthetha ukuphila singengabo abangaqhelananga noThixo kodwa sisoloko siqhagamshelene naYe, sihlale silungele inkokelo yezulu.

Siyakuthanda ukuwubona umthandazo njengento emnandi, isongezo kubufundi ekufuneka yenziwe xa kukho ithuba. UPawulos ubonisa imbono eyahlukileyo. UPawulos uwuthabatha ngqongqo umsebenzi wokuthandazela amakholwa ase-Efese, ekwenza oko ngokubulela ngenxa yawo (Efese 1:16; thelekisa noEfese 1:3–14) nangokuwathethelela (Efese 1:17–23; thelekisa noEfese 3:14–21). Kuye, ukuthandaza kusembindini, okanye kungumbindi, womsebenzi wokholo lomKristu. Ezi ndima zinika ubizelo oluchukumisayo emthandazweni, isimemo kumntu ngamnye kuthi ukuba siqwalasele olwethu “ulungiselelo lomthandazo” njengoko sibona ukuzinikela kukaPawulos kuwo umthandazo.

`Kutheni le nto kubalulekile ukusoloko umbulela uThixo emthandazweni ngoko kufuneka umbulele ngako?`