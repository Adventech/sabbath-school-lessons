---
title:  Ukujula Nomcabango
date:  14/07/2023
---

Fundani ezinkcazo zimbini zokuphakanyiswa kukaKristu kokubhalwe nguEllen G. White:

“Wathi akungena kumasango ezulu, uKristu wahlaliswa etroneni phakathi kweengelosi ezazimdumisa. Wathi wakugqitywa lo msitho, uMoya Oyingcwele wehla phezu kwabafundi ngemisinga emikhulu, wazukiswa ngokwenene uKristu ngozuko awayenalo noYise kususela ephakadeni. Ukuthululwa kwePentekoste yayiyindlela yokwazisa ngokufezwa komsebenzi wokubekwa koMsindisi. Wamthumela uMoya Oyingcwele kubalandeli baKhe ngokwesithembiso saKhe, ephuma ezulwini njengophawu lokuba, njengombingeleli nokumkani, ulinikiwe lonke igunya ezulwini nasemhlabeni, nokuba Othunyiweyo wathanjiswa ukuba abe phezu kwabantu baKhe.”— IZenzo Zabapostile, amaph. 38, 39.

“UBawo uvula iingalo awole uNyana waKhe, kuphume ilizwi elithi, “Maziqubude kuye zonke izithunywa zikaThixo.” Heb. 1:6.

Ngovuyo olungathethekiyo, abalawuli neziphatha-mandla, namagunya baya buvuma ubukhulu beNkosi yobomi. Iingelosi zithoba phambi kwaKhe, lo gama imikhwazo yovuyo izalisa iinkundla zasezulwini, isithi, “Kuyifanele iMvana eyaxhelwayo ukwamkela amandla, nobutyebi, nobulumko, nokomelela, nembeko, nozuko, nokubongwa.” IsiTyhilelo 5:12.

Iingoma zoloyiso zihlangana nomculo ophuma kwimirhubhe yengelosi, lide libe ngathi liyaphuphuma izulu luvuyo nendumiso. UThando loyisile. Abebelahlekile bafunyenwe. Izulu lihlokoma ngezandi zamazwi aphezulu, esithi, “Kulowo uhleli etroneni, nakuyo iMvana, makubekho ukubongwa, nembeko, nozuko, namandla, kuse emaphakadeni asemaphakadeni.” 5:13. — Ulangazelelo Lwamaphakade, amaph. 834, 835.

**Imibuzo Yokuxoxwa**

`Cingisisa u“ngoku” no“hayi ngoku” bokuphakanyiswa kukaYesu. Yimeko ethini le uYesu sele eyiNkosi yazo “zonke izinto,” namandla eedemoni amthobelayo—njenga“ngoku”? Kungayiphi imeko ekuthi ukuzala kolawulo lwaKhe phezu kwezinto zonke lukhangele phambili kwixesha elizayo —“hayi ngoku”? (Bona-1 Kor. 15:24–28).`

`Ngumgama ongakanani owuphila ekukhanyeni kolawulo lukaKristu phezu kwazo zonke izinto? Okanye ngumgama ongakanani owuphila phantsi kwegunya lamanye amandla, amandla awileyo, agunya lawo liphelayo, phofu? Wazi njani ukuba leliphi elona lona, kwaye unokuphuncuka njani kumandla amabi athi, naxa kuqinisekile ukuba oyisiwe, kodwa abe eqhubeka emaninzi kwihlabathi lethu?`