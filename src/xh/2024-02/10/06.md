---
title:  Unqulo Lwemimoya Ngemihla Yokugqibela - 2
date:  06/06/2024
---

Ithemba lethu losindiso lumile kuKristu. Izandla zaKhe ezidyojwe ligazi liyasikhweba ukuba samkele umbingelelo lo siwubekelweyo ngexabiso elingenganganto ngokukhululekileyo. Kwakamsinyane uKristu uya kubuya ukuza kubanga abaKhe. UTito 2:13 ukubiza ukubuya kukaKristu kwesibini ngokuthi, “lithemba elinoyolo.”

Umgomo kaSathana kukutshabalalisa eli themba. Uya kwenza imimangaliso nezimanga, nantoni nayo yonke into enokukhokelela abantu kude nenyaniso yeBhayibhile nosindiso kuKristu.

“Nalu unyamezelo lwabangcwele; naba abayigcinayo imithetho kaThixo nokholo lukaYesu” (IsiTy. 14:12, NKJV). Kungquzulwano lokugqibela, uSathana uza kukwenza konke anakho ukukwenza ukuze abathintele abantu ekugcineni mhlawumbi “umthetho kaThixo” okanye ukuba “nokholo lukaYesu,” okanye kokubini. Kungoko, kudingeka ukuba nokuyilumkela ngononophelo nayiphi imfundiso ethi, nokuba ikhatshwa yimiqondiso, izimanga, nemimangaliso, isisuse simke nakuluphi kwezi mpawu zesisalela.

`Funda: Mateyu 24:23–27; 2 Korinte 11:13, 14; no-2 Tesalonika 2:9–12. Zisixelela ntoni ezi ndawo ngamandla enkohliso kaSathana nendlela yokusebenza kwakhe?`

Kwimizuzu yokugqibela yexesha, uSathana uya kwenza ulahlekiso lwakhe lokugqibela: “Imiboniso eyoyikekayo ekumila kungaphaya kwendalo iya kutyhilwa kungekudala emazulwini, ingumboniso wamandla eedemon ezenza imimangaliso. Imimoya engendawo iya kuphuma iye kookumkani bomhlaba naselizweni lonke, ibaqinisela enkohlisweni, ibanyanzela ukuba bamanyane noSathana kwidabi lakhe lokugqibela nolawulo lwasezulwini. Ngezi zenzeleli, abalawuli babaphethweyo bonke baya kukhohliswa ngokufanayo. Abantu baya kuvuka bezenza uKristu ngokwaKhe, bathabathele kubo ilungelo nonqulo oluloloMhlanguli womhlaba. Baya kwenza imimangaliso yokuphilisa besithi baneentyilelo ezivela ezulwini eziphikisana nobungqina beziBhalo. [Ucinezelo lufakelwe.]

“Esokugqibela isenzo somdlalo omkhulu wenkohliso, siya kuba nguSathana ngokwakhe ezimilisa okukaKristu. Ibandla kukade lisithi likhangele ekufikeni koMsindisi njengesiphelo samathemba alo. Ngoku, umlahlekisi omkhulu uya kwenza ngokungathi uKristu ufikile. Kwiindawo ezahlukeneyo zomhlaba, uSathana uya kuziveza phakathi kwabantu engumntu omkhulu onobungangamsha, onokukhanya okuphandlayo, okufuzisela ukuchazwa koNyana kaThixo okunikwe nguYohane kwisiTyhilelo. IsiTyhilelo 1:13-15.”—Ellen G. White, Imbambano Enkulu, iph. 624.

`Kutheni le nto kubaluleke kakhulu ukuyazi ngendlela uKristu aza kubuya ngayo, kwakunye nemeko yabantu abafileyo?`