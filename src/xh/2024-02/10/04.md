---
title:  Ukufa KwiTestamente ENtsha
date:  04/06/2024
---

`Funda Yohane 11:11–14, 21–25; 2 Timoti 1:10; 1 Korinte 15:51–54; no-1 Tesalonika 4:15-17. Ihambelana njani inkcazo yokufa yababhali beTestamente eNtsha naleyo ikwiTestamente eNdala?`

Zombini, iiTestamente eNdala neNtsha zisebenzisa umfuziselo wokufa njengokulala. Kangangama-53 amaxesha eBhayibhileni kusetyenziswa “ukulala” [okanye “ubuthongo”] ngokuntanganye nokufa. Ababhali bebhayibhile bayavuma ukuba akukho ngqiqo ikhoyo kumphefumlo onganako ukufa oshiya umzimba xa usanda kufa.

ITestamente eNtsha yongeza nelinye icala elikhe larheshwa kweNdala: uvuko olunobuqaqawuli ekubuyeni kukaKristu.

IiGospile zicinezela ukuba ubomi obungunaphakade bukuKristu kuphela. Sezizonke iidemon esihogweni azinakuze ziwahluthe amakholwa isiqinisekiso sawo ubomi obungunaphakade. UKristu wakoyisa ukufa emnqamlezweni. Ingcwaba alingeke libe sakwazi ukuwabamba amaxhoba walo. Ukuvuka kukaKristu kusisiqinisekiso esele sihlawulwe sokuba onke amakholwa ngenye imini aya kuvuswa emangcwabeni ekubuyeni kwaKhe.

Khangela la mazwi kaPawulos: “Kuba, ukuba abafileyo abavuki, noKristu woba akavukanga. Ukuba ke uKristu akavukanga, loba luyinto engeyanto ukholo lwenu, noba nisesezonweni zenu; ngoko nabalele ukufa bekuKristu, boba batshabalele” (1 Kor. 15:16–18). Ingaba umntu uziva zisithini ezi ndima xa abafileyo, ekufeni, sebonwabe ezulwini? Uthetha ukuthini uPawulos xa athi “[ba]tshabalele” ukuba, ngokwenene, sele besezulwini?

Endaweni yoko, eyona nto uPawulos ayibekayo yethi, ukuvuka kukaKristu kusisiseko solwethu uvuko, nokuba ngaphandle kovuko, “luyinto engeyanto ukholo lwenu, noba nisesezonweni zenu,” nokuba abafileyo basesemhlabeni, betshabalele.

Ezi ndima zingena twatse kwezinye iindima zeBhayibhile ezingethemba esinalo ekuvukeni ekubuyeni kukaYesu, xa siya kwamkela “ilifa elingenakonakala, elingenakudyobheka, elingenakuguga, eniligcinelweyo emazulwini” (1 Pet. 1:4). Ukuba, ke ngoko, abafileyo sebesezulwini, kutheni uPetros ethetha ngelifa “esiligicinelwe ezulwini”? Ngokucacileyo, amakholwa eTestamente eNtsha ayekhangele phambili ngenzondelelo ekufikeni kukaKristu nasekuvukeni kwabafileyo, laye elithemba liwakhuthaza ukuba anyaniseke kwizilingo zobomi.

`Kutheni le nto uvuko lulithemba elikhulu kakhulu kwinkolo yobuKristu? Bekuya kuthini ukuba sibe sinomnqamlezo kodwa lungabikho uvuko? Besiya kuba natheba lithini? Kutheni, ke ngoko, le nto uvuko luyinxalenye ebaluleke kakhulu yenkolo yethu?`