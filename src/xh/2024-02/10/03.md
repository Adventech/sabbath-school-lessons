---
title:  Ukufa KwiTestamente ENdala
date:  03/06/2024
---

`Funda: Ndumiso 6:5, Ndumiso 115:17, 1 Kumkani 2:10; 11:43; 14:20. Zifundisa ntoni ezi ndima ngemeko yabafileyo?`

ITestamente eNdala ayifundisi ukuba umphefumlo awunako ukufa. Kwaye ingafundisi nokuba emva kokufa, abanyanisekileyo bantinga baye eluzukweni ezulwini babe lapho ngonaphakade. Ifundisa ukuba ukufa kukulala. Incwadi yeziKumkani isebenzisa isaci “walala . . . kooyise” ukuchaza ukufa kwamanyange. IiNdumiso zikubiza ngokuthi “ukulala ukufa” (Ndum. 13:3, thelekisa neNdum. 90:5). Ethetha ngokufa, uYobhi uthetha ngokungavuki ebuthongweni (Yobhi 14:12). Umdumisi wongeza athi, “Mna ndiya kububona ubuso bakho ndisebulungiseni; ndiya kwaneliswa sisithomo sakho ekuvukeni kwam” (Ndum. 17:15, NKJV).

Xa umkhosi waseAsiriya wawusoyiswa, utshatyalaliswa, ukufa kwamasoldati kwathiwa “kukusindwa bubuthongo” okanye “ukulala kokugqibela” (Ndum. 76:6, CJB). Ingcamango yokuba abafileyo bayimimoya engenamizimba ijikeleza ithetha nabaphilileyo asiyiyo ingcinga yeBhayibhile konke, qha yona yeyobuhedeni obupheleleyo.

Ukusilela ukuyiqonda inyaniso ngokufa kuza kusishiya sizizisulu kwinkohliso kaSathana. “Abaninzi baza kujongana nemimoya yeedemon ezimilise okwezizalwana ezithandwayo okanye abahlobo, evakalisa ulahlekiso oluyingozi kakhulu. Ezi ndwendwe ziya kubhenela kwiimfesane zethu ezinothando zize zisebenzise imimangaliso ukuxhasa ukuxoka kwazo. Kufuneka silungele ukumelana nazo ngenyaniso yeBhayibhile exelayo ukuba abafileyo abazi lutho nokuba abo bavelayo bayimimoya yeedemon.”—Ellen G. White, Imbambano Enkulu, iph. 560.

`Funda: Daniyeli 12:2 noYobhi 19:25, 26. Zeziphi iziqalelo ezingemeko yabantu abafileyo ezongeziweyo kwezi ndima?`

Ukufa kukuphumla ekulaleni kude kube luvuko. Akukho miphefumlo ingenamizimba ibhadula ifuna ukuthetha nabantu abaphilileyo. Nangona abahedeni babekholelwa kwilizwe lemimoya, amaIsrayeli ayekwazi ukufa njengokulala kude kube yintsasa yovuko.

Nangona sibakhalela abafileyo, cinga ngale ndlela ngabo bafela kuKristu: bavala amehlo wabo ekufeni baze emva koko, nokuba kulixesha elingakanani ukuza ekufikeni kukaYesu, into elandelayo abayaziyo [abayibonayo] kukuBuya kwesiBini. Ingcamango yokuqala abaya kuba nayo ekuvukeni kukothuka bathi, Wow! UYesu ukhawuleze wabuya ngokwenene!