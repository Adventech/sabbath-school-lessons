---
title:  Iziphumo Ezibi Zonqulo Lwemimoya
date:  02/06/2024
---

Intsomi yokuba ukufa ngokwenene kukungena nje komnye umgangatho wobomi yakhelwe phezu kwembono yokungabi nakufa komphefumlo ngokwendalo. Le ngcamango yobuhedeni yangena ngokuthubelezayo ebandleni phaya ekuqaleni. Njengoko lalisuka kwiziseko zalo zeBhayibhile ngokuzama ukwenza ukuba inkolo yalo iqondakale kububanzi belizwe lobuRoma: “Intetho ethi awufi umphefumlo yayiyenye yezo mfundiso zobuxoki eyathi iRoma, iziboleke kubuhedeni, yazifaka phakathi kwinkolo yobuKristu.” —Ellen G. White, Imbambano Enkulu, iph. 549.

> <p></p>
> “ ‘Ningaboyiki abo babulala umzimba, kodwa bengenako ukuwubulala wona umphefumlo; yoyikani ke kanye lowo unako ukutshabalalisa umphefumlo kwanomzimba esihogweni somlilo’ ” (Mat. 10:28).

`Iyodwa nje le ndima isixelela ntoni ngoko kubonwa njengokungenako ukufa komphefumlo?`

UYehova wakwalela ukuba abantu baKhe bafumaneke nakoluphi uhlobo lonqulo olufihlakeleyo. Kwakungafuneki baze banyamezele phakathi kwabo obopha ngomabophe, bobuza koneshologu, nosiyazi okanye oquqela kwabafileyo” (Dut. 18:11, NKJV). Abantu abanjalo kwakufuneka babulawe ngokuxulutywa ngamatye (Lev. 20:27). Isohlwayo sibonakala siqatha ngokungakholelekiyo, kodwa sasilungiselwe ukukhusela uIsrayeli ekunquleni oothixo bobuxoki.

Ubugqwirha bunobusathana. Butyhalela abantu kunqulo lobuxoki, lunike unomgogwana wolwalamano olululo noThixo, kodwa abusokuze buzanelise ezona zidingo zinzulu zentliziyo. Unqulo lwemimoya lusembindini wecebo likaSathana lokulithimba ihlabathi. Yena uYesu, ngobabalo lwaKhe namandla aKhe, uyabakhulula abathinjwa kumatyathanga obubi abakhonkxwe ngawo.

`Funda: Intshumayeli 9:5; Yobhi 7:7–9; noIsaya 8:19, 20. Zifundisa ntoni ezi ndawo ngokufa nokuthetha nabafileyo?`

Inkolo yokuba abafileyo baya ngqo ezulwini ekufeni kwabo, nangona ingekho eBhayibhileni, yathi, njengokugcinwa kweCawa, yabakho ixesha elide, kwaye izinze ngokuqinileyo, ngoko kude kube nzima kakhulu kubantu ukuyiyeka. Abantu basebenzisa iindima ezimbalwa, ezikhutshwayo emxholweni, ukuzama ukuthethelela le nkolo. Noko kunjalo, le mfundiso yobuxoki ibashiya bengenaso isikhuseleko ngakwiinkohliso uSathana abenza bazamkele ngobuqhophololo, ngakumbi kwintlekele yokugqibela.

`Athini amava onawo ngokuzama ukuchaza imeko yabafileyo kwamanye amaKristu? Yintoni, ukuba ikho, oye wayifumana inempumelelo?`