---
title:  Ukuvuyiswa Lithemba
date:  25/04/2024
---

`Funda: Hebhere 2:14, 15. Amakholwa aMaxesha aPhakathi yintoni awayivayo ngobunyaniso bobukho bembambano enkulu? `

Yintoni eyawavuyisayo amaWaldensi awayethembekile ngexesha lentshutshiso eyayimbi isoyikeka awayejongene nayo? Yintoni eyanika uHuss noJerome, uTyndale, uLatimer, nabafel’ ukholo beMiddle Ages isibindi sokujongana namalangatye nekrele? Lukholo kwizithembiso zikaThixo. Bakholelwa kwisithembiso sikaKristu. “Ngokuba ndisidla ubomi mna, nani niya kudla ubomi” (Yohane 14:19). Bawafumana amandla waKhe ebanele kwezona zilingo zikhulu zobomi. Bada bafumana uvuyo ngokwalamana noKristu ekubulalekeni kwaKhe. Ukunyaniseka kwabo kwaba bubungqina obunamandla ehlabathini.

Bakhangela ngaphaya kokukhoyo koko kwakusaya kubakho. Babesazi ukuba, ngokuvuka kukaKristu, ukufa kwakulutshaba oloyisiweyo. Kula madoda neentokazi ababenesibindi ukuxhakamfula kakubi kokufa kwakuqhawukile. Babambelela kwizithembiso zeLizwi likaThixo baphumela boyisile.

`Funda: Yohane 5:24, Yohane 11:25, 26, no-1 Yohane 5:11–13. Zingqiniseko ezinjani wena ozinikwayo wena ngokwakho zezi zithembiso? Zisinceda njani kwizilingo zobomi?`

UJohn Huss wayengenako ukuphazama ejongenge nokuvalelwa entolongweni, nentswela-bulungisa, kwanokufa ngokwako. Wahlala iqela leenyanga entolongweni. Ingqele, iimeko zokufuma zamngenisela ifiva neyaphantsa ukubuthabatha ubomi bakhe. Kanti ke, noko kunjalo, “ubabalo lukaThixo lwamxhasa. Ngexesha leeveki zobunzima ezaya zadlula phambi kokuba kuwiswe isigwebo sakhe sokugqibela, uxolo lwezulu lwawuzalisa umphefumlo wakhe. “Ndibhala le leta,” watsho kumhlobo, “ndisesiseleni sam, ndinamatyathanga esandleni, ndilindele isigwebo sam sokufa ngomso. . . . Ukuba kuthe, ngoncedo lukaYesu Kristu, sabuya sahlangana sikuxolo olunencasa kubomi obuzayo, uya kwazi ukuba uThixo onenceba uzibonakalalise njani kum, nendlela enempumelelo aye wandixhasa ngayo phakathi kwezihendo nezilingo zam.”--Bonnechose, vol. 2, p. 67. Kubumnyama bentolongo awayekuyo yangaphantsi komhlaba wabona kwangaphambili uloyiso lokholo lwenene” — Ellen G. White, Imbambano Enkulu, amaph. 107, 108.

Isiyalo sikampostile uPawulos sithetha kuthi ngokufaneleke kakhulu namhlanje. “[Ma]silubambe uvumo lwethu lwethemba, lungabi nakuxengaxenga; kuba uthembekile lowo wenza isithembiso uthembekile” (Heb. 10:23, NKJV). Njengoko izithembiso zikaThixo zabaxhasa abantu baKhe kwiminyaka eyadlulayo, ngokunjalo zisasixhasa nathi namhla.

`Kunokuba kuthetha ntoni ukulahla okanye ukulahlekwa yinto yonke ngenxa kaKristu? Yintoni, ekugqibeleni, oyilahlayo okanye ekulahlekayo? (Bona: Marko 8:36.). Sifundo sini esinokusifunda kumaWaldensi nabahlaziyi esinokuxhasa thina kwimfazwe yokugqibela yehlabathi?`