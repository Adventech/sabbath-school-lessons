---
title:  Batshutshiswa kodwa Boyisa
date:  21/04/2024
---

`Funda: Daniyeli 7:23–25 nesiTyhilelo 12:6, 14. Ngawaphi amaxesha esiprofeto ekubhekiswa kuwo kwezi ndawo?`

Ngalo lonke ixesha abantu bakaThixo behleli bethembekile kuYe, uSathana ubanengqumbo. Intshutshiso ikholisa ukulandela. Umprofeti uDaniyeli walichaza ixesha, lalingaphambi kwakhe, xa ibandla lamaxesha aphakathi laliza “kulwa” lize “litshutshise” abantu bakaThixo (Dan. 7:21, 25, NKJV). Umprofeti uYohane ulichaza eli xeshalinye njengexesha xa ibandla likaThixo lanyanzeleka ukuba libhacele entlango, apho laliya “kondliwa khona ixesha namaxesha nesiqingatha sexesha” (IsiTy. 12:14, NKJV). IsiTyhilelo 12:6 siyongeza, “Umfazi [ibandla] wasabela entlango, apho ikhona indawo ayilungiselwe nguThixo” (NKJV). Abantu bakaThixo bondliwa entlango. Ilizwi laKhe labomeleza labaxhasa, njengoko imfazwe enkulu yayigquba ngeli xesha lide nelimnyama lokugunya kobupopi.

Abantu bakaThixo bafumana “indawo abayilungiselweyo”  nguThixo. Kweyona mingeni mikhulu ebomini, uThixo usoloko ebalungisela indawo abalandeli baKhe abathembekileyo. Ngamaxesha okulingwa kwabo okukhulu, abantu baKhe bafumana igwiba kuthando nenkathalo yaKhe. (Bona: iNdumiso 46.)

Iintsuku ezili-1,260, nexesha, amaxesha, nesiqingatha sexesha zesiTyhilelo 12:6, 14 zombini zibhekisa kwithuba elinye (3½ amaxesha okanye iminyaka x 360 iintsuku/ nyaka = 1,260 iintsuku). Isiprofeto seBhayibhile sikholisa ngokuzekelisa. Kwiindawo zikaDaniyeli nesiTyhilelo, usuku olunye lwesiprofeto lulingana nomnyaka omnye oqhelekileyo. Siwufumana lo mthetho -siseko kwiNumeri 14:34 nakuHezekile 4:6.

Umthetho-siseko wosuku/mnyaka awumanga kuphela phezu kwezi ndima zimbini, kodwa phezu kwesiseko esibanzi sesiBhalo. UDr. William Shea, ingcaphephe ngokulandelelana kweziganeko nezo zikwiTestamente eNdala, unika iindawo ezingama-33 ezifumaneka kuyo yonke iTestamente eNdala ngalo mthetho-siseko. Abacacisi beBhayibhile bawusebenzisile kuzo zonke iinkulungwane.

AmaVisigoths, amaVandals, namaOstrogoths ayeziintlanga ezazikholelwa ngokwahlukileyo kwiimfundiso ezisemthethweni zaseRoma. Iintsuku ezili-1,260 zaqala xa ezokugqibela kwezi ntlanga zamaBharibhari, amaOstrogoths, zagxothwa ukuba ziphume eRoma ngowe-A.D. 538. Elithuba lobumnyama basemoyeni laqhubeka kwada kwangowe-A.D. 1798, xa injengele yamaRoma, uBerthier, yamsusa upopi eRoma. AmaKristu angenakubalwa [ngokuba maninzi] afel’ ukholo ngeli thuba lide kuba ayethobela iLizwi likaThixo. Nasekufeni, oyisa. EkuKristu, ayekhululekile kubutyala nokongama kwesono, esoyisa “ngegazi leMvana.” Ukoyisa kukaKristu uSathana emnqamlezweni kwaba luloyiso lwawo. Nangona afa, ukufa kwawo kukuphumla kuphela kude kube sekubuyeni kukaKristu.

`Ingaba isiprofeto seBhayibhile esizalisekileyo siluqinise njani ukholo lwakho?`