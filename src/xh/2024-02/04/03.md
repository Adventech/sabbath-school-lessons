---
title:  Ukukhanya Kugxotha Ubumnyama
date:  22/04/2024
---

`Funda: Yuda 3, 4. Sithini isilumkiso apha kwaye sisebenza njani kwibandla lobuKristu elilandelayo?`

Incwadi kaYuda yabhalwa kwisithuba esithile ngaphambi kowe- A.D. 65 isiya kumaKristu athembekileyo, “angcwalisiweyo ekuThixo, uYise, egcinwe ekuYesu Kristu” (Yuda 1:1, NKJV). La makholwa athembekileyo ayekhuthazwa ukuba “nizabalaze nilwele ukholo olu salunikezelwa ngokupheleleyo nguThixo, thina bantu bakhe. Kaloku abantu abathile banyebeleze bangena ebandleni. . . . Kaloku bayasigqwetha isisa soThixo wethu, khon’ ukuze bafumane ithuba lokurheletya!” (Yuda 1:3, 4, IBHAYIBHILE). Esi silumkiso sathetha nokungaphezulu kumakholwa ngeMiddle Ages emva kokuba izenzo zobuhedeni zibe ngumsinga ukungena ebandleni nezithethe zabantu zihlanganiswe neLizwi likaThixo. Kwaba ziinkulungwane ezininzi, abantu abanjengamaWaldensi bemi bezintshatsheli zeenyaniso zesiBhalo. Bakholwa ukuba uKristu wayengumthetheleli wabo ekuphela kwakhe yaye neBhayibhile ikuphela kwayo imvelaphi yegunya labo. “Kuzo zonke izizukulwana, ayekho amangqina kaThixo — amadoda awayekuthanda ukukholwa kuKristu njengekuphela kwaKhe umxolelanisi phakathi kukaThixo nomntu, awayeyibambe iBhayibhile njengekuphela kwayo umgangatho wobomi, awayeyigcina ingcwele iSabatha yenyaniso”—Ellen G. White, Imbambano Enkulu, iph. 61.

`Funda: IsiTyhilelo 2:10. Sithembiso sini uThixo asinika abo bathembekileyo kuYe nokuba sebejongene nokufa ngokwako? `

La mazwi ayebhalelwe ibandla laseSmirna. Omnye woothixo abakhuselayo yayinguDionysius, uthixo weziyunguma nokuzala. Xa ababingeleli bakaDionysius besifa, babebekwa isithsaba entloko ngexesha lomngcelele womngcwabo. UYohane usithelekisa esi sithsaba sasemhlabeni esasibekwa entloko ekufeni nesithsaba sobomi esibekwa phezu kweentloko zabo bayoyisileyo imikhosi yobubi. Isithsaba sobomi sinikwa abo banyamezela imbandezelo, ubunzima, ukubulaleka, nokufa ngokwako ngenxa kaKristu.

Isithsaba sobomi sikhuthaza la makholwa athembekileyo ukuba anyamezele nokufa ngokwako ngenxa kaKristu. Isithsaba sobomi sihlala siwakhuthaza amakholwa kwiimeko ezinzima. Sawakhuthaza amaWaldensi kwintlungu nentshutshiso. Ayesazi ukuba aya kumbona uYesu ngenye imini aze ahlale naYe ngonaphakade. Isitshaba sobomi siyathetha nakuthi: singathubeleza phantsi kweenzima ngoku, kodwa isithsaba sobomi sisilindele njengoko siwagcine amehlo ethu emiliswe kuYesu.

`Yintoni ekukhuthazayo ngamaxesha anzima? Yintoni ekoyikisayo? Sithembiso sini onokusibanga ngaloo maxesha?`