---
title:  Ithemba Ekubuyeni Msinya KukaYesu
date:  24/06/2024
---

`Funda: Yohane 14:1-3 noTito 2:11-14. Ngokokukhanya kwemingeni ezayo nexesha lembandezelo, kutheni le nto ezi ndima zikhuthaza kangaka?`

Amazwi kaYesu, “ ‘Mayingakhathazeki intliziyo yenu,’ ” asisiqinisekiso sokuba akasokuze asishiye kwaye uyabuya kwakhona ukusithabathela ekhaya. Lo mhlaba awulilo ikhaya lethu. Imini entle kakhulu iyeza. Kanye kuma-25 eendima, iTestamente eNtsha ithetha ngokubuya kweNkosi yethu. Xa imihla imnyama nemithetho ewiswa ligunya lebandla elihlangene noburhulumente isifaka ixhala ebomini bethu, isithembiso sokubuya kukaKristu senza iintliziyo zethu zizale lithemba. Eli “lithemba elinoyolo” elikhuthaze abantu bakaThixo abathembekileyo kuzo zonke izizukulwana.

`Funda: IsiTyhilelo 6:15-17 noIsaya 25:8, 9. Thelekisa ukucinga kwabasindisiweyo nabalahlekileyo kwezi ndima. Yintoni echaza umahluko phakathi kwezi ngqondo zimbini?`

Abakhohlakeleyo bayaziqonda iziphumo ezibi zesono lo gama abalungileyo bamkele okumangalisayo abakubekelwe lubabalo. Uvukelo ngakuThixo lukhokelela kuloyiko, kubutyala, ekugwetyweni, nasekulahlekeni okungunaphakade ekugqibeleni. Ukusabela kwethu kubabalo olusindisayo kukhokelela ekuxolelweni, eluxolweni, nakuvuyo olungunaphakade ekugqibeleni ekubuyeni kwaKhe okunobuqaqawuli.

`Funda: IsiTyhilelo 15:3, 4 noIsiTyhilelo 19:7. Baya kusabela njani abahlanguliweyo kusindiso olunobuqaqawuli abalunikwa ngesisa ngoKristu?`

“Umnqamlezo kaKristu uya uba sisifundo nengoma yabahlangulweyo kulo lonke iphakade. KuKristu ozukisiweyo baya kubona uKristu obethelelweyo. . . . Khon’ ukuze uMenzi wamazwe onke, umthetheleli wamaphakade onke, abeke bucala uzuko lwaKhe azithobe ngokuthanda umntu kuya kuvusa ukumangala nokudumisa kwindalo yonke.”—Ellen G. White, Imbambano Enkulu, iph. 651.

`Funda: IsiTyhilelo 12:17; IsiTyhilelo 17:13, 14; nesiTyhilelo 19:11-16. Qaphela ngononophelo ukubheka phambili kwezi ndima. Ukuqhubela phambili kwezi ndima kuthini ngemfazwe yomhlaba yokugqibela noloyiso lukaKristu ekugqibeleni?`