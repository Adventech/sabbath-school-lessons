---
title:  Umgwebo Ngexesha Lewaka Leminyaka
date:  26/06/2024
---

`Funda: IsiTyhilelo 20:4-6. Enza ntoni amalungisa ngewaka leminyaka, kwaye oko kubaluleke ngokuba kutheni?`

Ngexesha lewaka leminyaka amalungisa aya kuba nethuba lokuzibonela ngqo ngokwawo ubulungisa nothando lukaThixo ngendlela awaya wayiphatha ngayo ingxaki yesono. Ngoobani abangenayo imibuzo abangathanda ukuyibuza uThixo ngenkitha yezinto? Ngoku, ngelixa lewaka leminyaka ezulwini, abahlangulweyo bayakwazi ukuyibuza loo mibuzo. Ukuba othandwayo okanye isihlobo esisondeleyo asikho ezulwini, abasindisiweyo banethuba lokuqonda izizathu zikaThixo ngokupheleleyo. Ngendlela entsha, ngamandla angaphezulu kunokuba kwakunjalo ngaphambili, abahlanguliweyo baya kuyiqonda imizamo kaThixo enamandla yokusindisa wonke umntu olahlekileyo othe waliphosa izulu ngenxa yokwakhe buqu ukumala uKristu. Kuya kuba ngelo xesha aya kuthi uThixo azise umgwebo wokugqibela – ukufa kwesibini, okuyintshabalalo engunaphakade – kwabalahlekileyo.

`Funda: IsiTyhilelo 20:7-9. Liphela njani iwaka leminyaka? Siyintoni isiphelo sikaSathana nabalandeli bakhe? `

Kube liwaka leminyaka uSathana engenamntu wakumhenda okanye wakumkhohlisa. Yena neengelosi zakhe babe bodwa ukuba babone iziphumo ezibi nezoyikekayo zesono. Ekupheleni kwewaka leminyaka, abakhohlakeleyo bayavuswa ukuba bajongane nomgwebo nokwamkeliswa umvuzo wabo wokugqibela (IsiTy. 20:5).

Ngoku uSathana unomkhosi omkhulu wabalandeli. Nangona uSathana “ebhulelwe amasaka” kwimbambano Enkulu, ufumana amandla xa ebona isihlwele esikhulu sabalahlekileyo. Uthi engakulungelanga ukuluyeka uvukelo lwakhe, aphume aye kuzikhohlisa ezi “ntlanga.” USathana ubantyontyela ukuba benze igalelo lokugqibela lokubhukuqa uThixo bamise obabo ubukumkani. Isaci “uGogi noMagogi” sisetyenziswa ukufuzisela uSathana nabangasindiswanga bazo zonke izizukulwana. USathana nabalandeli bakhe “bayirhawula inqaba yomkhosi wabangcwele nomzi wabasindisiweyo” (IsiTy. 20:9).

Ekupheleni kwewaka leminyaka, asikuphela kokuvuselwa ebomini kwabakhohlakeleyo okwenzekayo, kodwa noMzi Ongcwele, iYerusalem eNtsha, iyehla ize emhlabeni ivela ezulwini (IsiTy. 21:2)! Abangcwele bebehleli ezulwini belawula noKristu kwiYerusalem eNtsha iminyaka eliwaka. Ngoku, ekupheleni kweminyaka eliwaka, umzi uhla uze emhlabeni kunye noThixo, noYesu, neengelosi, nabo bonke abasindisiweyo. Bonke baze ukuba babekho kwidabi lokugqibela lembambano enkulu. Ngoku, isono siza kuncothulwa nengcambu, kuphele kuthi tu!

`Eli xesha lomgwebo wokugqibela lithetha ntoni ngesimilo sikaThixo?`