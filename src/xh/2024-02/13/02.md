---
title:  Ithemba Ngexesha Lembandezelo
date:  23/06/2024
---

`Funda: IsiTyhilelo 22:11, 12; Daniyeli 12:1, 2; noYeremiya 30:5-7. Ziganeko zini ezenzeka kanye ngaphambi kokubuya kwesibini?`

Ukuvalwa  kwenceba yoluntu kulandelwa lixesha lembandezelo “elingazanga libekho elinjalo, kususela koko lwabakhoyo uhlanga, kude kube nangelo xesha.” IsiTyhilelo 16 sichaza izibetho zokugqibela ezisixhenxe eziya kuthululwa phezu komhlaba okhohlakeleyo. Kanti ke, njengezibetho ezawa eYiputa, abantu bakaThixo baya kukhuseleka kuzo. Qaphela isithembiso kuDaniyeli:  “Ngelo xesha baya kusinda abantu bakowenu, bonke abafunyenwe bebhaliwe encwadini” (Dan. 12:1). Oku kumele ukuba kubhekisa “encwadini yobomi” (bona: Filipu 4:3; IsiTy. 13:8; IsiTy. 20:12, 15; IsiTy. 22:19). Ukuba sihleli sithembekile kuYesu, amagama wethu awayi kucinywa encwadini yobomi (IsiTy. 3:5).

`Funda: 1 Yohane 3:1-3; Yohane 8:29; noYohane 14:30. Kukuthini ukulungiselela ixesha lembandezelo elizayo ekuphela kwako okwaneleyo?`

Ngexesha lembandezelo, abantu bakaThixo banolwalamano buqu noYesu olunzulu kangangokuba akukho nto inokuluguqula. Umnqweno wabo ofezekileyo kukumkholisa kwizinto zonke ukuze, ngokusebenza kukaMoya Oyingcwele, bangaba nyulu njengoko naYe enyulu. Akuzange kubekho nto entliziyweni kaKristu eyasabela kwiinkohliso zikaSathana. Nathi singanakho ukulibonisa eli cala lesimilo saKhe.

`Funda: 1Ndumiso 27:5, Ndumiso 91:1-11, nesiTyhilelo 3:10-12. Zithini izithembiso eziqinisekisayo uThixo asinikela zona ixesha lembandezelo?`

Bakhona abangayiqondanga kakuhle ingcamango yokuphila ngexesha lembandezelo bengenaye ummeli. UYesu uyeka ukumela kwaKhe engcweleni yasezulwini xa wonke ubani esenzile isigqibo sakhe sokugqibela sokuba abe ngakuYe okanye amchase. Kanti ke oku akuthethi ukuba sisedwa ngeli xesha, ukuba sithembele kwawethu amandla. UYesu usiqinisekisile ukuba uya kuba nathi ngamaxesha onke (Mat. 28:20). Ukholo luthemba xa lungakwazi ukubona lukholwe naxa umhlaba osijikelezileyo uchithakala. Ngexesha lembandezelo, ukholo lwethu luyomelela kuze ukulangzelela kwethu unaphakade kukhule ukuze umnqweno wethu omnye ibe kukuphila noYesu ngonaphakade.