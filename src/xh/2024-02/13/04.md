---
title:  Iwaka Leminyaka Emhlabeni
date:  25/06/2024
---

IsiTyhilelo 19 siphela ngomfanekiso ovusa umxhelo wokubuya kukaYesu nentshabalalo yabakhohlakeleyo. Noko kunjalo, ibali alikapheli. IsiTyhilelo 20 sisingenisa kwixesha elithabatha iwaka leminyaka [1 000], elaziwa ngokuba “liwaka leminyaka.”

`Funda: IsiTyhilelo 20:1-3. Siyintoni isiphelo sikaSathana xa uYesu ebuya?`

Umzobo okwisiTyhilelo 20:1-3 ungumfuziselo. USathana akabanjwa abotshwe ngokuphandle ngamatyathanga aze avalelwe emhadini. Iminyaka eliwaka, uvaleleke kulo mhlaba uyinkqantosi, ongenabantu, ebotshwe ziimeko azenze ngokwakhe. Ku-2 Petros 2:4, sifunda ukuba uSathana neengelosi zakhe babegcinelwe ukohlwaywa “[nge]mixokelelwane yesithokothoko.” USathana uya kugcinwa kulo mhlaba ngemixokelelwane yeemeko, engenamntu anokumhenda. Iminyaka eliwaka, uya kuwubona umonakalo, intshabalalo, nentlekele edalwe luvukelo lwakhe.

Igama lesiGrike eliguqulwe “inzonzobila” likwalilo esifumana kulo igama lesiNgesi uabyss. Likwalilo elo gama elisetyenziswe kwinguqulelo yeTestamente eNdala ngesiGrike, iSeptuagint, ukuchaza umhlaba eNdalweni. “Ehlabathini kwakusenyanyeni, kuselubala; kwakumnyama phezu kwamanzi enzonzobila” (Gen. 1:2). Kwinguqulelo iSeptuagint, igama “inzonzobila” ligama lesiGrike uabyssos, “abyss [inzonzobila].” Lichaza umhlaba oyinkangala. Umhadi “ongumwonyo” asingomqolomba ongaphantsi komhlaba okanye umwonyo ovulekileyo kude phaya kwiyunivesi. Umsebenzi kaSathana wesono nentshabalalo, kunye nesiphithiphithi esiphambi kokuBuya kwesiBini, kuwubuyisele emva umhlaba kububi obungaqokelelekanga bobumnyama, njengoko yayinjalo imeko yawo ekuqalekeni kwendalo.

`Funda: Yeremiya 4:23-26, Yeremiya 25:33, noIsaya 24:1, 3, 5. Abaprofeti beBhayibhile bawuchaza njani lo mboniso? `

Apha, abaprofeti bagxininisa ngentlekele yentshabalalo ekubuyeni kwesibini kukaKristu nokuba akukho mntu usala ephila emhlabeni ngeli xesha lewaka leminyaka. USathana neengelosi zakhe ezikhohlakeleyo bashiywa ukuba bacingisise ngesidube-dube esenziwa luvukelo lwakhe. Iyunivesi yonke iwuqonda ngokutsha ukuba umvuzo wesono kukufa. UThixo usebenza ingxaki yesono ukuze singabuye sivuke kwakhona (Nahum 1:9). Zintathu iindlela eziphathekayo uThixo akwenza ngazo oku. Kuqala, utyhila uthando lwaKhe olungenamda, umnqweno wemfesane, nemizamo engadinwayo yokusindisa lonke uluntu. Okwesibini, utyhila ubulungisa bogwebo lwaKhe, ukulunga, nobulungisa [bokwenza okulungileyo]. Okwesithathu, uvumela iyunivesi ukuba ibone iziphumo zokugqibela zesono novukelo.