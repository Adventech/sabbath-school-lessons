### Intshayelelo

Ukuba ubungabuzwa, “Nguwuphi owona mxholo ongumongo oyityhutyha yonke iBhayibhile?” ubungaphendula uthini? NguYesu? Licebo losindiso? Ngumnqamlezo? Kunjalo, kuzo zontathu! Kanti ke, zontathu ezi ngongoma zibalulekileyo zibonakala xa zijongwe ngeliso elibona umxholo ogubungela konke: “Imbambano Enkulu.” Lo umxholo uyityhutyhe yonke iBhayibhile, kususela kuGenesis kuye kwisiTyhilelo.

Imbambano Enkulu yaqala ezulwini ngokuvukela uThixo kukaKhwezi. Embindini weli dabi lezwe lonke ngumba wothando lukaThixo. Ingaba [uThixo] uthanda ngokupheleleyo? Ingaba ubonakalalisa owona mnqweno wokona kuhle ngezidalwa zaKhe? Okanye ungumlawuli ophatha ngegqudu ofuna kuphela oko kulunge kuYe?

Isifundo sale kota silanda imbali yehlabathi ngokokubona kukaThixo, ngokuvezwa kwaso sisiprofeto, kususela kwixesha likaKristu ukuza kwimihla yethu kude kudlule. Indalo nje kaThixo iluthando, ngenxa yoko, zonke izenzo zaKhe zinothando, nangona le iyinyaniso engasoloko icacile kwizidalwa ezibomi bufutshane okanye nakwiingelosi. Kanti ke, uthando lukaThixo lutyhilwa okoko njengoko kutyhileka imbambano enkulu. Sibona ukuphakama nobunzulu balo ngokucace kakhulu ngomnqamlezo. EKalvari, uthando lukaThixo lwandlalwa phambi kweyunivesi, xa uKristu wayephalaza ubomi baKhe ukukhulula uluntu, kwaza kwaba kuqinisekiswa ukoyiswa kukaSathana ekugqibeleni.

Kanti ke, idabi liyaqhubeka. USathana wazama ukumbulala uYesu emnqamlezweni kwaye, kwiinkulungwane zonke, simbona ezama ukutshabalalisa abantu bakaThixo. Nangona uSathana walitshutshisa ngenkohlakalo embi ibandla likaKristu ebulala izigidi, uThixo wasoloko enabantu baKhe engasokuze abashiye.

Kule kota siza kulanda ukuvuthwa okukhulu kwimbambano enkulu, siqala ngovukelo ezulwini. Siya kugqogqa imiba esembindini wedabi phakathi kukaKristu noSathana. Siya kubona isibindi esingoyiki nto samaWaldensi ejongene nobhubhani wentshutshiso, nokuzimisela kwabaHlaziyi benkolo ekulandeleni inyaniso yeBhayibhile naxa bejongene nokungcungcuthekiswa, amatyathanga, kutshiswa, nokufelukholo.

Ethetha ngokholo lwezi zigebenga zikamoya, uEllen G. White uthi, “IBhayibhile yayiligunya labo, kuthi ngemfundiso yayo, zonke ezinye iimfundiso zivavanywe nawo onke amabango azo. Ukholo kuThixo nelizwi laKhe lwawaxhasa amadoda angcwele ngexesha enikela ubomi bawo emlilweni.”—Imbambano Enkulu, iph. 249.

UHlaziyo lwaphemba isikhanyiso senyaniso esisa khanyisa ngamandla nangoku. Ukuma kwabaHlaziyi kwidwala elisisiBhalo kwanengqiniseko ezinzileyo yosindiso ngobabalo ngalo ukholo kwayigudisa indlela yokuphakama kwentshukumo yokuBuya kukaYesu, entshatsheli yayo yaba nguWilliam Miller negquba labanye kumhlaba wonke.

Ibandla iSeventh-day Adventist Church lamiswa nguThixo phezu kwesiseko esabekwa ngabaHlaziyi ukuze kubuyiselwe iinyaniso zeBhayibhile ezalahlekayo kwiinkulungwane ngeenkulungwane. Embindini koko likuthunyiweyo kukuvakalisa izigidimi zengelosi ezintathu zesiTyhilelo 14:6-12, isilumkiso sokugqibela sikaThixo kwihlabathi elimbovu ukufika esiphelweni [salo].

Esi sindululo savusa ingqumbo kaSathana, ezotywe ngumpostile uYohane njengenamba: “Yamqumbela umfazi inamba, yemka yaya kulwa nabaseleyo bembewu yakhe, abo bayigcinayo imithetho kaThixo, benokholo lukaYesu Kristu” (IsiTy. 12:17, NKJV). Siza kuzifunda neziganeko zokugqibela kwimbambano enkulu, kuquka nokoyisa kothando lukaThixo phezu kwazo zonke izilawuli namagunya esihogo, nezithi zingenise ukudalwa kwamazulu amatsha nomhlaba omtsha.

Nangona isiseko sesifundo sale kota siyiBhayibhile, siza kuyisebenzisa incwadi Imbambano Enkulu, ebhalwe nguEllen G. White, njengeyandlala umxholo wokufundwa kwalo mba ungummangaliso. Izahluko esixhomekeke kuzo isifundo ngasinye zibonisiwe ukunceda ukusetyenziswa kwaso njengencwadi encedisayo ekuzuzweni kolwazi olongeziweyo kunye nokwabelana ukuze sonke sifikelele “ekulwazini uthando lukaKristu oluncamise ukwazi” (Efese 3:19).

_Inzalelwane yaseConnecticut, U.S.A., uMark Finley, umvangeli owaziwa kulo lonke, waba lisekela likamongameli weGeneral Conference ngeminyaka yama-2005–2010. Akuba ahlukene nokuqeshwa ngokupheleleyo, waba ngumncedisi kamongameli weGeneral Conference. Umfundisi uFinley nenkosikazi yakhe uErnestine banabantwana abathathu nabazukulwana abahlanu._