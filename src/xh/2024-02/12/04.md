---
title:  Ngubani Esimnqulayo?
date:  18/06/2024
---

Ngemihla yokugqibela, Imbambano Enkulu iya kudlalwa ngokomdlalo, ngonqulo. Ingaba sinqula uMdali, okanye sinqula irhamncwa nomfanekiselo walo? Akukho mhlaba ungundilele. Ingelosi yokuqala yesiTyhilelo 14 ikhuthaza amadoda neentokazi ukuba “ ‘[ba]mnqule lowo wenza izulu nomhlaba, nolwandle nemithombo yamanzi’” (IsiTy. 14:7). Ukusixhasa ngakumbi isibheno sezulu, ingelosi yesithathu ityhila iziphumo ezoyikekayo zokunqulwa kwerhamncwa: “yena wosela iwayini yomsindo kaThixo, egalelwe ingaphithikeziwe endebeni yengqumbo yakhe” (IsiTy. 14:10). Kwelinye icala, abo banqula uMdali bachazwa njengabagcina “imithetho kaThixo nokholo lukaYesu” (IsiTy. 14:12, NKJV).

Indalo isisiseko sonqulo lwenene (IsiTy. 4:11). Njengoko uThixo “wazidala zonke izinto ngoYesu Kristu” (Efese 3:9, NKJV), uSathana umthiyile uMdali kwaye uzame, ngamagunya omhlaba, ukuyiguqula iSabatha, isikhumbuzo seNdalo (Dan. 7:25). Imfazwe ezayo ngomthetho kaThixo ijonge kakhulu egunyeni. Ukuba uSathana angakwazi ukuluncothula unqulo lweSabatha, uya kuvakalisa ukuba unqulo lwakhe lukhulu kunegunya likaThixo. Ukukufeza oku, uSathana uya kuzama ukoyisa okanye ukunyanzela umhlaba wonke ukuba uyamkele iSabatha engunomgogwana.

Nokuba kunganzima kangakanani ukukubona oku kusenzeka, njengoko besesiphawule ngaphambili, umhlaba uyaguquka ngendlela engathi ngumdlalo. Intlekele yeCOVID-19 isibonisile ukuba, ngobusuku nje, umhlaba wethu ungaba yindawo eyahlukileyo. Nangona singazazi iinkcukacha ezikhokelela kuphawu lwerhamncwa, akunzima kakhulu ukuqikelela. Umhlaba awuzinzanga kakhulu, kwaye ngobuchule obumangalisayo apha kuwo ngoku, oko ilumkisa ngako iBhayibhile, ngokwenene, kungenzeka ngokukhawuleza okukhulu kunokuba siqikelela.

`Funda: IsiTyhilelo 13:13–17. Banikwa izohlwayo ezithini ezingqalileyo abo bangalwamkeliyo uphawu lwerhamncwa?`

Abo banyanisekileyo kuKristu, ngokuchasene nokulandela irhamncwa nomfanekiselo walo, baya kujongana nezohlwayo kwezendyebo kwanesithembiso zokufa. Ubuntu buhleli buyiloo nto bebuyiyo: inkohlakalo, ukunxanelwa ukulawula, kwakunye nobundlobongela. Noko kunjalo, asikazi ukuba ziya kutyhileka njani kanye iziganeko zokugqibela, phofu akumele ukuba kube nzima ukuba nombono wentshutshiso yexesha lokuphela. Nangona kubhaliwe kwenye imeko ngokupheleleyo, la mazwi akuYohane akutsho konke. Ethetha ngoYesu, uYohane wabhala esithi “bekungafuneki kuye, ukuba kungqine bani ngaye umntu, kuba ubekwazi yena okungaphakathi komntu” (Yohane 2:25).

`Cinga ngenkohlakalo yoluntu, nobubi abantu abakwaziyo ukubenza. Kungani ukuba oku kubonise indlela ekunokuba lula kokuba iziganeko zokugqibela zifike zibekho? Kwakhona, nokona kubaluleke kakhulu, le nyaniso ilusizi ifanele ukusifundisa ntoni ngokuzilinda iintliziyo zethu?`