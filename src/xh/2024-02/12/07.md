---
title:  Ukujula Nomcabango
date:  21/06/2024
---

Kwasekuqaleni, ngexesha lomnyaka we-1851, oovulindlela bama-Adventist balifanisa irhamncwa lesibini lesiTyhilelo 13:11–17 neMelika Emanyeneyo. Phofu kunokuba kwakunzima ngelo xesha ukubona ukuba le Melika ingabangela ukuba umhlaba wonke unqule irhamncwa lokuqala (IsiTy. 13:12). Nangeminyaka ye-1880 umkhosi waselwandle wale Melika wawunama-48 eenqanawa ezigugileyo nazo kuphela.

Noko kunjalo, kususela ekupheleni kweCold War, lalingekho igunya elalinako ukulinganiswa nayo iMelika ngomkhosi. Nangona abemi baseMelika beyonwabele inkululeko yabo, njengoko amaxesha esiya ebanzima, akunzima ukuzibona ezo nkululeko zinyhashwa, okanye zisingelwa phantsi ngokupheleleyo. Abaninzi bakholelwa ukuba nangoku sikubona oku kusenzeka.

“Bonke abalayo ukuthobela [ukugcina iSabatha yobuxoki] baza kubethwa ngezohlwayo zomthetho, kuze, ekugqibeleni, kuthiwe bafanelwe kukufa. Kwelinye icala, umthetho kaThixo oyalela uphumlo lwemini yoMdali, ufuna ukuthotyelwa, uthembisa ngengqumbo kubo bonke abagqithayo kwimiyalelo yawo.”—Ellen G. White, Imbambano Enkulu, iph. 604.

“Sithi xa isaqhwithi sivela, iqela elikhulu labo bebesithi bayakholwa kwisigidimi sengelosi yesithathu, kodwa bengakhange bangcwaliswa ngokuyithobela inyaniso, baya kuyishiya indawo yabo bazimanye nezintlu zabachasi. Ngokuzimanya nehlabathi, nokuba nenxaxheba kumoya walo, baye bayibona imicimbi phantse ngokukhanya okunye; kuze kuthi xa lufika uvavanyo, bakulungele ukukhetha icala elilula nelithandwayo. Abantu abanetalente nokuthetha okwanelisayo, abakha bayonwabela inyaniso, basebenzisa amandla abo ukukhohlisa nokulahlekisa imiphefumlo. Bathi babe zezona ntshaba zinkulu zabazalwana babo bangaphambili. Kuthi xa abagcini beSabatha beziswa ezinkundleni ukuba baphendule ngenkolo yabo, aba bakreqi babe ngabona bathunywa bakaSathana banamandla ukubaxoka nokubatyhola, kuze kuthi ngeengxelo zobuxoki nokuthetha okungeyiyo inyaniso bakwazi ukuxhokonxa abaphathi ukuba babachase.”—Ellen G. White, Imbambano Enkulu, iph. 608.

**Imibuzo Yokuxoxwa**

`Kutheni le nto kubaluleke kakhulu ukuziqonda iziganeko zemihla yokugqibela kwintlekele ezayo? IziBhalo ziya kuba sisikhuselo esinjani kulahlekiso?`

`Imibutho yokuziphatha sekuziinkulungwane ilwela inkululeko yenkolo. Oko kungaguquka njani ngokukhawuleza?`

`Khangela kwisicatshulwa sikaEllen G. White ngasentla. Nikhetha njani namhlanje okunganesiphumo sokuba nibe nabo bazibiza ngokuba bangama-Adventists ngomso?`

`Isigidimi sengelosi yesibini siguquka njani phantsi kwendanduluko enkulu, ikukuzilungisa okunjani esinako ukwenza ukuze samkele imvula yamva ukuba siwugqibe umsebenzi kaThixo emhlabeni?`