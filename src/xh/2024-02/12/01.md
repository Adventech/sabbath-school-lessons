---
title:  Iziganeko Zomhlaba Zokugqibela
date:  15/06/2024
---

### Fundela Isifundo Sale Veki
Yohane 8:32; Ezek. 20:12, 20; IsiTy. 7:1, 2; IsiTy. 14:1; Yoweli 2:21–24; Hoseya 6:3; Yakobi 5:7, 8; IsiTy. 18:1–4.

> <p>Indima Yenkumbulo</p>
> “Thenga inyaniso, ungathengisi ngayo; nobulumko, noqeqesho, nengqondo” (IMizekeliso 23:23).

Makhe sithi unentwazana efikisayo iqhuba imoto igoduka isuka ekholejini izokuchitha ikhefu. Ngexesha ulindele ukuba ifike, uthi wena ngexhala usoloko uqwalasele imo yezulu. Uye ukhathazeka kuba imo iya ibambi ngokukhawuleza. Kunyuka amafu esaqhwithi elundini. Imimoya ivuthuza ngokoyikekayo. Amazulu ayavuleka ithululeke imvula. Imithi iyawa. Kungekudala uhola wendlela eza ekhaya akahambeki. Ngoko, uva ngomnye wabamelwane bakho ukuba kuyahambeka kwindlela esecaleni. Iimoto zingajikela ziwaphephe amasebe awileyo. Nangona kunzima ukuxhumana ngokuthetha, uyakwazi ukuthumela isigidimi ngokucofacofa ifowuni esinokufunyanwa yintombi yakho, uthi ngononophelo unike iinkcukacha ezinokwenza ifike ekhaya isindile.

Ngaphezu kwayo nayiphi into, uYesu ufuna ukusithabatha sidlule kwiinkqwithelo zobomi siyokufika ekhaya. UEllen G. White ubhala athi, “Uqhwithela luyeza, lungenalo usizi kwingqumbo yalo. Sikulungele na ukuluhlangabeza?”— Testimonies for the Church, vol, 8, iph. 315. Injongo yobomi bukaKristu, ukufa, ukuvuka, nolungiselelo kwingcwele yasezulwini, kukuqinisekisa ukuba siyafika ekhaya. Izigidimi zesiprofeto sikaDaniyeli nesiTyhilelo ziimfundiso zezulu ngakumbi kubantu bexesha lokuphela, ukusinceda ukuba siphumele kuqhwithelo lobomi ukuze ngenye imini sizive sifudumele siwolelwe kwiingalo zoMsindisi onothando.

Injongo yesifundo sale veki kukutyhila oko kuthethwa liLizwi lesiprofeto ngeziganeko zokugqibela nokuba sifumane ngokutsha amandla okusiphumelelisa kwimfazwe yokugqibela yomhlaba size sifike ekhaya.

_*Funda isifundo sale veki, esisekwe kwizahluko 37 nesama-38 kwiMbambano Enkulu, ulungiselela iSabatha kaJuni 22.._