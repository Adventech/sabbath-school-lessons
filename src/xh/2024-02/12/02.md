---
title:  Ukunyaniseka KuThixo NeLizwi LaKhe
date:  16/06/2024
---

`Funda: IMizekeliso 23:23, Yohane 8:32, noYohane 17:17. Sithini isifundo esiqhelekileyo esikwezi ndima?`

Kuzo zonke izizukulwana, Imbambano Enkulu ibe ilidabi phakathi kwenyaniso nemposiso. USathana ulixoki noyise wabo ubuxoki (Yohane 8:44). UYesu ungumqali wayo yonke inyaniso. Wathi, “ ‘Ndim indlela, ndim  inyaniso, ndim ubomi’ ” (Yohane 14:6). Inyaniso esikhululayo kwiinkohliso zikaSathana ifunyanwa eLizwini likaThixo. IBhayibhile isusa isigqubuthelo kwicebo lokulwa kukaSathana iveze amacebo kaThixo. IsiBhalo sisibane seenyawo zethu (Ndum. 119:105). UMdumisi uthi, “Ukutyhila kwamazwi akho kuyakhanyisa, kuqondisa abazizidenge” (Ndum. 119:130). Uphinda ongeze, “Isimbuku selizwi lakho siyinyaniso iphela” (Ndum. 119:160).

`Funda: 2 Petros 1:16–21. Yingqiniseko ethini umpostile asinika yona ngokubhekiselele kwisiprofeto? Ithini imizekelo ayisebenzisayo ukubonisa ukubaluleka kweLizwi lokuprofeta likaThixo?`

Asilandelanga “zintsomi zabuqhinga.” Iziprofeto zeLizwi lika Thixo zikhanyisa indlela engaphambili. Zisinceda ukuba sahlule inyaniso kwimposiso. Ngaphandle kweBhayibhile, besiya kushiywa kwizimvo zengcinga zabantu size sikhohliswe ngokusisisulu. “Abantu bakaThixo bakhokelelwa eziBhalweni njengesikhuselo sabo kwimpembelelo yeetitshala zobuxoki, namandla yemimoya yobumnyama elahlekisayo. USathana usebenzisa lonke icebo analo ukuthintela abantu ekuzuzeni ukuyazi iBhayibhile; kuba iintetho zayo ezicacileyo zityhila iinkohliso zakhe. . . . Ulahlekiso olukhulu lokugqibela lukufuphi ukuba lubonakale phambi kwethu. Umchasi-Kristu uza kwenza imisebenzi yakhe emangalisayo sijongile. Umyelelaniso uza kusondela kakhulu ekufaneni nenyaniso kangangokuba kube nzima ukwahlula phakathi kwako kokubini ngaphandle kokusebenzisa iziBhalo eziNgcwele. . . . Abakho abanye ngaphandle kwabo bazinqabise iingqondo zabo ngeenyaniso zeBhayibhile abaya kuma kwidabi elikhulu lokugqibela. Kuwo wonke umphefumlo liza kufika ixesha lovavanyo oluphengululayo: Ingaba ndiza kuthobela uThixo kunabantu? Ilixa lokugqibela ngoku selisemnyango. Ingaba iinyawo zethu zizinzile na kwiliwa eliliLizwi likaThixo elingaguqukiyo? Ingaba sikulungele na ukuma siyikhusele imithetho kaThixo nokholo lukaYesu? ”—Ellen G. White, Imbambano Enkulu, amaph. 593, 594.

`Qaphela imibuzo ekwisicatshulwa esingentla. Yintoni enokusenza sikwazi ukuma ngentlekele yokugqibela? Yintoni esiphazamisayo ekufundeni iLizwi likaThixo? Singaba siyihlanganisa njani inyaniso neziyolo zethu?`