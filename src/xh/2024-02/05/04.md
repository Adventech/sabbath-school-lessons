---
title:  Ukukhanyiselwa NguMoya
date:  30/04/2024
---

Ngenye imini, wathi efunda kwilayibri yaseyunivesithi, uMartin Luther wafika apho izinto zajika khona ebomini bakhe. Wafumana iBhayibhile yeLatin. Akazange wazi ngaphambili ukuba ikho incwadi enjalo. Ngovuyo olukhulu, wafunda isahluko emva kwesinye nevesi emva kwevesi. Wayemangalisiwe kukucaca nangamandla eLizwi likaThixo. Xa esomba amaphepha wayo, uMoya Oyingcwele wayikhanyisela ingqondo yakhe. Wayiva inkokelo kaMoya Oyingcwele njengoko iinyaniso ezazikade zisithiwe sisithethe zabangathi ziyatsiba ukuphuma emaphepheni omBhalo Ongcwele. Xa ewachaza amava wakhe okuqala neBhayibhile, wabhala, “O, akwaba uThixo angandinika incwadi enje ibe yeyam!”

**Yimithetho-siseko ethini esinokuyifumana kwezi ndima zilandelayo ngokubhekiselele kwindlela esifanele ukuyichaza ngayo iBhayibhile?**

`Yohane 14:25, 26`

`Yohane 16:13–15`

`2 Petros 1:20, 21`

Eyona nto enamandla kangaka kwezi ndima sisiqinisekiso sokuba, kwayena lo Moya Oyingcwele mnye owaphefumlela ababhali beBhayibhile uyasikhokela nathi xa sifunda isiBhalo. Ungumchazi wezulu wenyanizo yezulu. Ngelishwa, abaninzi abathi bangamaKristu namhlanje basijongela phantsi isiqalelo sangaphezu kwendalo eBhayibhileni baze bababaze isiqalelo somntu. Njengoko uSathana engakwazi ukuyigcina kude kuthi iBhayibhile, usuka enze into acinga ukuba yeyona imlungeleyo: ususa uphawu lwayo lwangaphezu kwendalo, ayenze ukuba ibe yincwadi nje yokufundwa okanye, okona kubi kakhulu, ayenze ibe sisixhobo sokucinezela senkolo ukulawula izihlwele.

AbaHlaziyi babona ngokucacileyo ukuba uMoya Oyingcwele – hayi ababingeleli, amagosa, noopopi – wayengumcacisi ongenampazamo wesiBhalo. Kukho ukwabelana ngezimvo okunika umdla okubhaliweyo phakathi kukaJohn Knox, umHlaziyi waseSkotilani, noMary ukumkanikazi wamaSkoti. Wathi uMary: “Wena uzichaza iziBhalo ngenye indlela, babe bona [iititshala zeBandla laseRoma] zizichaza ngenye; ndikholelwe bani, ingubani oya kugweba?”

“Uya kukholelwa uThixo, othetha ngokucacileyo elizwini laKhe,” waphendula umHlaziyi; “kokungaphaya kokuba ilizwi likufundisa, akufuneki ukholelwe kuko [okufundiswayo] nakulowo [ukufundisayo]. Ilizwi likaThixo licacile lona; ukuba kukho indawo ebonakala isithele, uMoya Oyingcwele, ongaze uziphikise, uchaza oko ngokucacileyo kwezinye iindawo, ukuze kuhlale kungekho kuthandabuza ngaphandle kwakubo abo bathi ngenkani bathande ukuhlala bengazi.”--David Laing, The Collected Works of John Knox, vol. 2, pp. 281, 284. Icatshulwe kuEllen G. White, Imbambano Enkulu, iph. 251.