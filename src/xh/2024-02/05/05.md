---
title:  UKristu Kuphela . . . Ubabalo Kuphela
date:  01/05/2024
---

`Funda: Efese 2:8, 9; Roma 3:23, 24; Roma 6:23; noRoma 5:8–10. Zifundisa ntoni ezi ndima ngecebo losindiso?`

UThixo usibonelele ngosindiso njengesipho. UMoya Oyingcwele waKhe usikhokelela ekubeni samkele ngokholo oko uKristu athe wasibonelela ngesisa ngokufa kwaKhe emnqamlezweni waseKalvari. UYesu, uNyana Ongcwele kaThixo, wanikela ubomi baKhe obugqibeleleyo ukuba acamagushele izono zethu.

Ubulungisa bezulu bufuna intobelo egqibeleleyo. Ubomi bukaKristu bumi endaweni yokungagqibeleli kobethu ubomi. Umthetho wezulu esiwaphuleyo usigwebela ukufa ngonaphaade. IBhayibhile icacile. Ngokukhetha kwethu okunesono siye “sasilela” kweyona njongo kaThixo ngobomi bethu. Sonile. Xa besingashiywa ukuba sizibonele, asingeke sibufumane ubulungisa, ukufuna okulungileyo kukaThixo ongcwele. Isiphumo, sifanelwe kukufa ngonaphakade. Noko kunjalo, zikho iindaba ezilungileyo. Umpostile uPawulos uyasiqinisekisa, “Kuba umvuzo wesono kukufa, ke sona isibabalo sikaThixo bubomi obungunaphakade kuKristu Yesu iNkosi yethu” (Roma 6:23). Sisipho esingafanelwe; ukuba bekungemisebenzi, besiya kusamkela, kuthi ukuba kukho nokuba lisuntswana lenyaniso, ephuma ibengezela kwiindaba ezilungileyo, ibe yile yokuba asinakuze sikwazi ukwamkela usindiso.

UMartin Luther nabaHlaziyi bamaProtestanti bamfumanisa uKristu, inguKristu yedwa olithende losindiso. Kungelo xesha awathi uLuther waqala ukushumayela isigidimi sobabalo lukaKristu olusindisayo. Izihlwele zamquqela ukuba zive izigidimi zakhe ezichukumisayo nezibuguqulayo ubomi. Amazwi wakhe ayefana nesiselo samanzi abandayo kwintlango eyinkqantosi yobomi babo. Abantu babeqanyangelwe zizithethe zebandla lexesha elisembindini baza bagcinwa kwimbophelelo ngeenkonzo neemfundiso ezibudala buziinkulungwane ezazingasabuniki ubomi basemoyeni. Izigidimi zikaLuther zeBhayibhile zazichukumisa iintliziyo, kanti nobomi buguqulwa.

Ekufundeni kukaLuther iTestamente eNtsha, wonganyelwa kukulunga kukaThixo. Wamangaliswa kukulangazelela kukaThixo ukusindisa lonke uluntu. Imbono eqhelekileyo eyayifundiswa ziinkokeli zebandla ngelo xesha yayiyethi usindiso luyinxalenye yegalelo lwemisebenzi yomntu nenxalenye yomsebenzi kaThixo. ULuther wafumana ukuba ukufa kukaKristu emnqamlezweni kwakwanele [ukusindisa] lonke uluntu.

“UKristu waphathwa ngendlela ekufaneleke siphathwe ngayo, ukuze thina siphathwe ngendlela efanele Yena. Wagwetywa ngenxa yezono zethu, awayengenanxaxheba kuzo, ukuze sikwazi ukugwetyelwa ngobulungisa baKhe, esingenanxaxheba kubo. Wafa ukufa okukokwethu, ukuze sizuze ubomi obabubobaKhe.”—Ellen G. White, Ulangazelelo Lwamaphakade, iph. 25.

Athi ukuba namandla nokumangalisa kwendlela esibhalwe ngayo isishwankathelo seendaba ezilungileyo, oku kokuba sigwetyelwa ngobulungisa “esingenanxaxheba kubo.” Isithembiso esinjalo!

`Ukuba usindiso ngumsebenzi kaThixo kuKristu, ithini indawo edlalwa yimisebenzi elungileyo ebomini bomKristu? Singenza njani ukuqinisekisa ukubaluleka kwemisebenzi elungileyo kumava wethu kodwa singayenzi isiseko sethemba lethu?`