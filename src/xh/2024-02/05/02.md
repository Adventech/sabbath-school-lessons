---
title:  ILizwi LikaThixo Kuphela
date:  28/04/2024
---

`Funda: Ndumiso 119:103, 104; Ndumiso 119:147; neNdumiso 119:162. Luthini uluvo lukaDavide ngakwiLizwi likaThixo? Kwaba nagalelo lini oku kubaHlaziyi, kube kubuphembelela njani obethu ubomi namhlanje? `

IBhayibhile yayisisiseko sokholo lwabaHlaziyi nomongo wemfundiso yabo. Babeqonda ukuba baphethe “ilizwi likaThixo [eliphefumlelweyo], eliphilileyo nelihleli ngonaphakade” (1 Pet. 1:23, NKJV). Baxabisa ilizwi ngalinye. Xa babe funda amaphepha walo bekholelwa kumadinga alo, ukholo lwabo lwaya lomelezwa isibindi sabo savuselelwa. “Kunjalo ngazo zonke izithembiso zelizwi likaThixo. Kuzo uthetha nathi ngabanye, ethetha ngokutsolileyo ngokungathi sinako ukuliphulaphula ilizwi laKhe. Zezi zithembiso athi uKristu azidlulisele ngazo kuthi ubabalo namandla waKhe. Zingamagqabi asuka emthini “engawokuphilisa iintlanga.” IsiTyhilelo 22:2. Xa athe afunyanwa, etyiswa, aya kuba ngamandla esimilo, impembelelo nenkxaso yobomi. Ayikho enye into enamandla anjalo okuphilisa. Ayikho ngaphandle kwawo enokunika ukuqina nokholo okunika amandla empiliso kumzimba uwonke.” Ellen G. White, Ulungiselelo Lwempiliso, iph. 122.

IziBhalo zibengezelisa uvuyo phezu kosizi lwethu, ithemba phezu kokutyafiswa kwethu, ukukhanya phezu kobunyama esikubo. Zikhomba indlela ekudidekeni kwethu, ingqiniseko ekuxakweni kwethu, ukomelela ekuphelelweni ngamandla kwethu, ubulumko ekungazini kwethu. Xa sicamngca ngeLizwi likaThixo sithi ngokholo sithembe izithembiso zalo, amandla kaThixo anika ubomi amnika amandla umntu ephelele – umzimba, ingqondo, izimvo, nomoya.

AbaHlaziyi bazizalisa iingqondo zabo ngesiBhalo. Babephila ngalo iLizwi, baza abaninzi babo bafa ngenxa yeLizwi. Babengengawo amaKristu angxungxileyo, awanelisekileyo, angakhathaliyo ngobomi bokuzinikela obugwengula nje phezulu. Babesazi ukuba, ngaphandle kwamandla eLizwi likaThixo, babengayi kumelana nemikhosi yobubi exhobe yafohlela ukuba ilwe nabo.

Ukuvutha kukaJohn Wycliffe kwakufuna ukuguqulela iBhayibhile esiNgesini ukuze nawuphi umntu akwazi ukuyifunda ayiqonde. Ngenxa yokuba oko kwakungekho mthethweni, wabanjwa ngenxa yenkolo yakhe, wagwetywa njengomchasi wenkolo, wagwetyelwa ukufa. Ekuxoxweni kwetyala lakhe, uWycliffe wenza isibheno senene. “Nicinga ukuba nilwa nabani?” wabuza ekugqibeleni. Nomntu omdala esecicini lokungena engcwabeni? Hayi! [nilwa] neNyaniso—iNyaniso enamandla kunani, kwaye iza kunoyisa.”--Wylie, b. 2, ch. 13. Icatshulwe kuEllen G. White, Imbambano Enkulu, iph. 90. Amazwi okugqibela kaWycliff azaliseka xa ukukhanya kwenyaniso kaThixo kwakugxotha ubumnyama beMiddle Ages.

`Kungaziphi iindlela ezithe iziBhalo zakuthuthuzela ngamaxesha okulingwa?`