---
title:  Inyaniso Iyoyisa
date:  09/05/2024
---

Selukho lunjalo uhlaselo lotshaba, umsebenzi kaThixo emhlabeni uya kufikelela kuvuthondaba olunobuqaqawuli. Iindaba ezilungileyo ziya kusasazwa “kwiintlanga zonke, nezizwe, neelwimi, nabantu” (IsiTy. 14:6). Imbambano Enkulu phakathi kukaKristu noSathana iya kuphela uKristu ewoyisa amandla esihogo ngokupheleleyo. Ubukumkani bukaThixo buya koyisa ububi, isono sincothulwe nengcambu ngonaphakade kwiyunivesi yonke. IsiTyhilelo 11 siqala ngoSathana ezama ngoVukelo lwaseFransi ukutshabalalisa inkolo yobuKristu nokususa neengcambu ukukholelwa kuThixo, kodwa isahluko siphela ngokoyisa kobukumkani bukaThixo iziphathamandla namagunya obubi. Oku kunika inkuthazo kubo bonke abathubeleza kwiintolo zomlilo ngenxa yomsebenzi kaKristu nenyaniso yaKhe.

`Funda IsiTyhilelo 11:15–18. Ngokwezi ndima, zeziphi iziganeko ezenzekayo ekupheleni kwexesha xa kuvakala ixilongo lesixhenxe?`

Ezi zikumkani zalo mhlaba zithe zaba zizikumkani zeNkosi yethu. UYesu uyaphumelela, uSathana uyoyiswa. Ubulungisa buyoyisa. Inyaniso iyalawula. Singaba siyalungisa ukuwulandela umyalelo: “Nayiphi into eyakhelwe phezu kwegunya lomntu iya koyiswa; kodwa, leyo yakhelwe phezu kolwalwa lwelizwi likaThixo elingaguqukiyo, iya kuma ngonaphakade.”—Ellen G. White, Imbambano Enkulu, iph. 288.

`Funda: IsiTyhilelo 11:19. Yintoni uYohane awayibona ivulwa akukhangela ezulwini?`

Itempile kaThixo ezulwini yavulwa waza wabona uYohane. Wathi akuqwalasela ngaphakathi kwiNgcwele kangcwele, wabona ityeya yomnqophiso. Engcweleni yeTestamente eNdala, eyayenziwe ngokomfuziselo weyona inkulu yokuqala ezulwini, kwavezwa ubukho obubengezelayo bukaThixo buphakathi kweengelosi eziqingqiweyo phezu kwesivalo setyeya yomnqophiso. Ngaphakathi kwetyeya kwakukho umthetho kaThixo. Nangona sisindiswa ngobabalo kuphela, ukuthobela umthetho kaThixo kuveza ukuba ukholo lwethu lululo na okanye alululo uqobo. Umthetho kaThixo usisiseko okanye umgangatho wogwebo (Yakobi 2:12). Yinyaniso le ethi ibaluleke ngakumbi ekupheleni kwexesha. (Bona: IsiTy. 12:17; IsiTy. 14:12).

`Ukwahlukana okukhulu phakathi kokungamhloneli uThixo koVukelo lwaseFransi novuthondaba olunobuqaqawuli obuzotywe kwisiTyhilelo 11 kuthini kuthi namhlanje?`