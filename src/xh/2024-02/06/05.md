---
title:  Amangqina Amabini Evuswa
date:  08/05/2024
---

`Funda: IsiTyhilelo 11:11. Kuthini okuxelwa kwangaphambili okwenziwa zezi ndima ngeLizwi likaThixo?`

Ekupheleni koVukelo lwaseFransi, iLizwi likaThixo, ngokomfanekiselo, laliya kuphila kwakhona. Kwakuya kubakho imvuselelo enamandla amakhulu. Uloyiko olukhulu lwaluya kuwa phezu kwabo balibonayo iLizwi likaThixo kwakhona liphinda ukuba ngamandla aphilileyo akhokelela elusindisweni. Ekupheleni kwenkulungwane ye-18, uThixo wavusa amadoda neentokazi ababezinikele ekuseni iindaba ezilungileyo eziphelweni zomhlaba. Abantu basisasaza isigidimi seBhayibhile ngokukhawuleza, njengoWilliam Care, owaya eIndiya waza waguqulela iBhayibhile kwiintetho ezininzi zaseIndiya. Beqhutywa ngamandla eBhayibhile, abavangeli bathunyelwa kumhlaba wonke.

Asiyongozi eyokuba le mizamo yokuvangela umhlaba wonke ikhule emva koVukelo lwaseFransi. ILizwi likaThixo liliLizwi eliphilileyo, kwaye nangona kwabaninzi libukeka “lifile” lalisaphila ezintliziyweni zamakholwa kwaye liya kuvuka kwakhona liphile qete, njengoko zitshilo kwantlandlolo iziprofeto zesiTyhilielo. “Owayengenalo ukholo uVoltaire, waka wathetha ngokuzigwagwisa esithi: “Ndidiniwe kukuva rhoqo kusithiwa amadoda alishumi elinambini amisa inkolo yobuKristu. Mna ndiza kubonisa ukuba indoda enye yanele ukuba iyoyise.” Kwadlula izizukulwana emva kokuba wafa. Izigidi zaya zangenelela kwimfazwe yokulwa iBhayibhile. Sekunjalo, kukude kakhulu ukuba ingatshatyalaliswa, kuba, apho kwakukho ikhulu ngexesha likaVoltaire, ngoku kukho amawaka alishumi, kunjalo, amakhulu amawaka encwadi kaThixo. Ngokwamazwi omHlaziyi wangaphambili, ethetha ngebandla lobuKristu, “IBhayibhile iyintsimbi ekukhandwa phezu kwayo ezinye ethe yadla yaqoba izando ezininzi’ ”—Ellen G. White, Imbambano Enkulu, iph. 288.

`Funda: Ndumiso 119:89 neNdumiso 111:7, 8. Zisixelela ntoni ezi ndawo ngeBhayibhile, nokuba kutheni sinako ukuyithemba?`

ILizwi likaThixo lingahlaselwa, okanye licinezelwe, kodwa alisayi kuze lincothulwe neengcambu. Kanti ke, amaKristu amaninzi alijongela phantsi igunya lalo ngeendlela ezininzi, ebuza iindawo ezithile zeBhayibhile okanye ecinezela iziqalelo zobuntu esithi ilahlekwe sisiqinisekiso [isitampu] sobungcwele baso, kube ke inyaniso kaThixo ithotyelwa phantsi.

Akufuneki, nangayiphi indlela, sizivumele ukuba siwexulwe koku kuhlaselwa kweLizwi likaThixo. Lisaphila nanamhla, lithetha ezintliziyweni zoluntu, liphefumlela ubomi obutsha kwabo banentumekelelo ukuliphulaphula iLizwi balandele iimfundiso zalo.

`Zeziphi iziprofeto ezithetha nawe ngokukodwa, ngokuba kutheni?`