---
title:  Amangqina Amabini
date:  04/05/2024
---

### Fundela Isifundo Sale Veki
IsiTy. 11:3–6; Zek. 4:14; IsiTy. 12:5, 6, 14, 15; Dan. 7:25; Isa. 54:17; Ndum. 119:89; IsiTy. 11:15–18.

> <p>Indima Yenkumbulo</p>
> “Buyoma utyani, iyabuna intyatyambo; ke lona ilizwi likaThixo wethu liya kuma ngonaphakade” (Isaya 40:8).

Kwiinkulungwane, iLizwi likaThixo belisoloko lihlahlwa, lithandatyuzwa, lide lilahlwe. Laye laqanyangelwa kwizindlu zoonongendi, latshiswa ekuhleni, lakrazulwa lazizicwibi. Abakholelwa kulo kwakuhlekiswa ngabo, begculelwa, bebanjwa bade babulawelwe ukholo. Kuko konke, iLizwi likaThixo loyisa.

Ibandla lexesha laphakathi [medieval] lawatshutshisa amaKristu athembekileyo, akholelwayo kwiBhayibhile. Kanti ke, iLizwi likaThixo lakhanyisa ebumnyameni. Ingcinezelo nentshutshiso azizange zikunqande ukuvakaliswa kwalo iLizwi likaThixo. Xa oguqulela iBhayibhile esiNgesini, uWilliam Tyndale wayelingwa ngenxa yenkolo yakhe, wabuzwa ukuba ngubani oyena wayemnceda ekusasazeni iLizwi likaThixo. Wawetyisa lo mbuzo waza waphendula, "nguBishop waseDurham.” Abagwebi bothuka.

UTyndale wachaza ukuba ngamhla uthile, uBhishopu wathenga iinguqulelo eziliqela zesiNgesi waza wazitshisa phambi kwabantu bejongile. Into angazange ayazi uBhishopu ngelo xesha yeyokuba wayencedisa kakhulu umsebenzi wenyaniso. Wayezithenge iiBhayibhile ngexabiso eliphezulu kakhulu kunesiqhelo. Ngentengo enkulu kangako, uTyndale wakwazi ukushicilela iiBhayibhile ezininzi kunezo zatshiswayo. Inyaniso eyanyhashwa eluthulini yaphakama yaphinda phinda ukubengezela ngako konke ukubengezela kwayo.

Kule veki, sihlola olunye lwawona mahlaselo anengcwangu  kwiziBhalo nenkolo yobuKristu. Ngexesha leFrench Revolution [loQhushululu lwaseFransi], igazi lankcenkceza ezitratweni zeFransi. Kwakhiwa indawo yokubulala abantu kwindawo ephangaleleyo yaseParis, kwaxhelwa khona amawaka. Ukungakholwa kuThixo kwaba yinkonzo yesizwe. Noko kunjalo, ubungqina beLizwi likaThixo abuzange bube nakuthuliswa.

_*Funda isifundo sale veki, esisekwe kwizahluko 12-17 kwiMbambano Enkulu, ulungiselela iSabatha kaMeyi 11._