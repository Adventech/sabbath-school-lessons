---
title:  Amangqina Amabini Abulawa
date:  07/05/2024
---

`Funda: IsiTyhilelo 11:7–9. Xa sikhumbula ukuba ulwimi lungumfuziselo, yintoni exelwa kwangaphambili zezi ndima eyayiza kwenzeka kumangqina amabini kaThixo, iTestamente eNdala neNtsha?`

Ngomnyaka wama-A.D. 538, ubukumkani beRoma yobuhedeni bawa. UJustinian, ukumkani waseRoma wanikezela ngegunya lokulawula ilizwe, upolitiko, nenkolo kuPopi Vigillis. Isigaba eside sokugunya kwebandla laphakathi [medieval] saqala. Saqhubeka kwada kwangowe-A.D. 1798. Injengele yamaFrentshi, uBerthier, ngokuyalelwa nguNapoleon, wangqawuza ukungena eRoma engenamchasi ngenyanga kaFebruwari 10, 1798. UPope Pius VI wabanjwa wathinjwa waza wabuyiselwa eFransi, apho wafela khona. Lo mhla wawuxelwe kwangaphambili esiprofetweni wawuphawula ukuphela kwegunya lebandla leRoma ukulawula uburhulumente, iminyaka eli-1,260 leentsuku okanye leminyaka njengoko bekuxelwe kwangaphambili kuDaniyeli nakwisiTyhilelo (bona” isifundo sayizolo).

Athi ukubonakalaliswa okungako kwenyaniso yesiprofeto sesiBhalo! UDaniyeli, ebhala ngaphezu kwama-500 eminyaka ngaphambi kokuzalwa kukaKristu, wazityhila ngokuchanekileyo kwangaphambili iziganeko zama-2,300 eminyaka eyayiza kulandela. Ngokwenene, sinako ukuzithemba iziprofeto ezinikiweyo eBhayibhileni.

Ngokunjalo, ngalo lonke ixesha kusenzeka oku, inyaniso yeendaba ezilungileyo yayigcinwe iphilile bubungqina beLizwi. Yayikwakho imingeni emikhulu ngakumbi eyayihlasela inyaniso yeBhayibhile. Irhamncwa elanyuka liphuma enzonzobileni (uSathana) lalwa iziBhabhalo. Laqala ukuhlasela okutsha phezu kwegunya leziBhalo ngovukelo olukhulu lwaseFransi olwaqala ngowe-1789.

KuVukelo lwaseFransi, urhulumente wamisela ngokomthetho iCult of Reason [Unqulo Lwengqiqo] lwaba yinkolo yokungakholwa kuThixo emiselwe nexhaswa buburhulumente, enjongo yayo yayikukulwa nobuKristu. UMbhiyozo weNgqiqo wabanjwa kwisizwe sonke ngo Novemba 10, 1793. Amabandla kuyo yonke iFrans ajikwa aziiTempile zeNgqiqo, kubekwe etroneni umfazi ophilileyo owathweswa isithsaba waba siSITHIXOKAZI SENGQIQO. IiBhayibhile zatshiswa ezitratweni. Kwavakaliswa ukuba akakho uThixo, nokuba ukufa kukulala okungenasiphelo. USathana wasebenza ngamadoda angamhloneliyo uThixo ukuba abulale amangqina amabini kaThixo. Imizimba yawo efileyo yayiza “kulala esitratweni somzi omkhulu, ngokwasemoyeni, obizwa ngokuba yiSodom neYiputa, apho yabethelelwa khona neNkosi yethu” (IsiTy. 11:8, NKJV).

IYiputa yaye iyinkcubeko yoothixo abaninzi eyayikhanyela uThixo oyinyaniso (bona: Eks. 5:2). ISodom imele ukuziphatha kakubi okukhulu. KwiMvukelo yeFransi, amangqina amabini kaThixo-iTestamente eNdala neNtsha—alala efile ngenxa yenkolo ethi uThixo akakho nokuziphatha okubi okwakundlongondlongo njengoko imikhala eqhelekileyo yayikhululwe kuvukelo nempalalo-gazi. IsiTyhilelo 11:9 siyaxela ukuba imizimba yamangqina kaThixo amabini yayiya kulala ingangcwatywanga kude kube “ezithathu nesiqingatha” (NKJV), i.e., “iintsuku” zesiprofeto ezimele iminyaka emithathu nesiqingatha yesiqhelo. Inkolo ethi akakho uThixo yayikwiqondo eliphezulu ngexesha loVukelo LwaseFransi, olwaba sisithuba seminyaka emithathu nesiqingatha. Esi sigaba sasisuka kuNovemba 26, 1793, xa kwakuphuma umthetho eParis uchasa inkolo, ukuya kuJuni 17, 1797, xa urhulumente waseFransi wasusa imithetho yenkolo eyayiqinile.