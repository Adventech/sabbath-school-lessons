---
title:  Amangqina Amabini
date:  05/05/2024
---

`Funda: IsiTyhilelo 11:3–6. Yenza uludwe lweempawu ezifanisa amangqina amabini owafumana kule ndawo.`

KuZekariya 4, umprofeti wabona imithi yomnquma emibini kumacala omabini esiphatho segolide—umfanekiselo omnye nesiwufumana apha kwisiTyhilelo 11. UZekariya uxelelwa ukuba oku kumele “ ‘abathanjiswa ababini, abema ngakwiNkosi yomhlaba wonke’ ” (Zek. 4:14, NKJV). Imithi yomnquma ithululela ioli kwisiphatho sesibane ukuze siqhubeke sikhanya. Siyakhunjuzwa ngoko kwabhalwa nguMdumisi: “Lisisibane seenyawo zam ilizwi lakho, likukukhanya emendweni wam” (Ndum. 119:105). Ioli imele uMoya Oyingcwele (Zek. 4:2, 6). Umbono kaYohane kwisiTyhilelo 11 ulichaza iLizwi likaThixo njengelivakaliswa ngamandla kaMoya Oyingcwele ukuba likhanyisele umhlaba.

La mangqina angaprofeta anqande nemvula ukuba ingani kangangoko exela kwangaphambili. Anako nokujika amanzi abe ligazi nokuwubetha umhlaba ngezibetho. Ngelizwi likaThixo, uEliya akukho mvula iya kuna phezu kukaIsrayeli, kwathi, ekuphendulweni komthandazo wakhe, ayabikho imvula iminyaka emithathu nesiqingatha (bona: Yakobi 5:17). Emva koko wathandaza kuThixo, yabuya imvula emva kokuba abaprofeti bobuxoki bakaBhahali besilele ukuyiphelisa imbalela (1 Kumkani 17, 18). UMoses, ngeLizwi likaThixo, wazisa izibetho zentlobo ngentlobo kumaYiputa, ziquka ukujikwa kwamanzi abe ligazi, ngenxa yokuba uFaro wala ukuvumela abantu bakaThixo ukuba bakhululeke (Eksodus 7).

Abo bafuna ukulimaza iziBhalo baya kudliwa ngumlilo ophuma kowabo umlomo. UThixo uthi, “Ngenxa yokuba nilithetha elo lizwi, yabona, ndiwenza umlilo amazwi am emlonyeni wakho, naba bantu babe ziinkuni, ubadle” (Yer. 5:14, NKJV). ILizwi likaThixo livakalisa ugwebo kubo bonke abangalifuniyo. iLizwi laKhe lifana nomlilo emlonyeni.

KuYohane 5:39, uYesu uvakalisa ukuba iziBhalo zeTestamente eNdala zingqina (zinobungqina) ngaYE. Ukwathi iindaba ezilungileyo ziya kuvakaliswa “njengengqina” emhlabeni wonke (Mat. 24:14, NKJV), kanti iTestamente eNtsha, kunye neTestamente eNdala, zisisiseko selo ngqina. Igama eliphuma kwakuyo loo ngcambu inye (martys) njengamagama engqina asetyenziswe kwezi ndima zimbini avela kwisiTyhilelo 11:3.

Angoobani la mangqina mabini? Ngokwezi ngongoma zeBhayibhile neempawu ezinikiweyo kwisiTyhilelo 11, sinako ukugqiba (singanyanzelisi phofu) ukuba amangqina amabini ziziBhalo zeTestamente eNdala neTestamente eNtsha, zizisa ukukhanya nenyaniso emhlabeni.

`AmaKristu amaninzi namhlanje akholisa ukuyicuntsa iTestamente eNdala, eyityabeka njengekho mcimbini nengadingekiyo kuba sinayo iTestamente eNtsha. Yintoni eyona mposiso inkulu kakhulu ngaloo ngqondo?`