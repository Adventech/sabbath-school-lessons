---
title:  Ukujula Nomcabango
date:  12/04/2024
---

“Aba lilize amalinge kaSathana okutshabalalisa ibandla likaKristu ngokulidlavula. Imbambano enkulu ababunikela kuyo ubomi babo abafundi bakaYesu ayizange iphele akuba ewile la magorha ezindaweni awayemi kuzo. Ngokoyiswa boyisa. Abasebenzi bakaThixo babulawa, kodwa umsebenzi waKhe wathi chu ukuhambela phambili. Igospile yaqhubeka ukwanda, aza akhula amanani abantu abayibambileyo. Yangena kwimimandla eyayingangeneki nakumakhozi aseRoma. Wathi omnye umKristu, eluleka abaphathi babahedeni ababenyanzelisa ukubheka phambili kwentshutshiso: “Ningasibulala, nisingcungcuthekise, nisigwebe. . . . Intswelo-bulungisa yenu isisiqinisekiso sokuba simsulwa. Kanti ke  nenkohlakalo yenu . . . ayinenzeli nto.” Yayisisimemo esinamandla sokoyisela abanye kwicala labo. “Okona kuthe rhoqo ukubulawa kwethu, okona inani lethu likhula; igazi lamaKristu liyimbewu.”--Tertullian, Apology, paragraph 50.”—Ellen G. White, Imbambano Enkulu, amaph. 41, 42.

  “Ukubonelela kukaThixo okufihlakeleyo, okuthi kuvumele amalungisa ukuba atshutshiswe ezandleni zabakhohlakeleyo, kuko okungunobangela wokudideka okukhulu kwabaninzi ababuthakathaka elukholweni. Abanye bade balungele ukulahlela kude ithemba labo kuThixo kuba ebayeka abona bantu baphantsi ukuba baphumelele, lo gama abona balungileyo nabona banyulu bengcungcuthekiswa bathuthunjiswe ngamagunya abo [bakhohlakeleyo]. Kwenzeka njani, ukuba athi Lowo unobulungisa, ozele yinceba, nonamandla angenamda, anyamezele ukusweleka kobulungisa obungako nengcinezelo enjalo? Ngumbuzo lo esingenanto yakwenza thina nawo. UThixo usinike ubungqina obaneleyo bothando lwaKhe, ngoko akufuneki ukuba sikuthandabuze ukulunga kwaKhe kuba singakwazi ukukuqonda ukusebenza kokubonelela kwaKhe”—Ellen G. White, Imbambano Enkulu, iph. 47.

**Imibuzo Yokuxoxwa**

`Lithini ixabiso elibakho ngentshutshiso? Ucinga ukuba kutheni le nto uThixo evuma ukuba abantu baKhe baphatheke kakubi ngamanye amaxesha?`

`Ukuba umhlobo angakubuza lo mbuzo, ungaphendula uthini: “Uphi uThixo ekubulalekeni kwam? Ukuba uyandithanda, kutheni ndithubeleza kwixesha elinzima kangaka?`

`Ibandla lakho lingenza njani ukuba libe libandla elikhathalayo ukuze libe nempembelelo ehlabathini? Xoxani ngeendlela eziphathekayo ukusebenzisa isifundo sale veki?`