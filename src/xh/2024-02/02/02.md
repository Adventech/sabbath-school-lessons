---
title:  UMsindisi Owaphuke Intliziyo
date:  07/04/2024
---

Xa uYesu wayehleli kwiNtaba yemiNquma eyongamele isixeko iYerusalem, intlizyo yaKhe yaphuka. IVangeli kaYohane ithi, “Weza kwabaKhe, baza abaKhe abamvuma” (Yohane 1:11). UYesu wenza konke anakho ukusindisa abantu baKhe kwintshabalalo ezela isixeko sabo esithandekayo.

Uthando lukaYesu kubantu baKhe lwampompoza luphuma kwintliziyo yothando olungenamda. Wakuphindaphinda ukubacela ngothando ukuba baguquke basamkele isimemo saKhe sobubele benceba.

`Funda: Luka 19:41–44; Mateyu 23:37, 38; noYohane 5:40. Zisixelela ntoni ezi ndima ngengqondo kaYesu ngakubantu baKhe kwanokusabela kwabo kwisimemo saKhe esinothando sobabalo nenceba?`

Kunzima ukusiqonda isiganeko esifana nokutshatyalaliswa kweYerusalem ngokujonga kwisimilo sikaThixo onothando. Imbali ityhila ukuba amashumi amawaka afa xa injengele yamaRoma uTito wayekhokele imikhosi yakhe esilwa isixeko. IYerusalem yabhuqwa. Amadoda, abafazi, nabantwana babulawa. Wayephi uThixo xa abantu baKhe bebulawa kangako? Impendulo icacile kodwa ayilula ngokwaneleyo ukuyibamba. Intliziyo yaKhe yayaphukile. Amehlo waKhe ezele ziinyembezi. Iinkulungwane ezininzi uThixo wayebabiza abantu baKhe. Ngokuvukela kwabo inceba yaKhe enothando, balahlekana nenkuselo yaKhe engcwele. UThixo akasoloko engenelela ukuba azinqande iziphumo zokuzikhethela kwabantu baKhe. Uyazivumela iziphumo ezifanelekileyo zovukelo ukuba ziphuhle. UThixo akazange akwenze ukuxhelwa kwabantwana baKhe abamsulwa kwintshabalaliso yeYerusalem; ukufa okubi kwabamsulwa kwakusisenzo sikaSathana, hayi esikaThixo.

USathana uyonwatyiswa yimfazwe, kuba ixhokonxa ezimbi zona iimvakalelo zentliziyo yomntu. Kuzo zonke iinkulungwane yaye iyinjongo yakhe ukukhohlisa nokutshabalalisa aze atyhole uThixo ngezenzo zakhe [yena Sathana] ezibi.

`Funda: Mateyu 24:15–20. Wathini umyalelo uYesu awawunika abantu baKhe ukuba abasindise kwintshabalalo eyayizela iYerusalem?`

Kuhle ukukhumbula ukuba uninzi lwamaKristu awayehlala eYerusalem ngo-A.D. 70 ayenemvelaphi yobuYuda. UThixo onothando walangazelela ukugcina abaninzi kangangoko kubantu baKhe. Yiyo le nto wanika umyalelo wokuba, yakuvela imikhosi yamaRoma, kufuneka basabe basishiye isixeko.

`Cinga ngesi sicatshulwa silandelayo: asisigwebi isimilo sikaThixo ngeziganeko esizibona zisijikelezile; endaweni yoko, sihluza zonke iziganeko ngentluzo yesimilo sothando lwaKhe njengoko sityhiliwe eBhayibhileni. Kungani ukuba oko kube licebiso elilunge kakhulu?`