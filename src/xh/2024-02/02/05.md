---
title:  Ukukhathalelwa Kwabasekuhlaleni
date:  10/04/2024
---

Ibandla lokuqala lobuKristu lakhula kungekuphela kuba amalungu alo ashumayela igospile kodwa kuba ayeyiphila igospile. Amakholwa ayengumboniso wolungiselelo lukaKristu “[owaye] elihamba lonke elaseGalili, efundisa ezindlwini zabo zesikhungu, evakalisa iindaba ezilungileyo zobukumkani, ephilisa izifo zonke nezikhuhlane zonke ebantwini” (Mat. 4:23). UYesu wabakhathalela, ebakhathalela nzulu, abantu, kanti lenza njalo ibandla leTestamente eNtsha. Yayilolu thando lungacingi ngokwalo, nokuzinikela ekuncedeni kwiintswelo zabantu, kunye nokwabelana ngeendaba ezilungileyo zegospile ngamandla kaMoya Oyingcwele okwenza igalelo elingako ehlabathini ekuqalweni komsebenzi libandla lobuKristu.

`Funda: IZenzo 2:44–47, IZenzo 3:6–9, neIZenzo 6:1–7. Nangona iimeko zahlukene, yiyiphi imithetho-siseko esingathi siyifunde kwezi ndawo ngobuKristu obuqotho?`

La makholwa eTestamente eNtsha alandela umboniso kaKristu, awathi xa ethetha ngawo uPetros, [uThixo] “wamthambisa ngoMoya Oyingcwele nangamandla . . . owagqiba ilizwe esiza, ephilisa bonke abaxinzelelweyo nguye uMtyholi; ngokuba uThixo ubenaye” (IZenzo 10:38). Ibandla likaKristu lalingumzimba waKhe emhlabeni, kwaye nalo, ngezi nkulungwane zokuqala labonisa uthando lukaKristu oluzibingelelayo nolukhathazekayo ngoluntu olusentlungwini, nolwaphukileyo. La makholwa ayeyimizekelo ephilayo yemfesane kaKristu.

Kwimbambano enkulu egquba kwiyunivesi, ongendawo ufuna ukuwucima umfanekiselo kaThixo eluntwini. Injongo yeendaba ezilungileyo kukuwubuyisela umfanekiselo kaThixo eluntwini. Oku kuwubuyisela kuquka ukunyangwa komzimba, ingqondo, izimvo, nokwasemoyeni.

KuYohane 10:10, utyhila icebo laKhe ngomntu ngamnye kuthi. “Isela alizi lingazele ukuze libe, lixhele, litshabalalise. Mna ndizele ukuze babe nobomi, babe nabo ke ngokugqithiseleyo”(NKJV). Ulangazelela ukuba sibe sempilweni ngokwasemzimbeni, siphaphame ngokwasengqondweni, siphelelise ngokwasemoyeni.

Kuyinyaniso ngokukodwa oku xa sijonge kwisithembiso sokubuya kwaKhe. Lo mhlaba ujongene nentlekele enkulu. Ukuxela okuzayo kukaYesu kuMateyu 24 noLuka 21 kuxela kwangaphambili iimeko zeentlekele emhlabeni ngaphambi kokubuya kwaKhe. Xa uKristu esichukumisa ngobabalo lwaKhe oluphilisayo, singa singachukumisa abanye ngenkcukumiso kaKristu ukuze babe nakho ukuphiliswa. UYesu usithume kwilizwe elaphukileyo njengabameli bakaKristu ukuba sichukumise abanye ngothando lwaKhe. Uthando lukaKristu lwalubonakala kwibandla leTestamente eNtsha komnye nomnye nalapho babehlala khona.

`Xoxani: Yeyiphi indawo edlalwa libandla lisebenzisana noKristu ekuboniseni ukuba izityholo zikaSathana bubuxoki?`