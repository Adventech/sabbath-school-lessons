---
title:  Ukuthembeka Phakathi Kwentshutshiso
date:  09/04/2024
---

Kuzo zonke iinkulungwane zasekuqaleni kobuKristu, ibandla lobuKristu lakhula ngokukhawuleza, selimelene nokubanjwa, ukungcungcuthekiswa, nentshutshiso. Amakholwa athembekileyo, azinikele ngokupheleleyo kuKristu, ezele nguMoya Oyingcwele, alivakalisa iLizwi laKhe ngamandla; imiphefumlo yaguqulwa, amashumi amawaka aguquka.

`Funda: IZenzo 2:41; IZenzo 4:4, 31; IZenzo 5:42; neIZenzo 8:1–8. Zisifundisa ntoni ezi ndima ngemingeni elalijongene nayo ibandla leTestamente eNtsha nokuba kungani ukuba likhule ngokukhawuleza?`

Abafundi bajongana nezoyikiso (IZenzo 4:17), ukufakwa ezintolongweni (IZenzo 5:17, 18), intshutshiso (IZenzo 8:1), nokufa ngokwako (IZenzo 7:59, IZenzo 12:2), kodwa besemandleni kaMoya Oyingcwele, bakuvakalisa ngesibindi ukuvuka kukaKristu, aza amabandla anda kulo lonke elaseYudeya, eGalili, naseSamariya (IZenzo 9:31).

Iinqaba zesihogo zashukunyiswa. Imixokelelwane kaSathana yaqhawuka. Inkolo yabahedeni yawa phambi kwamandla kaKristu ovukileyo. Iindaba ezilungileyo zoyisa kwiimeko ezigqugqisayo. Abafundi bayeka ukutyhwatyhwa kwigumbi eliphezulu. Uloyiko lwagqotsa ukubaleka njengethunzi eliphelayo.

Endaweni yoko, ukholo lwazizalisa iintliziyo zabafundi. Ukuthi tshazi nje kwabo iNkosi evukileyo kwabuguqula ubomi babo. UYesu wabanika isizathu esitsha sokuphila. INkosi yethu ayizange yanele nje ukubanika uMyalelo omKhulu ukubathuma (Marko 16:15), kodwa yabanika nesithembiso esikhulu, “Niya kwamkela ke amandla, akubon’ ukuba uMoya Oyingcwele uhlile phezu kwenu; nibe ngamangqina am eYerusalem, kwanakulo lonke elakwaYuda, nelaseSamariya, kude kuse nasekupheleni komhlaba” (IZenzo 1:8).

Iindaba ezilungileyo zangena nakwezona ngontsi zikude zomhlaba (Kolose 1:23). Noko kunjalo, owokugqibela kubafundi, uYohane, wafa ekupheleni kwenkulungwane yokuqala. Abanye basifumana isibane senyaniso, bamvakalisa uKristu ophilayo. UPliny the Younger, irhuluneli yasithili saseRoma iBithiniya, kumantla eTurkey yangoku, wabhalela ukumkani uTrajan ngesithuba sika-A.D. 110. Intetho kaPliny ibalulekile kuba yenziwa kumashumi asibhozo eminyaka emva kokubethelelwa kukaKristu emnqamlezweni. UPliny wayechaza ukuvavanywa kwamatyala abaphathi awayekuhlalele ukufumana nokubulala amaKristu. Wahambisa wathi, “Abantu abaninzi bayo yonke iminyaka [yobudala], neendidi, nazo zonke izini babekwe engozini ngokuvezwa, kwaye oku kuza kuqhubeka. Ukwanda okwesifo kwale nkolo [ubuKristu] kusasazekile, kungekuphela ezixekweni, kodwa nasezilalini nakwizithili zasemaphandleni.”—Henry Bettenson, Documents of the Christian Church (New York: Oxford University Press, 2011), iph. 4.

Nangona kukho olona luhlaselo loyikekayo longendawo, ibandla lobuKristu lakhula ngokukhawuleza.

`Yintoni esinokuyifunda kwibandla lasekuqaleni enako ukusinceda, silibandla lokuphela kwexesha?`