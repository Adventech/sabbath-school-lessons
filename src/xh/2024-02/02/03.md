---
title:  AmaKristu Agcinwa Lulwazelelo
date:  08/04/2024
---

Inceba, ubabalo, ukwazelelela, nokwazi kwangaphambili kukaThixo zizinto ezityhilwe ngokucacileyo kwiziganeko ezikhokelela ekutshatyalalisweni kweYerusalem. UCestius Galo nemikhosi yamaRoma basingqinga isixeko. Ngentshukumo engalindelekanga, selukufuphi uhlaselo lwabo, babuya umva. Imikhosi yamaYuda yabasukela yaboyisa ngoloyiso olukhulu.

Kwathi ngokusaba kwamaRoma amaYuda esukela, amaKristu eYerusalem abalekela ePella esePereya, ngaphesheya komlambo iYordane. “Umqondiso owawuthenjisiwe wawunikiwe kumaKristu alindeleyo, kwaza ngoku kwanikwa ithuba kubo bonke ababeya kusithobela isilumkiso soMsindisi. Iziganeko zalawulwa kakhulu ngokokude kungabikho mYuda namRoma unokukuthintela ukubaleka kwamaKristu” —Ellen G. White, Imbambano Enkulu, iph. 30.

`Funda: Ndumiso 46:1 noIsaya 41:10. Zisixelela ntoni ezi ndawo ngokubonelela nokukhathalela kukaThixo?`

UThixo unobungangamsha, ezongamela iziganeko zomhlaba ukuze kubekho ukufezwa ekugqibeleni kwenjongo yaKhe engcwele. Nangona maxa wambi uThixo eliguqula icebo laKhe lokuqala ngokuxhomekeke ekukhetheni kwethu kobuntu, icebo laKhe lokugqibela ngale planeti liya kuzaliseka. Aya kubakho amaxesha xa abantu bakaThixo baya kuva ubunzima, intshutshiso, ukungena ezintolongweni, nokufa ngokwako ngenxa yomsebenzi kaKristu. Kunjalo, nangamaxesha amabi, uSathana ehlasela ngenkohlalalo eyoyikekayo, uThixo uyalixhasa aligcine ibandla laKhe.

`Funda: Hebhere 11:35–38 nesiTyhilelo 2:10. Yintoni kanye etyhilwa zezi ndima ngedabi lethu nemikhosi yobubi? Ezi ndawo zihambelana njani nengcamango yenkuselo kaThixo ekumbuzo odlulileyo? Ingaba kukho ukuphikisana kwingcamango yenkuselo kaThixo nokuvumela kwaKhe ukuba abanye bajongane nokuphathwa kabuhlungu kwanokufel’ ukholo ngenxa yomsebenzi kaKristu?`

“Aba lilize amalinge kaSathana okutshabalalisa ibandla likaKristu ngokulidlavula. Imbambano enkulu ababunikela kuyo abafundi  bakaYesu ayizange iphele akuba ewile la magorha ezindaweni awayemi kuzo. Ngokoyiswa boyisa. Abasebenzi bakaThixo babulawa, kodwa umsebenzi waKhe wathi chu ukuhambela phambili.”— Ellen G. White, Imbambano Enkulu, iph. 41.

`Kumele ukuba nantsingiselo ethini kuthi ukuba ababhali beBhayibhile, ababeyazi ngokwenene intlungu nokuphatheka kakubi, kodwa kuthi kunjalo, baphinda-phinde ukubhala ngobunyaniso bothando lukaThixo? Singaba nawo njani thina ngokwethu loo mava anjalo?`