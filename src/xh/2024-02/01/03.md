---
title:  'UKhwezi Uyakhohlisa: UKristu Uyoyisa'
date:  01/04/2024
---

Akukho nkcazelo ivakalayo yokuba kutheni ukuze uKhwezi, le ngelosi igqibeleleyo, ivumele ikratshi nomona ukuba zimile kuyo entliziyweni yayo zide zikhule zibe luvukelo ngakuMdali wayo. Ikratshi likaSathana lavuthwa laba luvukelo. Wamtyhola uThixo ngokungabi nabulungisa nokungalungisi. Wazisulela iingelosi ngentandabuzo yakhe nezityholo zakhe.

`Funda: IsiTyhilelo 12:4. Le ndawo ityhila ntoni ngesakhono sikaSathana sokukhohlisa? Zingaphi kwiingelosi ezabamkelayo ubuxoki bakhe ngoThixo?`

Xa kwakuqala imfazwe ezulwini, iingelosi kwafuneka zikhethe – zingaba zizakulandela uYesu na okanye uKhwezi? Sasinjani isimo sale mfazwe ezulwimi? Ingaba yayiyeyezigalo, okanye iyeyeembono, okanye kokubini? Asizazi iinkcukacha, kodwa imfazwe le yayinako ukuba senyameni ngokwaneleyo kuba uSathana neengelosi zakhe, ekugqibeleni “balahlelwa ngaphandle, ababa safunyanelwa ndawo ezulwini” (IsiTy. 12:8, 9, NKJV). Kucacile ukuba le mfazwe iquka uhlobo lwento enomzimba.

Into enye eqinisekileyo yeyokuba imfazwe yayisezulwini. Ingelosi nganye kwakufuneka yenze isigqibo sokwayama okanye sokumchasa uKristu. Wena wawuya kulandela bani? Lelikabani ilizwi owawuya kuliphulaphula? Iingelosi ezithembekileyo zakhetha ukuthobela imiyalelo kaKristu yothando, lo gama isahlulo sesithathu sazo saphulaphula ilizwi likaKhwezi, azamthobela uThixo, zaza zalahlekwa lizulu. Nathi, ngeli xesha libi lembali yomhlaba, siyacelwa ukuba senze isigqibo sokuba sikweliphi icala-ngakuKristu okanye ngakuSathana.

`Funda: Genesis 2:15–17, Exodus 32:26, Yoshuwa 24:15, 1 Kumkani 18:20, 21, nesiTyhilelo 22:17. Uthini umthetho-siseko wembambano enkulu ezisifundisa zona ezi ndima? `

Xa uThixo wayedala uluntu, wasifaka nzulu ezingqondweni zethu isakhono sokukwazi ukucinga, ukuzathuza, nokukhetha. Umongo wobuntu bethu sisakhono sikwenza izigqibo ezihle. Asenziwanga sazirhobhoti. Sadalwa ngokomfuziselo kaThixo, ngokwahlukileyo kwindalo yezilwanyana, sakwazi ukukhetha kakuhle nokuphila ngemithetho-siseko engunaphakade nokukhetha  okwasemoyeni. Kususela kwixesha lovukelo lukaKhwezi ezulwini, uThixo ubize abantu baKhe ukuba basabele kuthando lwaKhe bayithobele imiyalelo yaKhe ngokukhetha ukukhonza Yena.

`Zifundo zini esinokuzifunda kweli dabi lisezulwini ezayame kwawethu buqu amadabi nobubi? Ukuba uSathana wakwazi ukukhohlisa ezi zidalwa zingamalungisa, nezingcwele zasezulwini, kuthini oko kuthi ngemizamo yakhe ekhohlakeleyo yokusikhohlisa thina?`