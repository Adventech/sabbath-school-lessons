---
title:  Imfazwe Ezulwini
date:  31/03/2024
---

`Funda IsiTyhilelo 12:7–9. Le ndawo ityhila ntoni ngenkululeko ekhoyo ezulwini kwakunye nemvelaphi yesono? Xa uKhwezi wayevukela, wayefanele ukuphendula ngeziphi iindlela uThixo?`

Ezi ndima zichaza kumhlaba wonke phakathi kokulungileyo nokubi. USathana nezithunywa zakhe balwa noKristu kwathi, ekugqibeleni, balahlelwa ngaphandle kwezulu. Yinto engaqhelekanga ukuba kuvuke imfazwe endaweni egqibeleleyo njengezulu. Yintoni unobangela? Ingaba uThixo oluthando wadala ingelosi enomoya ombi eyakhokela uvukelo? Ingaba kwakukho isiphoso esibi kule ngelosi yakhokela uvukelo? IBhayibhile iyichaza ngokucacileyo imvelaphi yobubi. Iyawususa umdiyadiya kweli dabi phakathi kokulungileyo nobubi.

`Thelekisa uHezekile 28:12–15 noIsaya 14:12–14. Yintoni eyenzeka engqondweni yale ngelosi uKhwezi eyenza ukuba ivukele?`

UThixo akazange adale Ongendawo. Wadala isidalwa esikhanya ngokubengezela okukhulu esigama linguKhwezi. Esi sidalwa siyingelosi sadalwa sagqibelela. Kwingqibelelo yaso kwakukwakho nenkululeko yokukhetha – umthetho-siseko osisiseko solawulo lukaThixo oluhamba ngothando, kungekho kunyanzelwa. Isono saqala ngoKhwezi ezulwini kanye. Akukho nkcazo ivakalayo inokunikwa ngokuba le ngelosi igqibeleleyo ilivumele ikratshi nomona ukuba zimile entliziyweni yayo, zikhule zibe luvukelo ngakuMdali wayo. UKhwezi, isidalwa, wanqwenela ukunqulwa okwakulunge kuMdali kuphela. Wazama ukuhlutha itrone kaThixo ngokuba nengxaki ngegunya laKhe uThixo. Uvukelo lwakhe lwakhokelela emfazweni ezulwini.

Nangona uThixo wayemnyamezele ixesha elide uKhwezi, wayengasayi kumvumela ukuba alonakalise izulu ngovukelo lwakhe. “Amaqumrhu asezulwini abonisana noKhwezi. UNyana kaThixo wabeka phambi kwakhe ubukhulu, ukulunga, nobulungisa boMdali, nobungcwele, nokungaguquki kwendalo yomthetho waKhe. UThixo ngokwaKhe wayemisele ucwangco lwezulu; kwaye ngokusuka kulo, uKhwezi wayeza kuba akamhloneli uMenzi wakhe, abe uzisa intshabalalo phezu kwakhe. Eso silumkiso, sinikwa ngothando nenceba ezingenamda, sanela ukuvusa umoya wokulwa. UKhwezi wavumela umona wakhe ngakuKristu ukuba umoyise, kwaza kwaba kukhona azimiselayo.”—Ellen G. White, Imbambano Enkulu, amaph. 494, 495.

`Zithini izifundo ozifumanayo ngesimilo sikaThixo ekuphatheni kwaKhe ububi?`