---
title:  Uthando Lufumana Indlela
date:  03/04/2024
---

UAdam noEva bonile, kwaye uThixo ubaxelele ukuba balishiye ikhaya labo eliyigadi. Ukususela ngoku, ukusebenza nzima nokubulaleka kuza kuba yingubo yabo. Ingaba baza kubulaleka baze bafe ekugqibeleni bengenathemba? Ingaba ukufa sisiphelo sento yonke?

Kulapha apho uThixo wabanika isithembiso esikuGenesis 3:15. Ekhangele ngqo kuSathana, inyoka, uThixo wathi: “Ndiya kumisa ubutshaba phakathi kwakho nomfazi, naphakathi kwembewu yakho neMbewu yakhe; yona iya kukutyumza intloko, wena uya kuYityumza isithende” (NKJV). Kunokwenzeka ukuba abazange baqonde ngokupheleleyo ngaloo mzuzu ukuba kwakuthetha ntoni kanye oku, kodwa bazi ukuba bangathemba kwakhona. Ngandlela ithile, ngayo “iMbewu yomfazi,” ukuhlangulwa kwabo kwakuza kubakho.

“IMbewu yomfazi,” ke nguYesu Kristu (Gal. 3:16). Phaya emnqamlezweni, uSathana watyumza isithende saYo. Lona uloyiso lukaYesu lusisiqinisekiso sokuba, ngenye imini intloko yenyoka iya kutyunyuzwa, luthi ucango lokubulaleka nokufa olwavulwa nguAdam noEva luvalwe.

`Funda: Hebhere 2:9, Galati 3:13, no-2 Korinte 5:21. Yintoni ezisixelela yona ezi ndima ngobukhulu bombingelelo kaKristu emnqamlezweni? `

Ukhe uzibuze na ukuba ingaba uThixo ukuthanda ngenene na? Khangela emnqamlezweni; khangela kwisithsaba sameva, khangela kwizikhonkwane ezandleni nasezinyaweni zaKhe. Ngethontsi ngalinye eliphalazwa nguYesu eKalvari, uThixo uthi, Ndiya kuthanda. Andifuni ukuba sezulwini ngaphandle kwakho. Ewe, wonile; uthengise ngawe ezandleni zotshaba; ewe, wena ngokwakho akubufanele ubomi obungunaphakade. Kunjalo, mna ndenze intlawulo yokukuthenga ubuye. Akufuneki ukuba uphinde ukuthandabuze ukuba uyathandwa wakukhangela emnqamlezweni.

IBhayibhile ithetha ngoYesu oweza kulo mhlaba, waba nentliziyo ebuhlungu, wadana, wanentlungu ngokufana nalo lonke uluntu. Ityhila uKristu owajongana nezihendo ezifana nezo nathi sijongana nazo—uKristu owoyisa iziphathi-mandla namagunya esihogo ebomini baKhe nangokufa kwaKhe emnqamlezweni—konke ekwenzela elowo nalowo kuthi, buqu.

Yicinge le nto: uYesu, lo wadala konke (bona: Yohane 1:3), wehla esuka ezulwini akanela ukuza qha kweli lizwe liwileyo kodwa waphatheka kakubi kulo ngeendlela ekungekho noyedwa kuthi ongaze aphatheke ngazo (bona: Isa. 53:1– 5). Wakwenza konke oko kuba wasithanda, umntu ngamnye kuthi. Hay’ ubukhulu besizathu sokuba nethemba!

`Emnqamlezweni, waphendula njani uKristu kwizimangalo zikaSathana? Ngokwembambano enkulu phakathi kokulungileyo nokubi, yintoni eyafezwa kukufa kwaKhe [uYesu]?`