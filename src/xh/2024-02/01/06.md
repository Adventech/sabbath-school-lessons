---
title:  Umbingeleli Wethu Omkhulu
date:  04/04/2024
---

Oko uYesu wasenzela kona emnqamlezweni kwamenza ukuba akwazi ukusithethelela ezulwini. INkosi yethu evukileyo inguMbingeleli omKhulu, obonelela ngako konke esikudingayo ukuba sisindiswe nokuba sihlale ngonaphakade ebukumkanini bukaThixo.

`Funda: Hebhere 4:15, 16 noHebhere 7:25. Zisinika njani ingqiniseko ezi ndima kwilizwe lezihendo, imbulaleko, isifo, nokufa?`

Indima ithi [uYesu] “wahendwa ngeento zonke ngokufana nathi, engenasono” (Heb. 4:15, NKJV). Yongeza ithi, “masisondele ke ngoko ngokungafihlisi kuyo itrone yobabalo” —oko kukuthi, ngesibindi—“kuyo itrone yobabalo, ukuze samkeliswe inceba, sifumane ubabalo lokusiza ngexesha ludingeka” (Heb. 4:16, NKJV).

Ukubeka oku ngokulula, uYesu usibeka phambi kweyunivesi njengabambathise ngobulungisa baKhe, sisindiswe ngokufa kwaKhe, sihlangulwe ngegazi laKhe. Yonke into ebesifanele ukuba sibe siyiyo, waba yiyo. Xa sikuKristu akukho ukugwetyelwa izono zexesha lethu eladlulayo. Xa sikuKristu ubutyala bethu busukile, kwaye ngokuthethelela kwaKhe okunamandla, isandla esisibambileyo sesono ebomini bethu saphukile. Amatyathanga asibopheleleyo aqhawukile, sikhululekile.

`Funda: Yohane 17:24–26. Luthini ulangazelelo lukaThixo  kwimbambano enkulu phakathi kokulungileyo nokubi?`

“Wathi wakuba ufeziwe umbingelelo omkhulu, uKristu wanyukela phezulu, esala ukudunyiswa ziingelosi ade abe usibekile isicelo: “Ndithanda ukuba nabo abo undinike bona, babe nam, apho ndikhona mna.”Yohane 17:24. Emva koko, ngothando negunya elingathethekiyo, yaphuma impendulo etroneni kaYise: “Maziqubude kuye zonke izithunywa zikaThixo.” Hebhere 1:6. Kwakungekho nebala elaba kuYesu. Ukuthotyelwa phantsi kwaKhe kwakuphelile, ukunikelwa kwaKhe kugqityiwe, wanikwa igama elingaphezu kwawo onke amagama.”—Ellen G. White, Imbambano Enkulu, amaph. 501, 502. UYesu ufuna ukuba, ngaphezu kwako konke, thina sibe sezulwini kunye naYe. Umnqweno wentliziyo yaKhe, isizathu sokufa kwaKhe nokuthethelela, kukusindisa thina. Ingaba unentswelo eyodwa na ebomini bakho? Yixelele uYesu. Apho kukho usizi, uzisa intuthuzelo. Apho kukho uloyiko, uzisa uxolo. Apho kukho ubutyala, uzisa uxolelo. Apho kukho ubuthakathaka, uzisa amandla.

`Ucinga ukuba kutheni ukuze uYesu azincame ngenxa yethu? Yintoni esenza ukuba sibe nexabiso elikhulu kuYe?`