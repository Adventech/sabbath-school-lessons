---
title:  Uphawu Lwerhamncwa
date:  29/05/2024
---

`Funda: IsiTyhilelo 12:12, 17 nesiTyhilelo 13:7. Ezi ndima ziyityhila njani ingqumbo kaSathana? Kutheni ongendawo enomsindo kangaka ngakubantu bakaThixo bexesha lokuphela?`

IsiTyhilelo 12 sandlala imfazwe yomhlaba phakathi kukaKristu noSathana ukusuka ekuqaleni nakuwo onke amaphakade. Ifika kuvuthondaba lokugqibela uSathana ehlasela abantu bakaThixo. IsiTyhilelo 13 sazisa ngabaxhasi ababini benamba, irhamncwa eliphuma elwandle nerhamncwa eliphuma emhlabeni. La magunya mabini azimanya naye [uSathana] ukulwa abantu bakaThixo.

`Funda: IsiTyhilelo 13:4, 8, 12, 15 nesiTyhilelo 14:7, 9-11. (Bona nakwisiTy. 15:4, IsiTy. 16:2, IsiTy. 19:20, IsiTy. 20:4, IsiTy. 22:9). Uthini umxholo omnye obonakala kuzo zonke ezi ndima?`

Qaphela umahluko. Abantu banqula uMdali okanye banqula enye into. NguMdali ofanele ukunqulwa (IsiTy. 5:9). Imbambano phakathi kukaKristu noSathana yaqala ezulwini ngonqulo: “Ndiya kunyuka ngaphezu kweziganga zamafu, ndizifanise nOsenyangweni” (Isaya 14:14). USathana wayefuna unqulo olulunge kuMdali kuphela. NgokwesiTyhilelo 13, uphumelela ngokusebenza kwerhamncwa eliphuma emhlabeni (IsiTy. 13:4).

Ukuthelekisa uDaniyeli 7 kubonisa ukuba eli rhamncwa liphuma emhlabeni likwalilo eliluphondo oluncinane elizama “ukuwenza wambi amathuba nomthetho” lisebenzisa igunya ezili-1,260 leentsuku zesiprofeto, oko kukuthi, iminyaka eli1,260 (Dan. 7:25; thelekisa nesiTy. 13:5; bona Isifundo 6). Indawo ekuphela kwayo kwimiThetho eliShumi kaThixo enokwenza nexesha ngumthetho wesine. Eli bandla lizamile ukuguqula usuku lonqulo ukusuka kuMgqibelo [Saturday], usuku lwesixhenxe, ukulusa kwiCawa [Sunday], usuku lokuqala lweveki.

Into yokuba igunya lasemhlabeni lizame ukuguqula usuku lonqulo, iSabatha yomhla wesixhenxe, awathi uThixo ngokwaKhe walunika njengomqondiso wegunya laKhe (Eksodus 31:13; Hezekile 20:12, 20), kukuzama ukuhlutha igunya elingcwele kowona mgangatho usisiseko ngokukhulu. Kule ndawo, ke ngoko, kulapho ijonge khona imfazwe yokugqibela ngonqulo lwenyaniso nonqulo lobuxoki.

Ngenxa yesi sizathu, IsiTyhilelo sibonisa abantu abathembeke kuThixo “abayigcinayo imithetho kaThixo” (IsiTy. 12:17, IsiTy. 14:12). Oku kuquka iSabatha yomhla wesixhenxe, hayi iCawa [usuku]. Abo balwalayo ubizo lokugqibela lweengelosi ezintathu lokunqulwa kukaThixo ngemini yaKhe engcwele (Isa. 58:13) nabanqula irhamncwa ngeSabatha yalo engunomgogwana, iCawa, baya kwamkela uphawu lwerhamncwa (bona Isifundo 11).