---
title:  Ukungabi Nakuguquka Komthetho KaThixo
date:  27/05/2024
---

`Funda: Mateyu 5:17, 18; Ndumiso 111:7, 8; Intshumayeli 12:13, 14; 1 Yohane 5:3; neMizekeliso 28:9. Zisifundisa ntoni ezi ndawo zeBhayibhile ngokubhekiselele kulwalamano lomKristu nomthetho?`

AmaSeventh-day Adventists alandela emanyathelweni abaHlaziyi bamaProtestanti awabuxhasayo ubungcwele bomthetho kaThixo. Qaphela oku kuqinisekisa ngamandla kukaJohn Wesley: “Umthetho wenkonzo okanye wemibingelelo eyanikwa nguMoses abantwana bakwaIsrayeli, owawunayo yonke imiyalelo nemimiselo eyayihambelana nemibingelo neenkonzo zetempile, ngokwenene iNkosi yethu yeza kuwuchitha, ukuwucima nokuwubhangisa. . . . Kanti ke, wona umthetho wokulungileyo, owawunemiThetho eliShumi, nowagxininiswa ngabaprofeti, ayizange iwususe. Yayingelilo icebo lokuza kwayo ukurhoxisa nayiphi inxenye yawo [lo]. Lo ngumthetho ongenakuze waphulwe, ‘omi ngokwengqina elithembekileyo ezulwini’. . . . Indawo nganye yalo mthetho kufuneka ihlale isebenza, phezu kwalo lonke uluntu, kuzo zonke izizukulwana; njengengaxhomekekanga exesheni okanye kwindawo, okanye naziphi ezinye iimeko zona ezinganako ukuguquka, kodwa kwindalo kaThixo nendalo yomntu nolwalamano lwabo olungenako ukuguquka omnye komnye.”— Upon Our Lord’s Sermon on the Mount, Discourse V, John Wesley’s Sermons: An Anthology (Nashville, TN: Abington Press, 1991), amaph. 208, 209.

`Thelekisa uEksodus 34:5–7 nomaRoma 7:11, 12; Ndumiso 19:7–11; Ndumiso 89:14; neNdumiso 119:142, 172. Zisixelela ntoni ezi ndima ngolwalamano phakathi komthetho kaThixo nesimilo sikaThixo?`

Njengoko umthetho kaThixo ungumbhalo wesimilo saKhe, isiseko setrone yaKhe, nomgangatho wokuziphatha koluntu, uSathana uwuthiyile. “Akakho owayengaboni ukuba ingcwele yasemhlabeni yayingumfanekiso okanye umzekelo weyasezulwini, umthetho owawufakwe etyeyeni yasemhlabeni wawufana, ungumceph’ ucandiwe nomthetho osetyeyeni esezulwini; nokuba, ukwamkelwa kwenyaniso engengcwele yasezulwini kwakubandakanya ukuvuma ibango lomthetho kaThixo nokunyanzeleka kweSabatha yomthetho wesine. Yayilapha imfihlo yenkcaso ekrakra nezimiseleyo ekuchazweni kweziBhalo ngokuvumelana okwaveza ulungiselelo lukaKristu kwingcwele yasezulwini.”—Ellen G. White, Imbambano Enkulu, iph. 435.

`Zithini izizathu ezikholisa ukunikwa ngabantu bexoxa ngokuthi asisanyanzelekanga ukuba siyigcine iMithetho eliShumi? Ucinga ukuba yintoni kanye ebangela oku?`