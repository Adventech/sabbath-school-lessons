---
title:  Izigidimi Zeengelosi Ezintathu
date:  30/05/2024
---

KwisiTyhilelo 14:7, ingelosi yokuqala idanduluka ngelizwi elikhulu, “ ‘Moyikeni uThixo nimzukise, ngokuba lifikile ixa lokugweba kwaKhe; nimnqule lowo wenza izulu, nomhlaba, nolwandle, nemithombo yamanzi’ ” (NKJV). Isibheno sezulu sesokuba sinike eyona mbeko inkulu nonqulo oluphuma entliziyweni kuMdali njengoko usondele umgwebo.

Ingelosi yesibini ikhwaza isithi, vakalisa ukuthi, “‘Iwile, iwile iBhabheli, loo mzi mkhulu! Ngokuba iseze zonke iintlanga ngewayini yomsindo wobuhenyu bayo’ ” (IsiTy. 14:8). IBhabheli imele ukreqo oluwileyo lohlelo lwenkolo ethe yasala isigidimi sengelosi yokuqala ngokuthanda uhlelo lonqulo lobuxoki. Yiyo le nto IsiTyhilelo 14:9-11 sinika isilumkiso kunqulo “[lwe]rhamncwa nomfanekiselo walo.” Ukukhetha okubini okuchaseneyo kunikiwe apha – unqulo loMdali okanye unqulo lwerhamncwa. Wonke umntu kwiplaneti uMhlaba uya kwenza isigqibo sakhe sokugqibela, esingasayi kuze sirhoxiswe, ekuthini ngubani aya kumthobela ngokupheleleyo—uYesu okanye uSathana.

`Funda: IsiTyhilelo 14:12. Zeziphi iimpawu ezimbini ezibonakalayo zabo balayo ukunqula irhamncwa? Zibaluleke ngantoni zombini ezi mpawu?`

UThixo uya kuba nabo abantu bexesha lokuphela abanyanisekileyo kuYe nakuba bejongene neyona inkulu inkcaso nentshutshiso eyoyikekayo embalini yomhlaba. Ngesipho sobulungisa bukaKristu, baya kuphila ubomi obuzaliswe lubabalo, ubomi obuthobelayo. Ukunqula uMdali kuma kuchasene ngokupheleleyo nokunqulwa kwerhamncwa, kwaye kubonwa ngokugcinwa kwemithetho kaThixo. Le mfazwe yokugqibela ingokunyaniseka kuKristu okanye ukunyaniseka erhamncweni imile elunqulweni, kwaye, embindini wale mbambano inkulu phakathi kokulungileyo nobubi, kukho iSabatha.

Aba balandeli boMsindisi bazilahleleyo abayi kwanela ukuba nokholo “ku”Yesu, kodwa baya kuba nokholo “luka”Yesu. Ukholo lukaYesu lukholo olunzulu kakhulu, oluthembela kakhulu, oluzilahlele kakhulu, kangangokuba zonke iidemon zesihogo nazo zonke izilingo emhlabeni azingeke zikwazi ukulushukumisa. Lukholo oluthembela lungakwazi ukubona, olukholwa lungakwazi ukuxela ukuba kutheni, noluthemba lungakwazi ukuqonda. Olu “kholo lukaYesu” lona ngokwalo lusisipho esisizuza ngokholo. Luya kusithwala siphumele ngaphaya kwentlekele engaphambili. Xa iqala intlekele yokugqibela sijongene nokwayo kwezendyebo, intshutshiso, ukubanjwa, nokufa ngokwako, ukholo lukaYesu luya kusithwala siphumele kumaxesha okugqibela ade abuye uYesu.

`UThixo ululungisa njani ukholo lwakho ukuze lujongane nexesha elizayo?`