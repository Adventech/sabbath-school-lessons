---
title:  ISabatha Nomthetho
date:  28/05/2024
---

`Funda: IsiTyhilelo 14:6, 7; IsiTyhilelo 4:11; uGenesis 2:1–3; noEksodus 20:8–11. Luyintoni ulwalamano phakathi kweNdalo, neSabatha, nomthetho kaThixo?`

Indalo ixela ngexabiso lethu phambi kukaThixo. Asisedwa kwiyunivesi; singelulo nokhozwana nje oluncinane lothuli oluninzi; singesiso nesiphumo sengozi yemvelo. Ngamanye amazwi, umboniso nje omncinane wolwazi olukhoyo ngesiqalelo sobomi, olufunyanwa kwizixhobo zosasazo neenkcubeko ezaziwayo, unika imbono yeziqalelo zethu engasondelanga nangayiphi indlela kwingxelo yeBhayibhile.

Sikhona kuba uYesu wasidala. Kungoko ekufanele ukuba simnqule kwanangokuba wasihlangula. Indalo noHlangulo zizinto ezisembindini walo lonke unqulo lwenene. Ngoko ke, iSabatha ithetha ngenkathalo yoMdali nangothando loMhlanguli.

Ekupheleni kweveki yeNdalo, uThixo waphumla kubuhle nobungangamsha belizwe awalenzayo. Waya waphumla njengomzekelo kuthi. ISabatha ikukuphumla kweveki ukuba kudunyiswe Lowo wasenzayo. Xa sinqula ngeSabatha, sivula iintliziyo zethu ukuba samkele intsikelelo eyodwa awayibeka kuloo mini ayaze ibekwe kwenye imini.

ISabatha isalathisa kuMdali owasithanda kakhulu ukuba angasishiya xa sisimka kwinjongo yaKhe ngathi. ISabatha ingumfuziselo wokuphumla kwethu kuYe; umqondiso wokunyaniseka kwethu kuMdali (Hezekile 20:12, 20). Ingumfuziselo wophumlo, hayi owemisebenzi; wobabalo, hayi owobungqongqo bomthetho; wengqinisekiso, hayi owokugwetywa; wokuxhomekeka kuThixo ngosindiso, hayi kuthi. ISabatha yenene ikukuphumla kobabalo ezingalweni zaLowo wasidalayo, Owasihlangulayo, naLowo ubuyayo kwakhona ukuza kusithabatha.

Isigidimi sesiTyhilelo 14, isigidimi sikaThixo sexesha lokuphela kwehlabathi, sibiza abantu ukuba baphumle eluthandweni lwaKhe nakwinkathalelo yaKhe ngeSabatha nganye. Sisibiza ukuba sikhumbule Lowo wasidalayo simzukise. Ukugcina iSabatha kukwalikhonkco elihlanganisa ingqibelelo yase-Eden nobuqaqawuli bamazulu amatsha nomhlaba omtsha ozayo. Kuyasikhumbuza ukuba, ngenye imini, iEden eyayimangalisa ngobuhle iya kubuyiselwa.

`AmaSeventh-day Adventist amaninzi ajongana nezityholo zokuba nobungqongqo ekugcineni umthetho, saye eso sityholo sikholisa ukuhlanganiswa nokugcina kwethu iSabatha. Xoxani iSabatha njengomqondiso woHlangulo nobulungisa ngokholo. Kutheni le nto ukuthobela umyalelo kaThixo wokuphumla kubenza abantu ukuba bacinge ukuba sizama ukusebenza indlela yethu ukuya ezulwini?`