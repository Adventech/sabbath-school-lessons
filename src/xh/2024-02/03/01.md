---
title:  Ukukhanya Kubonakala Ebumnyameni
date:  13/04/2024
---

### Fundela Isifundo Sale Veki
Yohane 8:44; Miz. 23:23; IZenzo 20:27–32; 2 Tes. 2:7–12; Ndum. 119:105, 116, 130, 133, 160; Miz. 16:25; 2 Kor. 4:3–6

> <p>Indima Yenkumbulo</p>
> “Uthe ngoko uYesu kubo, Liselifutshane ixesha lokuba ukhanyiso lube nani. Hambani, nisenalo nje ukhanyiso, ukuze ubumnyama bunganiqubuli; lowo uhamba ebumnyameni, akazi apho aya khona” (Yohane 12:35).

Encwadini yokugqibela, IsiTyhilelo, uMtyholi uzotywe njengenamba nenyoka (IsiTy. 12:9). Uyinamba kuba ulangazelela ukutshabalalisa abantu bakaThixo, nenyoka kuba usebenzisa bonke ubuqhophololo bakhe ukubakhohlisa. Kwiminyaka yasemva kokufa kukaKristu, amawaka angcungcuthekiswa, aphoswa ezingonyameni, atshiswa ekuhleni yiRoma eyayilawula ngenxa yokwala ukunqula “imifanekiso eqingqiweyo.” Kanti ke, nangona ayejongene nesi sohlwayo sikhohlakeleyo, abaninzi bahlala bethembekile, yaza igospile yaqhubeka nokusasazeka, nebandla lakhula.

Isiphumo: uSathana wayiguqula indlela yokusebenza kwakhe. Inyambalala yabahedeni yabhaptizwa kodwa ingafundisekanga ngenyaniso yeBhayibhile. Imposiso yangena ngokomsinga ebandleni njengoko iibhishopu zahlanganisa iinyaniso zesiBhalo  namasiko athandwayo. Inkulungwane yesine neyesihlanu zaba ngamaxesha okuhlangabezana xa iinkokeli zebandla zihlanganisa izenzo zobuhedeni kunye neemfundiso zobuKristu.

Kunjalo, nangawona maxesha anzima ebomini, uThixo waqhubeka enabantu baKhe. Bamfumana uYesu “[eyi] ndlela inyaniso, nobomi” bathi, ngamandla kaMoya Oyingcwele, bema baqina, naxa bejongene nokugubungelwa luxinzelelo ukuba bahlukane neenkolo zokuzinyulela kwabo. Bahlala benyanisekile kwintando kaThixo etyhilekileyo, esiBhalweni, baza bema bengagungqi enyanisweni yeLizwi laKhe, sebecinezelwe, nokuba kusekuhleni okanye ngokurhubuluzayo.

_*Funda isifundo sale veki, esisekwe kwisahluko 3 kwiMbambano Enkulu, ulungiselela iSabatha ka-Apreli 20._