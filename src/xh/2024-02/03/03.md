---
title:  Iingcuka Eziqwengayo
date:  15/04/2024
---

`Funda: IZenzo 20:27–32. Zithini izilumkiso ezizodwa umpostile uPawulos azinika iinkokeli zebandla ese-Efese ngokubhekiselele kukreqo oluzayo?`

Injongo yecebiso likaPawulos yayikukulungisela ibandla oko kwakusiza. Apha uchaza izinto ezimbini ezingonwabisiyo.

Eyokuqala, “kuza kufika iingcuka eziqwengayo phakathi kwenu, zingawucongi umhlambi” (IZenzo 20:29, NKJV). Ngamanye amazwi, amakholwa ayeya kujongana nentshutshiso eyoyikekayo, kodwa iphuma kwalapha ebandleni. Esi siprofeto sazaliseka ngenkulungwane yokuqala neyesibini. AmaKristu awalayo ukunqula ukumkani ngokuguqa koothixo baseRoma angcungcuthekiswa, abanjwa, atshiswa ekuhleni.

Umpostile wayibeka eyesibini ingxaki ngokuthi, “Nakuni ngokwenu kuya kuvela amadoda athetha izinto ezigwenxa, ukuba abarhole abafundi emva kwawo” (IZenzo 20:30). Ulahlekiso lwaluza kungena ebandleni. Iimfundiso ezibuxoki zaziza kumiswa endaweni yeenyaniso ezingcwele. Izenzo zobuhedeni zaziza kugquba. Ngenkulungwane yesine neyesihlanu uhlanganiso lwarhubuluza ukungena ebandleni lobuKristu, kwaye konke oko kuthethelelwa ngokuthi kukuhanjiselwa phambili komsebenzi wovangelo. Kunjalo, esona siphumo esaba sibi yaba kukusuka kwiinyaniso zeLizwi likaThixo.

`Funda: 2 Tesalonika 2:7–12. Umpostile uPawulos ukuchaza njani ukufika kokreqo? Zeziphi iimpawu ekufuneka bazikhangele?`

Intetho kaPawulos ethi, “imfihlelo yokungathobeli sele isebenza” ibalulekile. Kwangemihla kaPawulos kwakusele kukho ukusuka enyanisweni yelizwi likaThixo ngokubhekiselele ekuthotyelweni komthetho kaThixo. Oku kusuka kwakuza kukhula kwiinkulungwane ezilandelayo.

Ngokuchaseneyo nomthetho wesibini, izithixo zangeniswa kunqulo lobuKristu. Kwaba ngamawaka eminyaka izithixo ziphambili kwiinkolo zobuhedeni. Ukwenza ukuba ubuKristu bamkeleke lula kubahedeni abangena eBandleni lobuKristu, izithixo zabahedeni zanikwa amagama ngokutsha njengeengcwele, ngokutsho. ICawa, imini yokunqulwa kukathixo welanga, yamkelwa ngokucondobayo njengemini yonqulo yamaKristu kunikwa imbeko kuvuko. Le mini ibubuxoki, ingavunyelwanga esiBhalweni, isemi nangoku.

`Luhlanganiso olunjani esilubona lungena ebandleni namhla? Okubaluleke kakhulu, loluphi uhlanganiso onokuba uyalwenza? Ingaba maxa wambi kukuhlanganisa inyaniso nemposiso?`