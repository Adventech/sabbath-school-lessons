---
title:  Ukukhuselwa Lilizwi
date:  16/04/2024
---

`Thelekisa uYohane 17:15–17 neIZenzo 20:32. Zeziphi iimbono esizinikwa nguYesu nabapostile ngokubhekiselele kwinkuseleko kwiinkohliso zikaSathana?`

IBhayibhile isisityhilelo esingaphazamiyo sentando kaThixo. Ibeka icebo lezulu lokusindiswa koluntu. Njengoko “sonke isiBhalo sinikwe ngempefumlelo kaThixo silungele ukufundisa, ukohlwaya, ukululeka, nokuqeqesha ngokusebulungiseni” (2 Tim. 3:16, NKJV). Oko kukuthi, “sonke isiBhalo” siphefumlelwe nguThixo; hayi indawo ezithile, okanye ezinye iindawo ngaphezu kwezinye. IBhayibhile yonke kufuneka yamkelwe njengeLizwi likaThixo. Kungenjalo ucango luvuleke gengelele ukuba kungene inkohliso.

IBhayibhile ilutyhila ngokucacileyo uthando lukaThixo ngokumalunga nembambano enkulu. Ikwabeka elubala ulahlekiso lukaSathana ityhile neenkohliso zakhe. Ongendawo ulithiyile iLizwi likaThixo kwaye wenze konke anakho kwiinkulungwane ukuba ayitshabalalise impembelelo yalo.

Ngapha koko, yintoni ebesiya kuyazi ngecebo losindiso ngaphandle kweBhayibhile? Kungakanani, ukuba kukho, ebesiya kukuqonda ngokuzalwa, ubomi, iimfundiso, nolungiselelo lukaYesu? Ngaphandle kweziBhalo, besingaqala ukubuqonda ubunzulu bombingelelo kaKristu, ubuqaqawuli bokuvuka kwaKhe, amandla okuthethelela kwaKhe, nobungangamsha bokubuya kwaKhe?

Zonke ezi nyaniso zibaluleke kangaka zityhiliwe, ziyafundiswa, kwaye ziyacinezelwa eLizwini likaThixo. Lilo, kwaye lilo kuphela, elimele ukuba ngumgangatho wokugqibela ekuqondweni kwayo yonke inyaniso engcwele.

Kungoko, ekufuneka silwe ukuchasa nantoni, nawo onke amalinge okusingela phantsi igunya layo okanye impefumlelo, kunye nabo bathi bezibiza ngokuthi bayithanda kakhulu iBhayibhile, babe bezisa iintandabuzo ngayo, nangokuncinane. Okuyingozi, ngakumbi ngeendlela ezingenayo zokuzathuza kweli xesha, abaninzi bemfundo ngoThixo namaKristu baqwalasela kakhulu kwicala lomntu lesiBhalo ize iBhayibhile ibe lilizwi lomntu endaweni yokuba liLizwi likaThixo. Baxoxa bathi, iBhayibhile, yimibhalo yookumkani, abelusi, abalobi, ababingeleli, iimbongi, nabanye ababelana ngokuqonda kwabo neembono zabo ngoThixo, ngendalo, nangobunyaniso [bobukho] ngeyona ndlela ilungileyo abathe bona, ngelabo ixesha nendawo, baziqonda ngayo.

Ingaba kunjalo, ngoku? Ukuba oku bekuyinyaniso, kungani ukuba thina baphila namhlanje, kwinkulungwane yama-21, sizikhathaze ngento ababeyicinga aba bantu, kancinane ngakumbi into ababecinga ukuba isisiseko sethemba lethu likanaphakade? Asifanele.

`Funda: Ndumiso 119:105, 116, 130, 133, ne-160. Kukuqonda okuthini umdumisi asinika kona ngokubhekiselele ekubalulekeni kweLizwi likaThixo kwicebo losindiso?`