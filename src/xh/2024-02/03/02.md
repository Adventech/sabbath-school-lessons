---
title:  'Ukuhlanganisa:Icebo lobuqhophololo LikaSathana'
date:  14/04/2024
---

`Thelekisa uYohane 14:6 noYohane 8:44. Uyintoni umahluko phakathi kwesimilo sikaYesu nesikaSathana obonakalayo kwezi ndawo zimbini?`

Into ayithethayo uYesu iyinyaniso kuba ungumqali wenyaniso. Inyaniso iphuma entliziyweni yaLowo ulumkileyo, othanda konke, onguThixo owazi konke. Usisiseko sobukho bayo yonke inyaniso.

Kwelinye icala, uSathana ulixoki noyise wobuxoki. Ukulungele ukusebenzisa ubuxoki, inkohliso, ukugqwetha inyaniso, nokuyijika inyaniso ukuze abalahlekise abantu bakaThixo. Wakhohlisa uEva e-Eden ngokujika inyaniso, edala intandabuzo, nokukhanyela ngokuphandle oko kwakuthethwe nguThixo. Intetho kaSathana, “anisayi kufa ngokwenene,” kwimeko yokutya kwisiqhamo, yayichasene ngokupheleleyo noko uThixo wayekuthethile. Kuzo zonke iinkulungwane, uSathana usebenzise icebo lokulwa elinye. Uthobe ukuthembela eLizwini  likaThixo, waphikisa intando etyhiliweyo kaThixo, wakruna isiBhalo, maxa wambi acaphule iBhayibhile ngendlela engeyiyo ukuba oko kuyamlungela.

`Funda: IMizekeliso 23:23, Yohane 17:17, noYohane 8:32. Kukufana okunjani okubonayo kwezi ndawo zeBhayibhile ngokubhekiselele kwinyaniso yeLizwi likaThixo?`

“USathana wayesazi kakuhle ukuba iziBhalo eziNgcwele zaziya kubenza abantu ukuba baziqonde iinkohliso zakhe nokuba bakwazi ukumelana negunya lakhe. Kwakungelizwi awathi ngalo noMsindisi wehlabathi wamelana nokuhlasela kwakhe. Kuhlaselo ngalunye, uKristu wabeka ikhaka lenyaniso engunaphakade, esithi, “Kubhaliwe.” Kwicebiso ngalinye lomchasi, wayephikisana nobulumko negunya lelizwi. Ukuze uSathana abe nakho ukulugcina ulawulo lwakhe phezu kwabantu, nokumisela igunya lomphang’ igunya wobupopi, kufuneka abantu ebagcine ekungazazini iziBhalo. IBhayibhile yayiya kumphakamisa uThixo ize ibabeke abantu abanesiphelo kweyona ndawo ibafaneleyo; ngenxa yoko, iinyansio zayo ezingcwele kufuneka zifihlwe, zicinezelwe. Le ndlela yokucinga yamkelwa liBandla laseRoma. Kumakhulu eminyaka, ukusasazwa kweBhayibhile kwalelwa. Abantu balelwa ukuba bayifune okanye babe nayo ezindlwini zabo, baza ababingeleli kwakunye noobhishophu abangenamthetho bazichaza iimfundiso zayo ngendlela yokuxhasa iinjongo zabo. Ngolo hlobo upopi waba ngoyena wamkelwa emhlabeni wonke njengommeli kaThixo emhlabeni, onikwe igunya phezu kwebandla nesizwe.”—Ellen G. White, Imbambano Enkulu, iph. 51.

`Xoxani ngeendlela uSathana azama ngazo ukukruna okanye ukulichaza gwenxa iLizwi likaThixo namhlanje.`