---
title:  Ukulwela Ingqondo
date:  18/04/2024
---

`Funda: 2 Korinte 4:3–6. Kuthetha ukuthini ukuthi, “abangqiqo athe uthixo weli phakade wazimfamekisa, kwabo bangakholwayo” (2 Korinte 4:4, NKJV)? Amfamekiswe njani amehlo wabo? Avulwa njani amehlo?`

Igama lesiGrike le “ngqondo” kule ndawo ngunoema. Lithetha imbono yethu okanye amandla engqondo. ISDA Bible Commentary inika inkcazo evula ingqondo ngale ndima. “Idabi phakathi kukaKristu noSathana lelokulwela ingqondo zabantu. (Roma 7:23, 25; 12:2; 2 Kor. 3:14, 11:3; Filipu. 2:5, 4:7, 8). Umsebenzi ophambili kaSathana kukumfamekisa okanye ukwenza mnyama [ukuzilalisa] iingqondo zabantu. Ukwenza oku ngokubenza ukuba bangalifundi iLizwi likaThixo, ngokuwaphazamisa amandla engqondo ngezinto ezininzi zomzimba nomphefumlo, ayixakekise ingqondo ngezinto zobu bomi, nokuba babe nalo nekratshi nokuziphakamisa.”—Umqulu 6, iph. 854.

Ukungabi nalo ulwazi abo balahlekileyo asikukuba babe ngenako ukwazi. Kungokuba babengafuni ukwazi. Abaninzi babanawo ngokwaneleyo amathuba okuyazi inyaniso, kodwa bakhetha ukuba bangakholwa, waza uSathana wawamfamekisa amehlo abo. Ubukumkani bukaSathana bubukumkani bobumnyama. ISDA Bible Commentary yongeza ithi, “Iindaba ezilungileyo kuphela kwesixhobo angathi amacebo angendawo kaSathana nenkohliso yakhe atyhilwe, nabangathi ngazo abantu bayibone indlela ephuma ebumnyameni iye ekukhanyeni.” — iph. 854. Umxholo wesigidimi seTestamente eNtsha bubomi, ukufa, novuko lukaYesu.  UYesu ukumongo weendaba ezilungileyo kwaye ungumbindi wesiBhalo. Sonke isiBhalo singqina ngaYe (Yohane 5:39).

`Funda: Yohane 1:4, 5, 9 n-14. Ezi ndima zimchaza njani uYesu? Qaphela ngokukodwa uYohane 1:14.`

Ngeenkulungwane zokuqala zebandla lobuKristu, amakholwa eTestamente eNtsha aye ezinikele ngokupheleleyo kuKristu njengowaye ekuphela kokukhanya kubumnyama awayekubo. Ayehlangulwe lubabalo lwaKhe, eguqulwe ngamandla waKhe, ekhuthazwe luthando lwaKhe. Nokufa ngokwako kwakungenako ukuliqhawula iqhina lokunyaniseka kwabo kuKristu. Azibona iinkohliso zikaMtyholi ngokukhanya okuqaqambileyo kwegospile. UKristu wasoloko enawo amadoda neentokazi abathe ngobabalo lwaKhe bayimela ngesibindi inyaniso yaKhe. Kwezo nkulungwane zokuqala, ukukhaya kothando lukaKristu, ubabalo, nenyaniso, zazikhanya ebumnyameni.