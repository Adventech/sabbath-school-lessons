---
title:  Ukuzathuza Komntu Okunxamnye NesiBhalo
date:  17/04/2024
---

UMoya Oyingcwele usebenza ngeengqondo zethu. Uyasimema ukuba sizigocagoce iimfihlelo zeyunivesi. Njengoko omnye wakha wathi, “SingamaKristu, asizikhangeli iingqondo zethu xa sifika emnyango enkonzweni.” Noko kunjalo, ubukrelekrele bokuzathuza komntu kuphela akukwazi ukuzifumana iinyaniso zezulu eziBhalweni. Inyaniso ayinguwo umcimbi woluvo lomntu. Ingumcimbi wesityhilelo esingcwele.

`Funda: IMizekeliso 16:25,Abagwebi 21:25, noIsaya 53:6. Zityhila ntoni ngecebo lokukhohlisa likaSathana?`

Enye yezona nkohliso zinempumelelo zongendawo kukusikhokelela ekubeni sikholelwe ukuba ubuciko bomntu, bungancedwanga nguMoya Oyingcwele, bungafumananga lwazi eZwini likaThixo, banele ukuyiqonda intando kaThixo. Inokuba ikho indlela ebonakala ilungile kuthi, okanye kwiinkcubeko zonke, kodwa inokungalungi ngokupheleleyo emehlweni kaThixo.

Kwiminyaka embalwa, inkosikazi yam kunye nam sagqiba ukuba siphume sibe nohambo ebusuku kumahlathi akufuphi kwihotele esasilalise kuyo. Ngokwesiqhelo, ndimhle kakhulu ekuziqondeni iindlela, ngoko ke, kwathi emva kokuhamba isithuba esiphaya kwiyure nangaphezulwana, silandela iindledlana ezahlukeneyo, ndiqinisekile ukuba andiyi kuyifumana nzima noko indlela yethu ebuyayo, sazifumana silahleke ngaphaya kokucinga. Ilanga lalisiya kunina, ndaye ndisoyikela okubi. Ngethamsanqa, sahlangana nabaye abahambi abayaziyo indlela. Sibe siphume kangangeemayile ezintlanu endleleni kodwa sikufuphi kuhola wendlela. Kwathi kuba iimoto zabo zazimi kufuphi, basikhwelisa ukubuyela ehotele yethu. Ukufumana umntu oyaziyo indlela nomntu okwaziyo ukusibuyisela emva apho sihlala khona kwenza sizive sikhululeke kakhulu emoyeni.

UThixo akasishiyanga sisedwa kuhambo lwethu olusuka emhlabeni lusiya ezulwini. UMoya Oyingcwele usalathisa kwiziBhalo ezisikhokelela ekhaya. Inyaniso nobuxoki, okulungileyo nokungalunganga, okuhle nokubi – ezi zinto zinokuqondwa ngendlela eyiyo kuphela ngokukhanya kweLizwi likaThixo. Okuphikisana noThixo neLizwi laKhe, kuyimposiso, kwaye imposiso ihlala iyingozi; leyo ivumelana noThixo iyinyaniso nokulungileyo. Kubaluleke kakhulu ukuba silenze iLizwi likaThixo libe ngumlamli wokugqibela esinaye wenyaniso nokuziphatha.

`Kungani ukuba ingqondo yomntu ngaphandle koncedo lukaMoya Oyincwele ingakwazi ukuyifumana inyaniso engcwele? Xoxani ngolwalamano phakathi kokucinga komntu nentyilelo yezulu. Ukucinga kusinceda njani kona ukuba siyiqonde intyilelo yezulu? Umzekelo, khangela kuDaniyeli 2, isiprofeto esithabatha imbali yehlabathi kususela kwixesha leBhabheli kuse phambili kwixesha elizayo. Isiprofeto esinje singena njani size sivakale, siqondakale ngamandla kwingcinga yomntu?`