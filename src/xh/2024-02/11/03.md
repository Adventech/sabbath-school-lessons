---
title:  Intlekele Ezayo
date:  10/06/2024
---

Isiprofeto sophawu lwerhamncwa sesiTyhilelo 13 sisixelela ngesona sigaba sikhohlakele ngokona kukhulu nesoyikeka kakhulu semfazwe kaSatha esilwa uThixo. Kususela ukuba uYesu wafa emnqamlezweni, utshaba lwazi ukuba loyisiwe, kodwa luzimisele ukuwisa phantsi abaninzi kunye nalo. Icebo lokuqala kweli phulo yinkohliso. Xa inkohliso ingasebenzi, lubhenela ekunyanzeleni. Lungasemva komthetho wokuba wonke owalayo ukulinqula irhamncwa okanye amkele uphawu lwalo uya kubulawa.

Intshutshiso yenkolo, yona, ayikho ntsha. Ibihleli ikho kususela ukuba uKayeni wabulala uAbheli ngokuba ethobele umyalelo kaThixo. UYesu wathi iya kwenzeka naphakathi kwamakholwa.

`Funda: Yohane 16:2, Mateyu 10:22, 2 Timoti 3:12, no-1 Petros 4:12. Aba njani amava ebandla leTestamente eNtsha, kwaye oko kusebenza njani kwibandla likaKristu lexesha lokuphela?`

Kuyo yonke imbali yobuKristu, intshutshiso yayiqhelekile. Yenzeka kwiRoma yobuhedeni kodwa yaqatsela kwintshutshiso eyayikhohlakele kakhulu yamaKristu akholelwa kwiBhayibhile ngexesha lebandla laphakathi [medieval]. Uphawu lwerhamncwa likhonkco lokugqibela kweli tyathanga lenkohlakalo. Njengezo ntshutshiso zadlulayo, lilungiselwe ukunyanzela wonke umntu ukuba avumelane nocwangciso oluthile lweenkolo nohlelo lonqulo olucetyiweyo lwamkeleka.

Isiprofeto sibonisa ukuba intshutshiso iya kuqala ngokwayo kwezendyebo: akakho oya kukwazi ukuthenga okanye athengise engenalo uphawu. Nabanina owalayo ukwamkela uphawu, ekugqibeleni, uya kubekwa phantsi komthetho wokufa (IsiTy. 13:15, 17).

Ongendawo sele ebalungisa abathi bangamaKristu ukuba balamkele uphawu lwerhamncwa lwakufika uvavanyo lokugqibela ngokubakhuthaza ukuyekelela oko kuhlanganiswa ebomini babo. Xa kubonakala ukuba umhlaba wonke uyalilandela irhamncwa ngokumangaliswa okubonisa uthando (IsiTy. 13:3), ngesiquphe, umboniso uyaguquka, ithi ikhamera yesiprofeto ijonge kubantu bakaThixo. IsiTyhilelo 14:12 sisinika lo mfanekiso. “Ngabo aba abo bagcina imithetho kaThixo nokholo lukaYesu”(NKJV). Abantu bakaThixo baphila ubomi bentobelo yokumoyika uThixo. Ngobabalo lwaKhe, bema baqine ngexesha konke okubajikelezileyo kushukuma. Ngexesha umhlaba ulandela irhamncwa, bona “balandela iMvana apho sukuba isiya khona” (IsiTy. 14:4, NKJV). Ngamandla kaKristu, boyisa amandla obubi alungiselwe ukuba abahlasele.

Njengoko sibonile kwisifundo se-9, umongo wemfazwe phakathi kokulungileyo nokubi ungonqulo. Irhamncwa lisebenza ngenkohliso kuze kuthi, kwakungaphumeleli oko, kube zizigalo nokunyanzelisa.

`Ukuvumela msinyane kangakanani ngoku, ukuba uyakwenza oko, ukuba ezemali zikwenze ukuba ukuyekelele ukuyigcina iSabatha?`