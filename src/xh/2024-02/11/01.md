---
title:  Ukulwa Okukufuphi
date:  08/06/2024
---

### Fundela Isifundo Sale Veki
IsiTy. 14:7, 9, 12; IsiTy. 4:11; IsiTy. 13:1, 2; IsiTy. 12:3–5, 17; IsiTy. 13:11–18.

> <p>Indima Yenkumbulo</p>
> “Bangcwalise ngayo inyaniso yakho; ilizwi lakho liyinyaniso” (Yohane 17:17).

Kukho isixhobo esisondeleyo ekubeni silungile kwicala lokunyanga esibizwa ngokuba yiBiochip okanye iVeri chip, esingangokhozo lwerayisi, esityalwa kwisigulana. Le biochip inazo zonke iinkcukacha ngembali yokunyangwa kwesigulana, nenako ukufunyanwa ngesigoca-goci [scanner] esihanjiswa nje apha ngaphandle kule ndawo ikuyo le biochip. Amanye amaKristu ayibona le nto iliqhinga ekunganyanzeliswa ngalo ukubeka uphawu lwerhamncwa. Kwabanye, uphawu lwerhamncwa lunento yokwenza neebar codes [le migca ekujongwa ngayo ixabiso nophawu lwento ethengiswayo]; okanye ngamanani ayimfihlelo emalini engamaphepha athi akuhlanganiswa kuphume u666. Kwabanye inento yokwenza neMasonic order, neIlluminati, black UN helicopters, kunye neUnited Nations. [Umntu makaziphandele ukuba ziintoni ezi; kodwa zibonwa njengezayamene nophawu lwerhamncwa.]

Injongo yesifundo sale veki kukutyhila ukulwa okuzayo okungonqulo. USathana uza kunika umngeni igunya likaThixo ngokuzama ukuwusingela phantsi umthetho kaThixo. Ngendlela eyodwa, iSabatha iya kuba sembindini wokulwa kwehlabathi oku kungonqulo.

USathana uyithiyile iSabatha kuba ethiye uMdali. Uza kusebenzisa ukunyanzela, ukucudisa, nokutyhala ukuba kwaphulwe ukuzinikela kwethu kuKristu. Kuya kubakho ukungqubana kweenkolo ngokuba loluphi usuku oluyinyaniso nolubuxoki lokunqula. Isibheno sikaThixo sokugqibela sokuba abantu bathembeke kuKristu nokuba bakhangelene nentshutshiso, ukukwaywa kushishino, ukubanjwa, nomthetho wokuba babulawe. Kwisifundo sale veki sibethelela amandla kaYesu ukusiphumelisa ngaphaya kwemfazwe yomhlaba yokugqibela.

_*Funda isifundo sale veki, esisekwe kwizahluko 39 nesama-36 kwiMbambano Enkulu, ulungiselela iSabatha kaJuni 15._