---
title:  Imbambano Yokugqibela YesiTyhilelo
date:  09/06/2024
---

Isigidimi sesiTyhilelo singaphaya kakhulu kwimifuziselo entsonkothileyo, izilo ezingaziwayo, nemifuziselo ebaxiweyo. Sithetha ngeenyaniso ezingunaphakade ezinikwa nguThixo onothando kwisizukulwana sexesha lokuphela. Ukulwa phakathi kukaKristu noSathana kwaqala ezulwini kungonqulo. Kuya kufikelela kuvuthondaba kwangonqulo.

`Thelekisa IsiTyhilelo 14:7, 9 nesiTyhilelo 4:11. Uthini umxholo owongamileyo wesiTyhilelo koku kulwa kwezwe lonke phakathi kokulungileyo nokubi?`

Kuso sonke isiTyhilelo, unqulo nendalo yimiba ehlangene ngendlela engenakuze isonjululwe. IsiTyhilelo 14:7 siyasibiza ukuba sinqule uYehova wayo yonke indalo. Ngaphaya komdiyadiya kwe-evolushini, ethe yalidlwengula ihlabathi kwiinkulungwane ezimbini ezidlulileyo, iSabatha isisikhumbuzo esingunaphakade sokuba singoobani. Isoloko ibethelela ukuba sizizidalwa nokuba uMdali wethu ufanele ukuba anikwe imbeko nonqulo. Kuphela kwesizathu esi esenza ongendawo ayithiye kakhulu iSabatha

`Funda: IsiTyhilelo 12:17 nesiTyhilelo 14:12. Ukunqulwa koMdali kuboniswa njani ekugqibeleni?`

Ukunqula uMdali ngokugcina imithetho kaThixo kumi kuchasene ngokupheleleyo nokunqulwa kwerhamncwa. UThixo uya kuba nabantu bexesha lokuphela abaya kumnqula sekukho eyona nkcaso inkulu neyona ntshutshiso yoyikekayo embalini yomhlaba. “Ngeli xesha ukugcinwa kwesabatha yobuxoki ngokuthobela umthetho wesizwe, ngokuchasene nomthetho wesine, kuya kuba kukufungisisa kokuthobela igunya elichasene noThixo, ukugcinwa kweSabatha yenyaniso, ukuthobela umthetho kaThixo, bubungqina bokunyaniseka kuMdali”—Ellen G. White, Imbambano Enkulu, iph. 605.

IsiTyhilelo 14:12 sixela ukuba aba balandeli boMsindisi bazinikeleyo “[bano] kholo lukaYesu.” Ukholo lukaYesu lukholo olunzulu kakhulu ngokokude luthembe naxa lungakwazi ukubona.  Luqhubeka lunyamezele selungaqondi. Lusisipho esivela kuYesu esisizuza ngokholo kwaye luya kusithwala siphumele kweli dabi lilindelekileyo nelikufuphi.

`ISabatha yomhla wesixhenxe ingumfuziselo osisiseko esikhulu sikaThixo onguMdali njengokuba kwayona isuka e-Eden. Ngoko ke, ukuzama ukuyiphanga igunya, njengoko iRoma yakwenza oko (bona: Dan. 7:25), kukuzama ukugxavula igunya likaThixo kowona mgangatho usisiseko kangangoko. Isinceda njani le nyaniso ukuba sibone isizathu sokuba kutheni iya kuba yeyona ngongoma iphikiswayo ngemihla yokugqibela?`