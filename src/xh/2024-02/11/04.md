---
title:  'Ukwalatha Irhamncwa: Isiqendu 1'
date:  11/06/2024
---

`IsiTyhilelo 13:1, 2. Liphuma phi elirhamncwa, ingubani olinika igunya?`

Incwadi yesiTyhilelo iyibonisa inamba kwantlandlolo ukuba nguSathana. IsiTyhilelo 12:3–5 sithi inamba yazama ukuba imtshabalalise “umntwana oyinkwenkwe ngako nje ukuba azalwe,” owathi kamva “waxwilwa wasiwa kuThixo netrone yaKhe” (NKJV). Yayingongendawo, esebenza ngeRoma yobuhedeni, owazama ukutshabalalisa uKristu (bona: Mat. 2:16–18). Utshaba olukhulu lukaThixo nomntu lusebenza ngezimiso zepolitiki nenkolo ukufeza iinjongo zalo.

Ngeli rhamncwa sixelelwa ukuba, “Inamba yalinika amandla wayo, itrone yayo, negunya elikhulu” (IsiTy. 13:2, NKJV). Esi siprofeto sazaliseka twatse kumakhulu eminyaka eyalandelayo, xa ukumkani waseRoma uKonstantina esusa undlunkulu wakhe eRoma wamsa kweyakhe indawo engundlunkulu yabizwa ngegama lakhe, elithi yiConstantinople, kwiTurkey yangoku. Oku kwashiya iham te kumandla etrone yangaphambili okanye kwisihlalo sooKesare, isixeko sookumani baseRoma. Ngaloo ndlela, iRoma yobuhedeni yanika irhamncwa isihlalo sayo okanye isixeko esiyintloko.

UIsaac Backus wabeka wathi, “Ngokususa isihlalo sokumkani siye eConstantinople, . . . uKonstantina wavula indlela yokuba ubhishopu waseRoma aziphakamise ngaphezu kwabo bonke abantu phezu komhlaba, nangaphezu kukaThixo weZulu.”— The Infinite Importance of the Obedience of Faith, and of Separation from the World, iph. 16 (icatshulwe kuLe Roy Edwin Froom, The Prophetic Faith of Our Fathers, vol. 3, iph. 213). Ngokuka Thomas Hobbes, “ubuPopi, abunto yimbi ngaphandle komoya wobukumkani obufileyo baseRoma, buhleli buthwele isithsaba phezu kwengcwaba labo.”—Leviathan (New York: Oxford University Press, 1996), iph. 386. Ukucazulula ngononophelo kuveza ukuba irhamncwa laselwandle lesiTyhilelo 13 yinkolo ekreqileyo enyuka iphuma eRoma ize ibe luhlelo lonqulo lomhlaba wonke (IsiTy. 13:3, 4). Eli rhamncwa alingomntu; ngumbutho wenkolo omise endaweni yenyaniso yeLizwi likaThixo imithetho yabantu.

`Funda: IsiTyhilelo 13:1, 6. Lithini igama elisisitshixo elisetyenzisiweyo ukubonisa irhamncwa elinamandla?`

IBhayibhile ilucacisa unyeliso kuYohane 10:33 nakuLuka 5:21 ngemizekelo emibini: (1) indoda ezenza ukuba okanye ebanga ukuba inguThixo, (2)nendoda ebanga amandla okuxolela izono. Ezi zityholo zazingalunganga kuba uYesu ngokwenene unguThixo nokuba, ke ngoko, unalo ilungelo lokuxolela izono. Ubupopi baseRoma buneemfundiso ezimbini ezigqamileyo ezibiza iBhayibhile ngokuthi lunyeliso: ibango labo lokuba abapristi bayo banamandla okuxolela izono nokuba upopi unelungelo elilodwa likaThixo emhlabeni.