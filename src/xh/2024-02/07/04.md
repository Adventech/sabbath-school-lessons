---
title:  UWilliam Miller NeBhayibhile
date:  14/05/2024
---

Kanye njengoko uThixo wasebenzisa abaHlaziyi bamaProstestanti ukutyhila ngokutsha inyaniso ngokugwetyelwa ngokholo kuKristu kuphela, wamsebenzisa uWilliam Miller ukutyhila ngokutsha inyaniso engendlela yokubuya kwesibini kukaKristu. Xa uMiller wayefunda  isiBhalo, wafumana uKristu owayemthanda ngaphaya kokucinga. Ephethe iBhayibhile yakhe, nosiba nencwadana, waqala ukufunda kuGenesisi engaleqi ngaphezu kokuba enokuqonda oko akufundayo. Ngokuthelekisa isiBhalo nesiBhalo, wayivumela iBhayibhile ukuba izicacise ngokwayo.

`Funda: Isaya 28:9, 10; IMizekeliso 8:8, 9; Yohane 16:13; no-2 Petros 1:19-21. Yeyiphi imithetho siseko yokuchaza iBhayibhile oyifumanayo kwezi ndawo?`

Wathi xa uWilliam Miller ethelekisa isiBhalo nesiBhalo, iimfihlelo zeBhayibhile zatyhilwa kuye. Waphengulula ngokomntu ophanda efuna indyebo efihliweyo waza wavuzwa kakhulu. UMoya Oyingcwele walivula iLizwi likaThixo kwingqiqo yakhe. Wasivela isiprofeto ngenkuthalo enye ekufundeni iBhayibhile njengezinye iindawo awayezifunda.

`Funda: Daniyeli 1:17; Daniyeli 2:45; 1 Petros 1:10, 11; nesiTyhilelo 1:1–3. Zisifundisa ntoni ezi ndawo ngokuziqonda iziprofeto zeBhayibhile?`

Imifuziselo kwiincwadi zesiprofeto ayivalelwanga kwihlelo. UThixo onothando usinike iLizwi laKhe lesiprofeto ukusilungiselela iziganeko zokugqibela eziza kutyhileka kungekudala kweli hlabathi. UWilliam Miller waqonda ngokucacileyo ukuba isiprofeto sikwanguchazi waso ngokwaso. Imifuziselo yesiprofeto yenziwe yacaca yiBhayibhile ngokwayo. Amarhamncwa amele ookumkani okanye izikumkani (Dan. 7:17, 23). Umoya umele intshabalalo. (Yer. 49:36). Amanzi amele abantu okanye izizwe (IsiTy. 17:15). Umfazi umele ibandla (Yer. 6:2, Efese 5:22–32). Iziprofeto zexesha zikaDaniyeli nesiTyhilelo zikwanikwe ngolwimi lemifuziselo, apho imini enye yesiprofeto imele umnyaka omnye oqhelekileyo (Num. 14:34, Hez. 4:6). Njengoko uWilliam Miller wayesebenzisa le mithetho-siseko yokuchaza isiBhalo, wothuswa yinto awayifumanayo ngokubhekiselele koko wakholelwa ukuba kulixesha lokubuya kukaKristu.

`Kutheni le nto kulungile kakhulu  ukuyiqonda imifuziselo kwinkolo yethu?`