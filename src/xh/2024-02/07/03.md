---
title:  Ukulindela Ixesha
date:  13/05/2024
---

Nangona abaHlaziyi bamaProtestanti babekholelwa kukubuya kukaKristu okuphandle, kubonwa ngamehlo, kuvakala kubengezela,  nobuqaqawuli, kancinane kancinane ukuyiqonda le nyaniso yeBhayibhile kwaguquka. Abashumayeli abaziwayo benkulungwane ye-19 bafundisa ukuba uKristu uya kumisa ubukumkani baKhe emhlabeni aze angenise i-1000 leminyaka yoxolo. Oku kwenza ukuba kubekho ukutyhafa kwasemoyeni nokungakukhathaleli ukuzinikela kwizinto ezibalulekileyo zikamoya.

Ngokukwanjalo, abafundi bakaKristu abazange bayiqonde kakuhle imo yokufika kukaMesiya. Bacinga ukuba uya kuza eyinjengele eyoyisayo eya yiza kwaphula idyokhwe yobukhoboka bamaRoma, hayi Oya kubahlangula ekugwetyweni nakumatyathanga esono. Kungoko, basilela ukuyiqonda indlela yokufika kwaKhe.

`Funda IZenzo 1:9–11; IsiTyhilelo 1:7; noMateyu 24:27, 30, 31. Yintoni esiyifundiswa zezi ndima ngendlela yokubuya okanye uhlobo eya kubuya ngayo iNkosi yethu?`

Xa uKristu wayefika okokuqala elusana emkhumbini waseBhetelehem, babambalwa kakhulu abantu abakuqondayo ukufika kwaKhe. Xa ke efika okwesibini, ‘onke amehlo” aya kukubona ukuza kwaKhe. Bonke abantu emhlabeni baya kububona ubuqaqawuli baKhe. Asidingi ukuba sikhohliswe. IziBhalo zizibeke zacaca iziganeko ezingqonge ukubuya kwaKhe.

“Enye yezona zinesidima, kwanezona nyaniso zityhiliweyo eBhayibhileni yeyokubuya kwesibini kukaKristu ukuza kufeza umsebenzi omkhulu wohlangulo. Kubantu bakaThixo abangaba- phambukeli, abashiywa ixesha elide “ezweni nasethunzini lokufa,” ithemba elinexabiso nelikhuthaza uvuyo, linikwe kwisithembiso sokubonakala kwaKhe, Lowo “uluvuko nobomi,”ukuba “ababuyisele ekhaya abagxothwa.” Imfundiso yokubuya kwesibini ihamba phambili kwiziBhalo eziNgcwele. Kususela kwimini xa isibini sokuqala sajika amanyathelo osizi ukusuka e-Eden, abantwana bokholo balindele ukubuya kwaLowo wesiThembiso ukuba azokwaphula amandla omtshabalalisi ababuyisele kwakhona kwiParadesi eyalahlekayo.”—Ellen G. White, Imbambano Enkulu, iph. 299.

Inkokeli yama-Adventist yaphaya ekuqaleni, uLuther Warren, wayekholisa ukuthi kubantu abatsha, “Indlela ekuphela kwayo yokulindela ukubuya kukaKristu kukulunga nize nihlale nilungile.” Isigidimi sokubuya ngokukhawulezileyo kukaKristu sisibheno kuthi ngabanye ukuba sizihlole iintliziyo zethu sibugocagoce ubomi bethu basemoyeni. Lubizo lokuba siphile ubomi bokumhlonela uThixo. Akukwazi ukuba kubekho undilele ekukhanyeni okubengezelayo kobuqaqawuli bokubuya kukaKristu.

`Funda: 1 Tesalonika 5:2–5 namaHebhere 9:28. Ithini inkuthazo esiyinikwa zezi ndima ngokubhekiselele kwindlela yokuza kukaKristu?`