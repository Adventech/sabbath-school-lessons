---
title:  'Ama-2,300 Eentsuku ZikaDaniyeli 8:14'
date:  15/05/2024
---

UWilliam Miller waphawula ukuba iziganeko ezixelwe kwangaphambili ngabaprofeti zazaliseka twatse: ama-400 eminyaka yokuphambukela kwenzala ka-Abraham, ama-40 eminyaka yokubhadula kukaIsrayeli entlango, ama-70 eminyaka yobukhoboka bukaIsrayeli, nama-70 amiselwe uIsrayeli kuDaniyeli (Gen. 15:13, Numeri 14:34, Yer. 25:11, noDan. 9:24).

`Funda: Marko 1:15, Galati 4:4, nomaRoma 5:6. Zisixelela ntoni ezi ndima ngendlela uThixo awacwangcwisa ngayo ixesha lokufika kokuqala [kukaKristu]?`

Xa uMiller wayefunda iziprofeto, ethelekisa isiBhalo nesiBhalo, waphela esithi, ukuba uThixo unexesha elimisiweyo lezulu kuyo yonke iBhayibhile, umele ukuba unalo ixesha lezulu xa kufikwa ekubuyeni kwesibini kweNkosi yethu.

`Funda: Daniyeli 8:14. Sesiphi isiganeko esasiza kwenzeka ekupheleni kwama2,300 eentsuku?`

UWilliam Miller wayamkela imbono yokuba “ukuhlanjululwa ngengcwele” yayikukuhlanjululwa komhlaba ngomlilo. Wazifunda ngamandla iziBhalo ukuze asiqonde isiganeko esibaluleke kangako. Wafumanisa ukuba kukho ukuhlangana phakathi kukaDaniyeli 8 noDaniyeli 9. KuDaniyeli 8, ingelosi yayalelwa ukuba “[lo mntu aqondiswe imbonakalo” (Dan. 8:16). Ekupheleni kwesahluko, endawo ekuphela kwayo kuwo wonke umbono kaDaniyeli 8 eyashiywa ingachazwanga (bona: Dan. 8:27) yayiyindawo yama-2,300 eentsuku. Kamva ingelosi yabuyela kuDaniyeli yathi, “Ngoku ndiphumile ukuba ndize ndikunike ubuchule bokuba uqonde” (Dan. 9:22, NKJV; bona nakuDan. 9:23, 25–27). Oku yayikukumnceda ukuba aqonde ngama-2,300 eentsuku.

Sikwazi oku kuba, emva kokuba imyalele uDaniyeli ukuba “ ‘aliqonde ke ilizwi, awuqonde nombono’ ” (Dan. 9:23, NKJV), amazwi okuqala engelosi athi: “ ‘Bamiselwe iiveki ezimashumi asixhenxe abantu bakowenu, nomzi wakowenu ongcwele’ ” (Dan. 9:24). Igama eliguqulwe “miselwe” ngokuphandle lithetha “kushunqulwe.” Iiveki ezingama-70, iminyaka engama-490, iza kushunqulwa [kusikwa]. Ishunqulwa entweni? Umbono wama-2,300 eentsuku, ngokucacileyo— ekuphela kwendawo kaDaniyeli 8 angazange ayiqonde uDaniyeli, nebuyileyo ngoku ingelosi ukuba iyichaze.

Njengoko apho kususelwa khona ngama-70 eeveki “ ‘kwakusekuphumeni komyalelo wokuba ibuyiselwe yakhiwe iYerusalem’ ” (Dan. 9:25, NKJV), uMiller wazi ukuba xa enawo loo mhla, wayengasazi isiqalo sama-70 eeveki nesiprofeto seentsuku ezingama-2,300.