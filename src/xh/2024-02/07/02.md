---
title:  Isithembiso Sokubuya Kwakhe
date:  12/05/2024
---

AbaHlaziyi bamaProtestanti nabahambi bonqulo abashiya iHolland befuna iindawo ezintsha babekulangazelela ukubuya kukaYesu. Kubo, ukubuya kwesibini kukaKristu kwakusisiganeko sovuyo ababesilindele ngenzondelelo. UJohn Wycliff wayelindele ukubuya kukaKristu njengethemba lebandla. UCalvin wayethethela bonke abaHlaziyi xa ethetha ngobuqaqawuli bokubuya kukaKristu “njengesona siganeko sinika ithemba.” Kumadoda neentokazi bakaThixo abathembekileyo, ukubuya kwesibini kukaKristu kwaye kuyinto yokwamkelwa, ingeyiyo eyokoyikwa.

`Funda: Yohane 14:1–3, 1 Tesalonika 4:13–18, noTito 2:11–14. Kwakutheni ukuze ezi ndawo zeBhayibhile zinike ithemba elinjalo kumaKristu kuzo zonke iinkulungwane?`

Kulula ukuqonda ukuba kutheni inkolo yokubuya kukaKristu izise ithemba elikhulu kangako novuyo kumaKristu akholelwayo eBhayibhileni. Yalatha apho kophela khona ukugula, ukuphila nzima, nokufa. Iya kungenisa ukuphela kobuhlwempu, ukungabikho kobulungisa, nengcinezelo. Ijonge ekupheleni kokulwa, kwembambano, nemfazwe. Ibona ikamva lehlabathi loxolo, ulonwabo, nolwalamano olungapheliyo noKristu kwakunye nabahlangulweyo bazo zonke izizukulwana ngonaphakade.

“Ukuza kweNkosi kube kulithemba labalandeli baYo abanyanisileyo kuwo onke amaphakade. Isithembiso sokuhamba koMsindisi phezu kwentaba yeMinquma, sokuba uza kuza kwakhona, salikhanyisa ikamva labafundi baKhe, sazizalisa iintliziyo zabo ngovuyo nethemba elalingenakuze licinywe ziintlungu okanye lidanjiswe zizilingo. Phakathi kokuphathwa kakubi nokutshutshiswa, “ukubonakala koThixo omkhulu noMsindisi wethu uYesu Kristu” kwaku‘lithemba elinoyolo.’” Xa amaKristu aseTesalonika ayezaliswe yintlungu xa ayengcwaba iintandane zawo, ezazithembe ukuba ziya kuphila ukuze zikubone ukufika kweNkosi, uPawulos, ititshala yawo, yawalathisa eluvukweni, oluza kwenzeka ekufikeni koMsindisi. Ngelo xesha abafele kuKristu baya kuvuka, baze bekunye nabaphilileyo baxhwilelwe ukuya kuhlangabeza iNkosi esibhakabhakeni. “Size ngokunjalo,” watsho, “sihlale sihleli, sindawonye neNkosi. Ngoko ke thuthuzelanani ngala mazwi.” 1 Tesalonika 4:16-18. ”—Ellen G. White, Imbambano Enkulu, iph. 302.

`Kutheni le nto ukuBuya kwesiBini kubaluleke kangaka kwinkolo yethu? Ngendlela eyodwa, kuba sisazi ukuba abafileyo balele (bona: Isifundo 10), kungani ukuba le mfundiso ibe nokubaluleka okungaka? Ngaphandle kwayo, yintoni, ngokutsho kukaPawulos, ebiya kusenza ukuba sibe sikwimeko engelutho (bona: 1 Kor. 15:15–18)?`