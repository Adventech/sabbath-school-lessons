---
title:  Ukujula Nomcabango
date:  24/05/2024
---

Qaphela indlela ekuchazwe ngayo ukusisebenzela kukaYesu kwakunye nenxaxheba yethu: “UYesu akazikhuseli izono zabo, kodwa ubonisa ukuzohlwaya nokholo lwabo, aze, ebanga ukuxolelwa kwabo, aphakamise izandla zaKhe ezinamanxeba phambi kukaYise nezithunywa ezingcwele, athi, Ndibazi ngamagama. Ndiwakrolile ezintendeni zezandla zam. “Imibingelelo kaThixo ngumoya owaphukileyo, intliziyo etyumkileyo, Thixo, akuyi kuyidela.” INdumiso 51:17. Kummangaleli wabantu bakaThixo, uthi: “UYehova, makakukhalimele Sathana; akukhalimele uYehova oyinyulileyo iYerusalem” — Ellen G. White, Imbambano Enkulu, iph. 484.

“Inyaniso yokuba abantu abaziwa ngokuba bangabakaThixo baboniswe njengabemi phambi kukaYhova benxibe iingubo ezimdaka imele ukukhokelela ekuthobekeni nokuphengululwa okunzulu kwentliziyo kubo bonke abo bazibiza ngegama laKhe. Abo [bantu] ngokwenene bayihlambululayo imiphefumlo yabo ngokuthobela inyaniso baya kuba neyona ngcamango ithobekileyo ngeziqu zabo. Okona beqwalasele kufuphi isimilo sikaKristu esinganalo nechaphaza, kokona uya kuya uba namandla umnqweno wabo ukuba benziwe ngokomfanekiselo waKhe, nokuba kukona kuya kuncipha ukubona ubunyulu okanye ubungcwele kwiziqu zabo. Kanti ke, njengoko sifanele ukuba siyiqonde imeko yokuba nesono kwethu, kufuneka sixhomekeke kuKristu obubulungisa bethu nokungcwaliswa kwethu, nokuhlangulwa kwethu. Asinako ukuphendula kwizimangalo zikaSathana ngakuthi. NguKristu kuphela onokwenza isicelo esinempumelelo ngenxa yethu. Unakho ukumthulisa ummangaleli ngeentetho ezingakhelwanga phezu kokuhle kwethu, kodwa phezu kokwaKhe [uKristu].”—Ellen G. White, Testimonies for the Church, vol. 5, amaph. 471, 472.

“Siphila ngoku kwimini enkulu yocamagusho. Kwinkonzo yemifuziselo, ngexesha umbingeleli omkhulu wayesenza ucamagushelo ngenxa kaIsrayeli, bonke kwakufuneka bazithuthumbise imiphefumlo yabo ngokuguquka esonweni nokuzithobela phantsi phambi kukaYehova, hleze banqanyulwe phakathi kwabantu. Ngokunjalo, bonke abanga amagama abo angagcinwa encwadini yobomi ngoku, kule mihla imbalwa ishiyekileyo yenceba yabo, kufuneka bayithuthumbise imiphefumlo yabo phambi kukaThixo ngobuhlungu ngenxa yesono nenguquko enyanisileyo”—Imbambano Enkulu, amaph. 489, 490.

**Imibuzo Yokuxoxwa**

`Zizimvo ezinjani ezichukunyiswa yingcinga yokuba uYesu uphakamisa izandla zaKhe ezingxwelerhiweyo ngenxa yethu phabi kukaYise? Kutheni oku ikuphela kwethemba lethu emgwebeni?`

`Siphila kwiMini Yocamagushelo, olungumsebenzi kaThixo ekusindiseni aboni abalahlekileyo. Kutheni, ke ngoko, le nto yokuba nayiphi imini enikelwe emsebenzini kaThixo ekusindiseni aboni iziindaba ezilungileyo?`