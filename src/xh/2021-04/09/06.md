---
title:  Guqukani nibuye
date:  25/11/2021
---

ITestamente eNtsha, eneneni, izaliswe yingcamango yenguquko. Eneneni, uYohane uMbhaptizi waqala ulungiselelo lwakhe ngesimemelelo senguquko.

`Funda: uMateyu 3:1-8. Ingcamango “yokubuyela” ivela njani kwezi ndima? Ngamanye amazwi, yintoni uYohane abaxelela ukuba mabayenze le ibonakalisa oko bekufumaneke kwiDuteronomi? Kutheni, kanjalo, amazwi akhe ebesingisele ngokukodwa kubaFarasi nabaSadusi?`

uUYesu, naye, waqalisa ulungiselelo lwaKhe ngezimemelelo zenguquko.

`Funda: kuMarko 1:15. Uthini uYesu, yaye kutheni esayamanisa inguquko negospile?`

Nokuba nguYohane ethetha ncakasana neenkokeli zenkolo okanye uYesu nohlanga luphela, ingcamango iyafana. Singaboni, yaye nangona uKristu weza kusindisa aboni, kufuneka siguquke kwizono zethu. Kwaye loo nguquko-nokuba yeyomkreqi okanye yeyomKristu othembakeleyo owa esonweni okanye yeyomntu osanda kukholwaiquka ukushiya iindlela zethu ezindala. Kufuneka sikuvume ukuba sesonweni kwethu size, sibonakalisa inguquko ngakwizono zethu ngokunokwazo (yaye hayi nje kuphela izohlwayo zazo), kufuneka senze ukhetho olusengqondweni lokulahla ezo zono size, sixhomekeke ngokupheleleyo kumfaneleko kaYesu, “ ‘phulaphula izwi likaYehova uThixo wakho’ ” (Dut. 15:5).

Ezinye iingcaphephe zeBhayibhile zibona kwiTestamente eNtsha intlokoma yengcamango yenguquko njengoko ithiwe thaca kwiDuteronomi. Umzekelo, xa uPetros emangalela uhlanga ngokubethelela uYesu emnqamlezweni, abaninzi kubantu “bahlabeka entliziyweni, bathi kuPetros nakwabanye abapostile, Madoda, bazalwana, sithini na?’” (Zenzo 2:37).  Oko kukuthi, beziqonda ukona kwabo, baba buhlungu ngenxa yako (“bahlabeka entliziyeni”), baza bafuna ukwazi ukuba mabenze ntoni na ngoku ukuze balungelelane noThixo abamonileyo.

Oku asiyomeko ifanayo njengakuthi sonke: aboni abone uThixo?

`Funda kwiZenzo 2:38. UPetros wasabela njani kumbuzo wabo, yaye esi siqendu siyityhila njani imfundiso ihamba nenguquko yokwenene?`