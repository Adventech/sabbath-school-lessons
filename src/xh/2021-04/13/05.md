---
title:  Ukuvuswa kukaMoses
date:  22/12/2021
---

“Wafela khona uMoses, umkhonzi kaYehova, ezweni lakwaMowabhi, ngokomlomo kaYehova. Wamngcwabela emfuleni, ezweni lakwaMowabhi, malungana neBhetepehore. Akukho bani ulaziyo ingcwaba lakhe unanamhla” (Dut. 34:5, 6). Ngoko ke, ngezi ndima zimbalwa, uMoses-obebaluleke ngeyona ndlela kubomi bukaSirayeli, indoda embhalo wayo usaphilayo, hayi nje kuphela kuSirayeli kodwa nkqu kwibandla nakwindlu yesikhungu namhla, kanjalo-wafa.

UMoses wafa, wangcwatywa, abantu balila, kwaba kanti kuphelele. Ngokuqinisekileyo, imfundiso yamazwi eSityhilelo iyasebenza apha: “ ‘Banoyolo abafi, abo bafela eNkosini, kuthabathela apha.’ “ ‘ewe,’ ” utsho uMoya, “ ‘ukuba baphumle ekubulalekeni kwabo. imisebenzi yabo ke ilandelana nabo’ ” (IsiTyhi. 14:13).

Noko kunjalo, ukufa kukaMoses kwakungesosahluko sokugqibela kwimbali yobomi bukaMoses.

`Funda: kuYuda 9. Kwenzeka ntoni apha, kwaye le ndima inceda njani ukunceda ukucacisa ukuvela kukaMoses kamva kwiTestamente eNtsha?`

Nangona sikrotyiswe nje kuphela, sisiganeko esinika umdla esi sidandalaziswe apha. UMikayeli, uKristu ngokwaKhe, wabangisana nongendawo ngomzimba kaMoses. Babangisana ngawo njani? Akuthandabuzeki ukuba uMoses wayengumoni; ngokwenene, isono sakhe sokugqibela esaziwayo, ukuthathela kuye uzuko lukaThixo, yaba luhlobo olunye lwesono-“ ‘Ndiya kunyuka ngaphezu kweziganga zamafu, ndizifanise nOsenyangweni’ ” (Isa. 14:14)—oko kwabangela uKhwezi ngokwakhe agxothwe kwasekuqala. Ukubangisana ngomzimba wakhe makube kwaku ngenxa yokuba uKristu ngoku wayebanga ngenxa kaMoses uvuko ekuthenjiswe ngalo.

Kodwa uKristu angakwenza njani oko ngenxa yomoni, uMoses, umntu owophule umthetho waKhe? Impendulo, eneneni, inokuba ngumnqamlezo kuphela. Kwanjengokuba onke amadini ezilwanyana ayesalatha ekufeni kukaKristu, ngokuqinisekileyo ngoku iNkosi ngoku, ikhangele phambili emnqamlezweni, yawubanga umzimba kaMoses ukuba uvuswe. “Ngenxa yemiphumela yesono uMoses waba phantsi kwegunya likaSathana. Ngokomfaneleko wakhe wayengumthinjwa wokufa osemthethweni; kodwa wavuselwa kubomi obungunaphakade, ebambe igama lakhe kwigama loMkhululi. UMoses waphuma engcwabeni ezukisiwe, waza wenyuka noMhlanguli wakhe ukusinga kwiMzi kaThixo.”—Ellen G. White, Patriarchs and Prophets, p. 479.

`Le ngxelo kaMoses isinceda njani ukuqonda ubunzulu becebo losindiso, yokuba nkqu kwangaphambi komnqamlezo uMoses avuselwe kukungafi?`