---
title:  Ukufa kukaMoses
date:  21/12/2021
---

Usizana olunguMoses! Esuka kude kangaka, ethubeleze kwizinto ezininzi, suka waphoswa kukuzalisekiswa kwedinga elalenziwe ku-Abram kwiinkulungwane ezininzi ezadlulayo: “ ‘Imbewu yakho ndiya kuyinika eli lizwe’ ” (Gen. 12:7).

`Funda: kwiDuteronomi 34:1-12. Kwenzeka ntoni kuMoses, kwaye wathetha ntoni uYehova ngaye nto leyo eyabonakalisa ukuba yindoda ekhethekileyo kwakhe?`

“Bucala uMoses wabukhangela ubomi bakhe bamahla-ndenyuka neenzima susela mhla washiya iimbeko zasebhotwe nobukumkani obuzayo eYiputa, wakhetha iqashiso nabantu bakaThixo abonyuliweyo. Wakhumbula loo mtyangampo weminyakha entlango kunye nemihlambi kaYitro, ukubonakala kwesiThunywa kwityholo elivuthayo, nobizo lwakhe lokuhlangula uSirayeli. Kwakhona wabona imimangaliso emikhulu yamandla kaThixo ibonakaliswa ngenxa yabantu abonyuliweyo, kunye nomonde wenceba ngexesha leminyaka yokubhadula kwabo nokuvukela. Bengakunanzanga konke uThixo akwenzileyo ngenxa yabo, bengayinanzanga imithandazo nemisebenzi yakhe, kuphela babini kubantu abakhulu kolo gxudululu lomkhosi lwalushiye iYiputa abafunyanwa bethembeke ngeyona ndlela uba bangangena kwiLizwe leDinga. Uthe uMoses xa eqwalasela iziphumo zemisebenzi yakhe, ubomi bakhe bokuvavanywa nokuzinikela kwabonakala ngathi bumke namanzi.”—Ellen G. White, Patriarchs and Prophets, pp. 471, 472.

IDuteronomi 34:4 ithetha into enika umdla kakhulu. “Lilo eli ilizwe endafunga ngalo koo-Abraham, no-Isake, noYakobi, ndisithi, “ ‘Ndiya kulinika imbewu yakho.” ’ ” UYehova wayesebenzisa intetho ephantse ifane twatse naleyo wayethe gqolo ukuyithetha kumanyange nakubantwana bawo, ngokubanika eli lizwe. Ngoku wayeyiphinda kuMoses.

UYehova kanjalo wathetha oku “ ‘Ndikukhangelise ngamehlo, ke akuyi kuwela uye kulo’ ” (Dut. 34:4, Kuveliswa ugxininiso). Akukho ndlela yokuba uMoses, emi kwindawo awayemi kuyo, wakubona ngeliso lesiqhelo konke oko uYehova wamkhombisa kona-ukusuka kwaMowabhi ukuya kwaDan ukuya kwaNafetali, nakwezinye. U-Ellen G. White wayicacisa: yayi yintyilelo engaphezu kobuntu, hayi nje kuphela eyelizwe, kodwa neyendlela eliyakuba yiyo emva koba belihluthile.  Kwelinye icala, ingaphantse ibe ngathi uYehova wayemqhula (wayemkhathaza) uMoses, emxelela kabukhali: Ubufanele ukuba ulapha xa ubundithobele njengoko ubafanele ukwenza, okanye into efana naleyo. Endaweni yoko, uYehova wayebonisa uMoses ukuba phakathi kwento yonke, nkqu naphakathi kwesiphoso sikaMoses, uThixo wayezakuthembeka kumadinga omnqophiso awayewenze nooyise kunye noSirayeli ngokwakhe. Njengoko sizakubona, kwakhona, uYehova wayenento engcono awayeyiqhushekele umkhonzi waKhe othembekileyo kodwa enamakhwiniba.