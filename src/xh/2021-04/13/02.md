---
title:  'Isono sikaMoses: Isigaba 1'
date:  19/12/2021
---

Ngokuthe gqolo, nkqu naphakathi kokreqo lwabo nokubhadula entlangu, uThixo wabaxhasa ngokumangalisayo abantwana bakaSirayeli. Oko kukuthi, nokuba babengalufanelanga kangakanani na (yaye besoloko behleli ngolo hlobo) ubabalo lukaThixo lwaphuphumela kubo. Ngokunjalo, nathi, ngoko, namhlanje, singabaxhamli bobabalo lwaKhe, nokuba asilufanelanga kangakanani na. Kakade, ibingazokuba lubabalo ukuba besilufanele, ibiyakuba lulo?

Kwaye, nangaphandle komdliva wokutya uThixo ebebabonelele ngako ngokungummangaliso entlango, enye imbonakalo yobabalo lwakhe yayingamanzi, ababenokutshabalala ngephanyazo ngaphandle kwawo, ngokukodwa kwintlango eyomileyo, eshushu, nengumqwebedu. Ethetha ngaloo mava, uPawulos wabhala wathi: “Basela bonke olo luselo lunye lulomoya. (kuba babesela kwiliwa elilelomoya elibe libalandela, iliwa elo ke lalinguye uKristu” (1 Kor. 10:4). U-Ellen G. White kanjalo wongeza ngelithi “Ngalo lonke ixesha befuna amanzi kwiihambo zabo, kanye apho ezimfanteni zeliwa ayempompoza ngakwindawo abamise kuyo.”—Patriarchs and Prophets, p. 411.

`Funda: kwiNumeri 20:1-13. Kwenzeka ntoni apha, kwaye sisiqonda njani isohlwayo sikaYehova kuMoses ngenxa yoko akwenzileyo?`

Kwelinye inqanaba, akunzimanga ukubona nokuqonda ukukhathazeka kukaMoses. Emva kwayo yonke into uYehova abenzele yona, imiqondiso nezimanga kunye nokukuhlangulwa ngokumangalisayo, apha, ekugqibeleni, babe kwimida yeLizwe leDinga. Emva koko-yintoni? Ngequbuliso, baphelelwe ngamanzi, baza baqalisa ukukrokrela uMoses no-Aron. Kwakungoba uYehova akakwazi kubabonelela ngamanzi ngoku, njengoko ebesoloko esenza ngaphambili? Kakade hayi; wayenako, yaye wayezakwenza njalo nangoku.

Noko kunjalo, jonga amazwi kaMoses xa ebetha ingxondorha, kude kube kabini. “ ‘Khanive, nina baneenkani. Sinikhuphele amanzi kule ngxondorha na? ’ ” (Num. 20:10). Umntu angeva kuphela ukucaphuka okuselizwini lakhe, kuba uqala ngokubabiza “nina baneenkani.”

Ingxaki yayi ngekho kakhulu kumsindo wakhe ngokunokwawo, owawumbi ngeyona ndlela kodwa uqondakala-kodwa xa wayesithi “Sinikhuphele amanzi kule ngxondorha na?’ ” ngokungathi yena okanye omnye umntu unako ukukhupha amanzi engxondorheni. Kumsindo wakhe, wabonakala eyilibele ngelo xesha eyokuba kuphela ngamandla kaThixo, asebenza phakathi kwabo, anokwenza ummangaliso onjalo. Yena, kunabo bonke abantu, wayefanelwe kukukwazi oko.

`Kukangaphi sithetha okanye sisenza izinto ngokudlabhuka komsindo, nkqu nokuba sikholelwa ukuba umsindo lowo uyathetheleleka? Singafunda njani ukuyeka, sithandaze, size sifune amandla kaThixo okuthetha nokwenza okulungileyo ngaphambi kokuba sithethe yaye senze okungalunganga endaweni yoko?`