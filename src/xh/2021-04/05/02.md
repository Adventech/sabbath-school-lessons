---
title:  Yalusani Iintliziyo Zenu
date:  24/10/2021
---

UDuteronomi 10, ukuqhubekeka kukaDuteronomi 9, ikakhulu usisiqinisekiso kwakhona somnqophiso uThixo awayewenze noSirayeli. Ngokwenene, inkoliso yale ncwadi luhlobo lohlaziyo-mnqophiso. Oko kukuthi, nkqu nasemva kwesono sabo sovukelo saseHorebhe, nalapho kungekudalanga ebashiyile uMoses okomzuzwana suka bawa kunqulo-zithixo, uYehova wayengekagqibi ngabo.

`Funda: kwiDuteronomi 10:1–11. Kwenzeka ntoni apha, le yenza siqonde ukuba uThixo wabaxolela abantu baKhe isono sabo waza waqinisekisa kwakhona idinga lomnqophiso elenziwa kubo nooyise?`

UMoses wawaqhekeza amacwecwe eMithetho eliShumi Dut. 9:17)—umqondiso wamnqophiso owaphulweyo (Dut. 32:19). “Ukubonakalisa ukusicekisa kwakhe isono sabo, wawaphosa phantsi amacwecwe amatye, aza ophuka emehlweni abo bonke abantu, ngalo ndlela ebonakalisa ukuba, njengoko bewaphule umnqophiso wabo noThixo, ngokunjalo noThixo uwaphule umnqophiso waKhe kunye nabo.”—Ellen G. White, Patriarchs and Prophets, p. 320. Ngoko, into yokuba uThixo axelele uMoses ukuba aqingqe amacwecwe amatsha

“njengawokuqala” nokubhala kuwo amazwi ayekwawokuqala ibonisa ukuba uThixo wabaxolela abantu baKhe kwaye wayengekagqibi ngabo, nkqu nangoko.

`Funda: kuDuteronomi 10:14–16. Uthini uThixo kubo? Yintoni intsingiselo yemifanekiso uYehova awayisebenzisa apha?`

Kukho ingxube-vange yemifanekiso apha: inyama yokwalusa, intliziyo, intamo. Noko kunjalo, ingcamango icacile. Ulwaluko yayiluphawu lomnqophiso, kodwa yayiluphawu olungaphandle. UThixo wayefuna iintliziyo, oko kukuthi, iingqondo zabo, intando yabo, uthando lwabo. Umfanekiso wentamo elukhuni ngokulula wawukhombe kwindlela ababeneenkani ngayo ekungafunini kwabo ukuthobela uYehova. Kwaye, ikakhulu, apha nakwenye indawo, uYehova wayebaxelela ukuba bayeke ukuba ngokhwele-cingweni baze bamkhonze ngentliziyo yabo yonke nangomphefumlo.

`Cinga ngazo zonke izihlandlo iNkosi ekuxolele ngazo izono zakho. Lo nto mayikuxelele ntoni ngobabalo lwaKhe?`