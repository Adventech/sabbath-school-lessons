---
title:  Abantu baKhe Ababodwa
date:  13/10/2021
---

Kunzima kuthi namhlanje ukuqonda kakhulu into elaliyiyo ihlabathi lamandulo ngexesha uSirayeli wayebhadula entlango. Ukuba izikumkani ezipheleleyo zagaleleka zaphinda zadlula, kwasala kuphela amanxuwa (ukuba akhona), yintoni esinokuyazi ngoninzi lweentlanga ezincinane ezingabahedeni ezazihlala kwindawo enye noSirayeli?

Akukuninzanga, kodwa sazi nto nye: aba bantu babetshone lee kubuhedeni, oothixo abaninzi nezenzo ezihlazisayo ngokupheleleyo, ezaziquka ukwenz’idini ngomntwana. Zama ukucinga ngendlela elihlazo nekhohlakele ngayo inkcubeko nenkolo enokwenza oko kubantwana bayo, ikwenza oko egameno lesithixo esithile!

Yiyo lo nto, ngoku gqolo, kuyo yonke imbali kaSirayeli wamandulo, uYehova wabalumkisa abantu baKhe ukuba bangalandeli izenzo zeentlanga ezibangqongileyo. “ ‘Xa uthe wafika kulo ilizwe akunikayo uYehova uThixo wakho, uze ungafundi ukwenza amasikizi ezo ntlanga’ ” (Dut. 18:9).

Yaye kwakungenxa yokuba uThixo walunyula oluhlanga ngenjongo eyodwa. Ngokungena kumnqophiso noThixo, babezakuba ngabantu abayinqobo, ingqina kwihlabathi ngoThixo odale izulu nomhlaba-uThixo ekuphela kwaKhe.

`Funda: kwiDuteronomi 26:16–19. Bushwankathelwe njani kwezi ndima ubudlelane bomnqophiso phakathi koThixo noSirayeli? Ukuthembeka kwabo kumnqophiso kwakuzakubonakaliswa kuhlobo lwabantu abazakuba lulo? Kanjalo, zifundo zini esinokuzithathela zona apho?`

Kunikisa umdla ukuba uMoses aqale ezi ndima zine ngamazwi athi “namhlanje,” kanye ngoku, kwakhona, uThixo uyakuyalela ukuba uzenze ezi zinto (uyayiphinda le ngcamango kwindima ye-17). Ebesoloko ebayalela ukuba benze ezi zinto. Kwakungathi ubaxelela ukuba badinga ukuzibophelela ngalo mzuzu, kwakhona, ukuba babe ngabantu abathembekileyo, abangcwele, nabayinqobo, okwenene esona sizathu siyingxamu yobukho babo njengohlanga lomnqophiso. Babekuphela kohlanga, njengohlanga, olwalumazi uThixo wokwenene nolwaluyazi inyaniso ngalo Thixo nendlela awayefuna baphile ngayo abantu. Eneneni, babengenayo kuphela “inyaniso yangoku” koko kwakufuneka, ngokwendlela yabo, baqulathe lo nyaniso ade uYesu, “iNyaniso” ngokwaKhe (Yohane 14:6), afike.

`Kutheni le nto ingcamango yokuzibophelela “namhlanje” kuThixo namabango omnqophiso wakhe zisabalulekile nakuthi, “namhlanje.”?`