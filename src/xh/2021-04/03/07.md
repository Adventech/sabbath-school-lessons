---
title:  Ukujula Nomcabango
date:  15/10/2021
---

“Umoya wobukhoboka uzalwa kukufuna ukuphila ngokungqamene nenkolo engqongqo, ngokuzama ukufezekisa amabango omthetho ngamandla ethu. Kukho ithemba kuthi kuphela xa sisiba phantsi komnqophiso ka-Abraham, ongumnqophiso wobabalo ngokholo kuYesu Kristu. Igospile eyashunyayelwa ku-Abraham, awaba nethemba ngayo, yayi yigospile enye nale ishunyayelwa kuthi namhlanje, esinethemba ngayo. U-Abraham wakhangela kuYesu, okwa yiMbangi noMgqibelelisi wokholo lwethu.”—Ellen G. White Comments, The SDA Bible Commentary, vol. 6, p. 1077.

“Ngaphambi kokwandlalwa kweziseko zehlabathi, uYise noNyana bamanyana kumnqophiso wokukhulula umntu xa ethe woyiswa nguSathana. Baxhawulana ngezandla zabo kwisibhambathiso esindilisekileyo sokuba uKristu abe sisibambiso soluntu. Esi sibhambathiso uKristu usifezekisile. Xa emnqamlezweni wayedanduluka, ‘Kugqutyiwe,’ wayebhekisa kuYise. Umanyano lwenziwe ngokupheleleyo. Ndiyenzile intando yaKho,  Thixo Wam. Ndiwugqibile umsebenzi wenkululo. Ukuba ubulungisa baKho banelisekile, ‘Ndithanda ukuba nabo abo undinike bona, babe nam, apho ndikhona mna’ Yohane 19:30; 17:24.”—Ellen G. White, The Desire of Ages, p. 834.

**Imibuzo Yokuxoxwa**

`Gxila kwingcamango yokuba kwangaphambi kweziseko zehlabathi, uYise noNyana “bamanyana kumnqophiso” wokusikhulula ukuba uluntu luthe lwawa. Kutheni le nto oko kukhuthaza ngeyona ndlela kuthi? Oku makusifundise ntoni kangangendlela uThixo afuna ngayo ukuba sisindiselwe ebukumkanini baKhe?`

`Njengebandla laBalindi, kungeziphi iindlela ekufuneka sizalise indima ekwakufuneka uSirayeli wamandulo eyifezekise ngexesha lakhe? Singafunda njani ukuphepha iimpazamo abazenzayo?`

`Kutheni le nto igospile namadinga egospile egundoqo ngeyona ndlela kwingcamango yoMnqophiso oMtsha iphela? Zeziphi iindima onokuzifumana kwiTestamente eNtsha ezibonisa ukuba umthetho nentobelo kumthetho zange zibhangiswe kuMnqophiso oMtsha, njengoko kuthe tshitshilili ukufundisa okunjalo kwamanye amaKristu? Ucinga ukuba kutheni le nto intlaninge yamaKristu isithi igospile iyasitshitshisa isidingo sokugcina iMithetho eliShumi?`