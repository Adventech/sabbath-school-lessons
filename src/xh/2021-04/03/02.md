---
title:  Umnqophiso NeGospile
date:  10/10/2021
---

Kuyo yonke iBhayibhile, umnqophiso negospile zibonakala zihamba kunye. Nangona ingcamango yomnqophiso yayikho kwangaphambi kohlanga lukaSirayeli (umzekelo, umnqophiso noNowa), yaye nangona idinga lomnqophiso lenziwa ngaphambi kobukho bohlanga lukaSirayeli, yayivakaliswa ngokutshatsheleyo kunxibelelwano lukaThixo nabantu baKhe, ukususela kooyise, amanyange.

Kwaye nkqu nasekuqaleni, inyaniso engunqontsonqa kumnqophiso yayiyigospile: usindiso ngokholo kuphela.

`Funda: kwiGenesis 12:1–3, Genesis 15:5–18, namaRoma 4:1–5. Dinga lini lomnqophiso elenziwa ku-Abram (kamva u-Abraham), kwaye ityhilwe njani igospile kweli dinga lomnqophiso?`

U-Abraham wamkholelwa uThixo, wakholelwa kumadinga kaThixo kuye, waza ngalo ndlela wagwetyelwa phambi koThixo. Esi sibhengezo, noko kunjalo, yayingelobabalo lunexabiso eliphantsi: u-Abraham wazama ukuphakamisela phezulu icala lakhe lomnqophiso ngentobelo, efana nale idandalaziswe kwiGenesis 22, kwintaba yeMoriya. Konke oku, nangona “ukholo lwakhe lwabalelwa ebulungiseni” (Rom. 4:5). Yiyo lo nto kwiinkulungwane emva koko, uPawulos wasebenzisa u-Abraham njengomzekelo wento okuyiyo ukuphila ngamadinga omnqophiso awawenzayo uThixo nabantu baKhe.

Lo mxholo uhlokoma kwiBhayibhile yonke. UPawulos wayivelisa kwakhona kumaGalati 3:6, apho kwakhona acaphula uGenesis 15:6, ngokholo luka-Abraham “olwabalelwa . . . kuye ebulungiseni,” aze abuyele emva kwidinga elenziwa kuqala ku-Abraham ngeentlanga zonke ezizakusikeleleka ngembewu yakhe (Gal. 3:9). La madinga omnqophiso enziwa kumntu wonke, umYuda noweNtlanga, “abaselukholweni (Gal. 3:7) ngoko ke, abagwetyelwe ngokholo kungekho misebenzi yamthetho-nokuba banoxanduva kangakanani na, ngenxa yomnqophiso, lokuthobela umthetho.

Nkqu naxa uYeremiya ethetha ngomnqophiso omtsha, ukwenza oko kumbandela womthetho: “ ‘Nguwo ke lo umnqophiso, endiyakuwenza nendlu kaSirayeli emva kwaloo mihla, utsho uYehova: ndiyakuwubeka umyalelo wam embilinini yabo, ndiwubhale ezintliziyweni zabo, ndibe nguThixo wabo, babe ngabantu bam’ ” (Yer. 31:33), intetho ebonakalisayo ebuyela emva kwincwadi yeLevetikus, “Ndohamba phakathi kwenu, ndibe nguThixo wenu, nina nibe ngabantu bam” (Lev. 26:12).

`Ingcamango yomthetho ongumnqophiso negospile zingena njani gingci kunye kwiSigidimi seeNgelosi eziNtathu zeSityhilelo 14, isigidimi sesilumkiso sokugqibela sikaThixo ehlabathini?`