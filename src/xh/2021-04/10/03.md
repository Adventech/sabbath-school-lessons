---
title:  Ngokuphathelele Kwimihla Yamandulo
date:  29/11/2021
---

KwiDuteronomi 4, sifunde iziyalo ezimangalisayo uYehova awazinika abantu baKhe ngoMoses ngokuphathelele kumalungelo abo amakhulu njengabantu abanyuliweyo bakaThixo. Ubakhulule eYiputa “ ‘ngezilingo, nangemiqondiso, nangezimanga, nangemfazwe, nangesandla esithe nkqi, nangengalo eyolukileyo, nangokoyikeka okukhulu, njengako konke akwenzileyo kuni uYehova uThixo wenu eYiputa, emehlweni akho?’ ” (Dut. 4:34). Ngamanye amazwi, uThixo akakwenzelanga into enkulu kuphela, uyenze ngeendlela ezinokukunceda ukuba ukhumbule, ungalibali, izinto ezinkulu akwenzele zona.

`Funda: Zeziphi kwiDuteronomi 4:32-39. UYehova wayebaxelela ukuba bakhumbule ntoni, yaye kutheni le nto kwakubaluleke ngolohlobo ukuba bazikhumbule ezi zinto?`

UMoses ubalathisa emva abantu kuyo yonke imbali, nkqu nendalo ngokunokwayo, aze ababuze, umbuzo-buciko, ukuba into enjalo ikhe yenziwa na kwimbali njengoko kwenzekileyo kubo. Eneneni, uyabaxelela ukuba babuze; oko kukuthi, ukuzifundela ngokunokwabo baze babone ukuba into efana nebikhe yabehlela ikhe yenzeka na ngaphambili. Ngokubabuza imibuzo embalwa, uMoses wayezama ukuba bafikelele ekuqondeni ngokunokwabo oko uYehova abenzele kona, ize ngalo ndlela, ekugqibeleni, indlela abafanele ukumbonga nokumbulela ngayo ngenxa yemisebenzi yaKhe enobungangamsha ebomini babo.

Embindini wezo zenzo yayi kukuhlangulwa kwaseYiputa ize kanjalo, mhlawumbi ngeendlela ezithile ezikhwankqisa ngakumbi, ukuthetha kwaKhe nabo eSinayi, okwabavumela ukuba beve “amazwi aKhe phakathi komlilo.”

`Funda: kwiDuteronomi 4:40. Sishwankathelo sini, ngoko, uMoses awayefuna basenze kula mazwi ngoko uThixo abenzele kona?`

UYehova akazanga azenze zonke ezo zinto kungekho njongo. Wayebakhulule abantu baKhe, egcine icala lakhe lomnqophiso awayewumisele kunye nabo. Babekhululekile eYiputa, bezakungena kwiLizwe leDinga. UThixo wayenza eyakhe indima; ngoku babebizelwa ekwenzeni eyabo, eyayi, ngokucacileyo, kukuthobela.

`Lo mzekelo ulibonakalisa njani icebo losindiso njengoko lidandalaziswe kwiTestamente eNtsha? Yintoni awasenzela yona uYesu, yaye kufuneka sisabele njani koko asenzele kona?  (Bona kwiSityhi. 14:12.)`