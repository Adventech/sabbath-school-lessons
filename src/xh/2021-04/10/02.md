---
title:  Ukukhumbula Umnyama
date:  28/11/2021
---

Isihlandlo sokuqala livela igama “ukukhumbula” eBhayibhileni kukwiGenesis 9, xa-emva konogumbe kazwe-lonke-uYehova waxelela uNowa ukuba uzakubeka umnyama esibhakabhakeni njengomqondiso womnqophiso waKhe nomhlaba, wokuba sokube aphinde alitshabalalise ihlabathi ngonogumbe.

`Funda: kwiGenesis 9:8-17. Igama “ukukhumbula” lisetyenziswe njani apha, yaye singafunda ntoni kwindlela elisetyenziswe ngayo ngendlela ekufuneka sikhumbule ngayo oko uThixo asenzele kona?`

Eneneni, uThixo akadingi mnyama ukukhumbula idinga laKhe nomnqophiso waKhe. Wathetha nje ngentetho abanokuyinqonda abantu. Ukuba kukho nto, umyama ngowethu, njengabantu, ukuba sikhumbule isithembiso sikaThixo nomnqophiso wakhe wokungaphindi alitshabalalise kwakhona ihlabathi ngamanzi. Ngamanye amazwi, umnyama wawungowokunceda abantu bakhumbule lo mnqophiso uwodwa awenzileyo uThixo; ngalo lonke ixesha ubonakala umnyama, abantu bakaThixo bazakukhumbula, hayi nje ukugweba kukaThixo ihlabathi ngenxa yesono salo kodwa kanjalo uthando lwaKhe ngakwihlabathi nesithembiso saKhe sokungaphindi aligubungele ngamanzi kwakhona.

Yiyo lo nto, sibona apha ukubaluleka kwengcamango yokukhumbula: ukukhumbula amadinga kaThixo, ukukhumbula izilumkiso zikaThixo, ukukhumbula izenzo zikaThixo ehlabathini.

Umnyama osesibhakabhakeni ubaluleka ngakumbi namhlanje nalapho, ngenxa yokuqhubekeka kwimithetho yemvelo, uninzi lweenzulu-lwazi ziyikhaba ingcamango yokuba kwakha kwakho unogumbe ehlabathini lonke. Kunika umdla kangakanani ukuba u-Ellen G. White wabhala ukuba ngaphambi kokufika kukaNogumbe, abantu abaninzi babe nale ngcamango inye yokuba ukuqhubekeka kwemithetho yemvelo kuyayiphikisa eyoba kungakho unogumbe ehlabathi lonke. Wabhala ukuba izilumko zazixoxa ngelithi “imithetho yemvelo imiselwe ngendlela eluqilima kangangokuba noThixo ngokwaKhe akanakuyiguqula.”—Patriarchs and Prophets, p. 97. Ngenxa yoko, ngaphambi koNogumbe, abantu baxoxa, ngenxa yemithetho yemvelo, ukuba zange wakhona kwasekuqala.

Noko kunjalo, uThixo elizwini laKhe wasixelela ngoNogumbe wanika nehlabathi umqondiso, hayi owoNogumbe kuphela, kodwa owedinga laKhe lokungaphindi azise omnye. Ngalo ndlela, ukuba siyayikhumbula intsingiselo yomnyama, singanayo ingqiniseko, ebhalwe icande isibhakabhaka ngale mibala mihle, yokuba ilizwi likaThixo liqinisekile. Kwaye ukuba singalithemba iLizwi laKhe kweli dinga, kutheni le nto singenakulithemba iLizwi laKhe kuko konke asixelela kona, kanjalo?

`Kwakhona xa ubona umnyama, cinga ngamadinga kaThixo. Singafunda njani ukuwathemba onke lo madinga?`