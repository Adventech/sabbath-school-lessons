---
title:  Ukhumbule Ukuba Ube Ulikhoboka
date:  02/12/2021
---

`Funda: kwiDuteronomi 5:15; Duteronomi 6:12; Duteronomi 15:15; Duteronomi 16:3, 12; nakwiDuteronomi 24:18, 22.Yintoni ncakasana le uYehova wayefuna bangaze bayilibale, kwaye kutheni?`

Njengoko sibonileyo, kuyo yonke iTestamente eNdala, uYehova wayesoloko ezizisa iingqondo zabantu emva kwi-Eksodus, ukuhlangulwa kwabo okungummangaliso, nguThixo, eYiputa. Kude kube ngoku, kumawaka eminyaka emva koko, abagcini bobuYuda basagcina umbhiyozo wePasika, isikhumbuzo sento uYehova abenzele yona. “Nothi, nakufika ezweni aya kuninika uYehova njengoko watshoyo, niyigcine le nkonzo. Kothi, xa bathe oonyana benu kuni, iyintoni na le nkonzo kuni? Nithi ke, ngumbingelelo wepasika kuYehova, owagqitha ezindlwini zoonyana bakaSirayeli eYiputa; ekubulaleni kwakhe amaYiputa, wazihlangula izindlu zethu’ ” (Eksod. 12:25–27).

Kwibandla namhlanje, iPasika luphawu lohlangulo esilunikwe nguKristu: “Kuba nathi siyibingelelwe neyethu ipasika, enguKristu” (1 Kor. 5:7).

`Funda: kuma-Efese 2:8-13. La maKristu angaweeNtlanga axelelwa ukuba mawakhumbule ntoni? Ifana njani noko amaHebhere ayekuxelelwe kwiDuteronomi ukuba akukhumbule, ngokunjalo?`

UPawulos wayefuna aba bantu bakhumbule oko uThixo abenzele kona kuKristu, oko abasindise kuko, noko banako ngoku ngenxa yobabalo lukaThixo kubo. Njengakubantwana bakaSirayeli, yayi ngeyiyo nayiphi into abanayo nekubo eyayibancoma kuThixo. Endaweni yoko, yayi lubabalo lukaThixo kuphela, abalunikiweyo, nangona babe “ngabasemzini kuyo iminqophiso yedinga,” olwalubenza babe yile nto babeyiyo kuKristu Yesu.

Nokuba ngamaYuda entlango, amaKristu e-Efese, okanye aBalindi naphi ehlabathini, kubaluleke kanjani kuthi ukuba sisoloko sikhumbula, singalibali, into asenzele yona uThixo kuKristu. Yiyo lo nto, ngoko, sinala mazwi: “Bekusilungele ukuba sichithe iyure mini nganye sicamngca ngobomi bukaKristu. Kufuneka sibuthathe ingongoma nganye, size sivumele ingqondo iqonde isiganeko ngasinye, ngokukodwa ezi zokugqibela. Xa ngoko sigxila kulo mbingelelo waKhe mkhulu ngenxa yethu, ingqiniseko yethu ngakuYe izakuthi gqolo ngakumbi, uthando lwethu luhlaziyeke, size sizaliswe ngokunzulu ngomoya waKhe.”—Ellen G. White, The Desire of Ages, p. 83.