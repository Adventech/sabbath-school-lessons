---
title:  “Kubhaliwe Kwathiwa”
date:  12/12/2021
---

`Funda: kuMateyu 4:1-11. UYesu waphendula njani kwizihendo zikaSathana entlango, kwaye siyintoni isifundo esibalulekileyo apha kuthi kwimpendulo yaKhe?`

UYesu zange axoxe noSathana okanye amphikise. Wasuka wacaphula isiBhalo kuba, njengeLizwi likaThixo, “liphilile, lisebenza, libukhali ngaphezu kwamakrela onke antlangothi mbini” (Heb. 4:12). Kwaye kwimeko nganye iLizwi awalicaphulayo lalikwiDuteronomi. Kunika umdla kangakanani ukuba uYesu, entlango, akhethe ukucaphula iindima ezanikwa uSirayeli entlango, ngokunjalo.

Kwisihendo sokuqala, uYesu walatha kwiDuteronomi 8:3. UMoses wayebalisa kuSirayeli wamandulo indlela uYehova ababonenele ngayo kuyo yonke loo minyaka entlango, kuquka nokubanika imanna-konke kuyinxalenye yokubaphucula, njengoko uYehova wayefuna ukubafundisa izifundo zakwamoya. Kwaye phakathi kwezo yayi kukuba “akaphili ngasonka sodwa umntu, uphila ngamazwi onke aphuma emlonyeni kaThixo.” UThixo wanondla ngokutya kwasemzimbeni, kodwa kanjalo uninika isondlo sakwamoya. Aninakuthatha kuphela esi sokuqala singekho esesibini. UYesu wasebenzisa umfuziselo wesonka njengenguqu kwiDuteronomi nokukhalimela uSathana nentandabuzo awayezama ukuyibethelela kuYesu.

Kwisihendo sesibini, uYesu ubuyela emva kwiDuteronomi 6:16, nalapho uMoses wakhombisa abantu emva kuvukelo lwabo eMasa (bona kwi-Eksod. 17:1–7), esithi, “ ‘Nize ningamlingi uYehova uThixo wenu, njengoko namlingayo eMasa.’ ” Igama elimele “ukulinga” linokuthetha “ukuzama” okanye “ukuvavanya.” UYehova wayesele ebabonisile, ngokuthe rhoqo, amandla aKhe nokulungela ukubaxhasa; noko kunjalo, qho kuqhambuka ingxaki, babekhala-“ ‘uYehova ukho na phakathi kwethu, akakho, kusini na?’ ” (Eksod. 17:7). Kwaye kukwelo bali awathi uYesu warhola khona ukukhalimela uSathana.

Kwisihendo sesithathu, uSathana kwesi isihlandlo wayefuna uKristu aqubude anqule yena. Intyilelo ephandle necace ngolo hlobo yokuba ngokwenene wayengubani nokuba ngokwenene wayefuna ntoni! Endaweni yokuphikisana, uYesu ukhalimela uSathana aze kwakhona abuyele kwiLizwi likaThixo, kwiDuteronomi, apho uYehova wayelumkisa abantu baKhe ngokuyakwenzeka ukuba bathe bawa banqula abanye oothixo. “ ‘UYehova uThixo wakho uze umoyike, umkhonze, ufunge igama lakhe’ ” (Dut. 6:13) oko kukuthi, Yena, Yena yedwa.

`Singafunda njani ukuzuza amandla ngakumbi kubomi bethu ngokufunda kwethu iLizwi likaThixo ukuze sibonakalise ngokupheleleyo ngakumbi isimilo sikaYesu size, njengaYe, sizichase izihendo zikaSathana?`