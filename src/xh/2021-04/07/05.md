---
title:  Ikhoboka eYiputa
date:  10/11/2021
---

Kwincwadi yeDuteronomi, umxholo omnye uyavela uphinde uvele kwakhona: lowo wokukhulula kukaYehova abantu baKhe amaSirayeli kwilizwe laseYiputa. Ngokuthe rhoqo, bakhunjuzwa ngoko uThixo abenzele kona: “ ‘ “Wasikhupha uYehova eYiputa ngesandla esithe nkqi, nangengalo eyolukileyo, nangokoyikeka okukhulu, nangemiqondiso nangezimanga” ’ ” (Dut. 26:8; bona kanjalo kwiDut. 16:1–6).

Kuyo yonke iTestamente eNdala, enyanisweni, ibali le Eksodus lichazwa njengohlangulo lukaThixo olunamandla, ngobabalo lwaKhe, kubukhoboka nengcinezelo yaseYiputa: “Ngokuba ndaninyusa ezweni laseYiputa, ndanikhulula endlwini yobukhoboka” (Mika. 6:4).

Nkqu nakwiTestamente eNtsha, le ngcamango iyavela, nalapho i-Eksodus yaseYiputa ngamandla kaThixo amakhulu iluphawu losindiso ngokukholwa kuKristu: “Ngokholo baluwela uLwandle oluBomvu, kwanga kusemhlabeni owomileyo; athe amaYiputa, athi akukulinga oko, antywiliselwa” (Heb. 11:29; bona kanjalo 1 Kor. 10:1–4).

`Funda: kwiDuteronomy 5:6–22, apho uMoses aphinda umthetho, iMithetho eliShumi, isiseko esimiselweyo somnqophiso wabo noYahew. Qaphela umthetho wesine nesizathu sawo esinikezelwe apha. Kuthiwani apho, nto leyo etyhila inyaniso yomthetho nobabalo?`

UMoses uphinda umthetho ocacileyo wokuphumla ngeSabatha yomhla wesixhenxe, kodwa uwunika ugxininiso olongezekileyo. Oko kukuthi, nangona ubhalwe elityeni kwi-Eksodus, apha uMoses uyanaba koko bebesele bekunikiwe. Gcinani iSabatha, hayi nje kuphela njengesikhumbuzo sendalo, kodwa njengesikhumbuzo senkululo yaseYiputa. Ubabalo lukaThixo lwabasindisa eYiputa lwaza lwabanika uphumlo kwimisebenzi yabo (Heb. 4:1–5). Ngoku, ngokusabela kwabo kubabalo abanike lona uThixo, kwakufuneka badlulisele olo babalo kwabanye.

Kule imeko, ngoko, iSabatha yomhla wesixhenxe ayibi nje luphawu olunamandla lwendalo kuphela kodwa uphawu olunamandla lwenkululo nobabalo. Wonke ubani ekhayeni, hayi nje abantwana, kodwa izicaka, izilwanyana, nkqu nabaphambukeli abaphakathi kwabo, banokuphumla. ISabatha idlulisela kwabanye ubabalo olwanikwa amaYuda, kanjalo, nakwabo bangaphandle kubantu bomnqophiso ngokunokwabo. Yaye ifumaneka embindini womthetho kaThixo. Oko uThixo abenzele kona ngobabalo, kufuneka bakwenzele abanye. Ilula ngolo hlobo.

`Funda kuMateyu 18:21–35. Kungayiphi indlela othe ummiselo okulo mzekeliso watyhilwa ngayo kumthetho weSabatha, ngokukodwa njengoko kugxininiswe kwiDuteronomi?`