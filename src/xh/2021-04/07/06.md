---
title:  Akungabulungisa Bakho
date:  11/11/2021
---

Esizikithini senkolo yobuKristu, kuyo yonke inkolo yeBhayibhile, eneneni, ngumxholo omkhulu wokugwetyelwa ngobabalo kuphela. “Kuba sithini na isiBhalo? Sithi ke, wakholwa u-Abraha kuThixo, kwaza oko kwabalelwa kuye ebulungiseni” (Rom. 4:3).

U-Ellen G. White wayidandalazisa ngokuyindumasi ngale ndlela: “Yintoni ukugwetyelwa ngokholo? Ngumsebenzi kaThixo ekulahleni eluthulini ubuqaqawuli bomntu, aze enzele umntu oko kungekho semandleni akhe ukuba azenzele. Xa abantu bezibona ukungabi nto kwabo, bakulungele ukwambathiswa ngobulungisa bukaKristu.”—Ellen G. White, The Faith I Live By, p. 109.

Ngaphandle kwamathandabuzo, xa ugqala ukuba ungubani uThixo, nendlela angcwele ngayo, xa ethelekiswa nento esiyiyo, kwakunye nendlela esingengcwele ngayo xa sithelekiswa naYe-bekuzakufuneka isenzo esimangalisayo sobabalo ukusindisa thina. Yaye sayenza: eso senzo sobabalo senzeka emnqamlezweni, uKristu, ongomsulwa, efela izono zonobutyala.

`Unale meko engqondweni, funda kwiDuteronomi 9:1-6. Uthini uMoses ebantwini apha, nto leyo etyhila ngendlela emangalisayo inyaniso yobabalo lukaThixo kwabangafanelekanga? Okwenzeka apha kuwubonakalisa njani ummiselo wokugwetyelwa ngokholo?`

Ukuba ubani unokushwankathela imfundiso kaPawulos kwigospile, mhlawumbi ingafumaneka kwibinzana elikwiDut 9:5, “Akungabulungisa bakho, nokuthi tye kwentliziyo yakho” ukuba akusindise uThixo. Endaweni yoko, uzakukwenza oko ngenxa yezithembiso “zendaba ezilungileyo ezingunaphakade” (IsiTyhi. 14:6), isithembiso esinikezelwe kuthi “engenzi ngokwemisebenzi yethu, esenza ngokweyakhe ingqibo, nobabalo, esababalwa ngalo ngoKristu Yesu phambi kwamaxesha aphakade” (2 Tim. 1:9; bona kanjalo kuTito 1:2). Ukuba isithembiso sanikezelwa kuthi “ngaphambi kwamaxesha aphakade,” ngokuqinisekileyo ibingenakuba ngokwemisebenzi yethu ngokuba sasingekabikho kwa ukubakho “ngaphambi kwamaxesha aphakade,” ngalo ndlela singenamisebenzi.

Ngamafutshane, nangona uneziphene, iimpazamo, iintamo ezilukhuni, iNkosi izakukwenzela lo msebenzi umangalisayo kuwe. Ngoko ke, ngenxa yoko, iNkosi iyalela ukuba uyithobele kunye nemithetho Yayo. Isithembiso sele sinikezelwe, sadluliswa: imisebenzi yakho, intobelo yakho, nokuba bezilunge kangakanani na (ezinjalo), azingonobangela wosindiso lwakho. Ndaweni yoko, zisisiphumo.

INkosi yakusindisa ngobabalo; ngoku, umthetho wakhe ubhaliwe entliziyweni yakho nomoya wakhe ukuxhobisa, hamba uyokuthobela umthetho waKhe.