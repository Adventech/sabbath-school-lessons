---
title:  UMthetho Ezulwini
date:  07/11/2021
---

UThixo nguThixo wothando, yaye uthando ngummiselo otshatsheleyo wesimilo saKhe nesiseko solawulo lwaKhe. Kwaye ngenxa yokuba uThixo efuna simthande nathi, usidale sazizidalwa ezinokuziphatha nezinenkululeko yokuziphatha, inkululeko ehamba nothando.

Kwaye esizikithini sengcamango yenkululeko yokuziphatha kukho umthetho wokuziphatha. Iingceba zamasuntswana angaphantsi, amaza olwandle, iikhangaru, nangona zilandela umthetho wemvelo kwinqanaba elithile, azilandeli okanye azidingi mthetho wakuziphatha. Kuphela zizidalwa ezinokuziphatha eziwudingayo, nto leyo esisizathu sokuba nkqu nasezulwini uThixo abe nomthetho wokuziphatha weengelosi.

`Funda: kuHezekile 28:15, 16, othetha ngokuwa kukaKhwezi ezulwini. “Ubugqwetha” bafumaneka kuye, yaye naye “wona.” Ukusetyenziswa kwala magama apha, kwimeko yasezulwini, kutyhila ntoni ngobukho bomthetho wokuziphatha ezulwini?`

Omabini “ubugqwetha” “nokona” ngamagama asetyenziswa apha phakathi kwethu bantu. Kodwa isiBhalo sasebenzisa kwala magama manye koko kwenzekayo ezulwini, kwenye inxalenye yendalo ngokwayo. Oku kufuneka kusixelele into malunga noko kukhoyo ezulwini, kunye nasemhlabeni.

`“Sithini na ke? Umthetho usisono na? Nakanye! Ke ngendingasazanga isono, ukuba bekungengamthetho; kuba nenkanuko ngendingayazanga, ukuba umthetho ubungatshongo ukuthi, Uze ungakhanuki” (Rom. 7:7). Kanjalo, le ngcamango inye, phantse ngokwemfundiso, ingakho njani ezulwini, apho izidalwa ezinokuziphathaiingelosi-zikho khona?`

Njengoko u-Ellen G. White etyatyadula: “Intando kaThixo ibonakaliswe kwimibhalo yomthetho waKhe ongcwele, yaye imimiselo yalo mthetho yimimiselo yasezulwini. Iingelosi zezulu azifikeleli kulwazi olutshatsheleyo ingekuko ukwazi intando kaThixo, kwaye ukwenza intando yaKhe ngumsebenzi otshatsheleyo ezisebenzisa kuwo amandla azo.”—Thoughts From the Mount of Blessing, p. 109.

Ezulwini, emhlabeni-nokuba kuphi: ukuba uThixo unezidalwa ezinokuziphatha, uzakuba nomthetho wokuziphatha ukulawula zona, kwaye ukwaphula loo mthetho, ezulwini okanye emhlabeni, kusisono.

`Kutheni ingcamango yomthetho wokuziphatha ingenakwahlulwa kwingcamango yezidalwa ezinokuziphatha? Ngaphandle kwaloo mthetho, yentoni ebezakuxela indlela eyiyo yokuziphatha nendlela engeyiyo?`