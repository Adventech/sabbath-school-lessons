---
title:  UBhahali-pehore
date:  01/11/2021
---

KwiDuteronomi 4:3, 4, abantwana bakaSirayeli bongezelwa isixa esithile sesifundo sembali, ukusebenza njengesikhumbuzo sezolo nazo naziphina iinyaniso zasemoyeni neziphathekayo abanokuzifunda kuso.

`Funda: kwiNumeri 25:1–15. Kwenzeka ntoni, yaye zeziphi iinyaniso zasemoyeni neziphathekayo ekwakufanele bezithathile kulo dulubhentsu?`

Nokuba asonwabi kangakanani na ngamabali kaSirayeli okutshayela inxalenye yeentlanga ezingabahedeni ezazibarhangqile, le ngxelo ngokuqinisekileyo iyanceda ukucacisa ingqiqo ehamba nomyalelo. USirayeli kwakufuneka abe lingqina kwiintlanga ezibarhangqileyo ezingabahedeni ngoThixo wenyaniso-uThixo ekuphela kwakhe. Kwakufuneka babe ngumzekelo wokubonisa into okuyiyo ukunqula uThixo wokwenene. Endaweni yoko, ngokunamathela kwizithixo zabahedeni ababerhangqwe ngabo, bathi rhoqo ukusoloko besiwa kuvukelo oluphandle Kanye ngakuThixo lo kwakufuneka bembonakalise ehlabathini.

Nangona ibinzana “ukuhenyuza” lusoloko lunentsingiselo yakwamoya, ngelithi uSirayeli walandela izithixo nezenzo zobuhedeni (bona kuHos. 4:12– 14), kule imeko ulwimi (nakulo lonke ibali) lubonisa ukuba kwakukho ukona kwezesondo, ubuncinane ekuqaleni. Kwakhona apha, uSathana waxhaphaza imvelo ewileyo yomntu, esebenzisa abafazi babahedeni ukurhwebesha amadoda, awathi ngokuqinisekileyo avul’ikroba ngokunokwawo uba mawahendwe.

Ngaphandle kwamathandabuzo, isenzo sohenyuzo ngokwasemzimbeni sehla saluhenyuzo lasemoyeni, kanjalo. Abantu ababandakanyekayo bathi kamva barhintyeleka kwizenzo zonqulo lobuhedeni nalapho uSirayeli “azibandakanye ke noBhahali-pehore;” oko kukuthi, ngandlel’ithile banamathela kulo thixo wobuxoki de babingelela kuye. Kwinto yonke ababeyifundisiwe nababeyixelelwe, bakulungela ukuyilahla yonke kubushushu bentshisakalo nenkanuko.

Oku kwenzeka njani? Ngokulula. Ngokwenza lukhuni izazela zabo kwisono sokuqala, esi sasenyameni, babevuthelwe ukuwa kwesi samva, esakwamoya, ekufanele ukuba sasingowona mgomo kaSathana. Bawa kakhulu kangangokuba, ngokwendima le, enye indoda yeza nenkazana yomMidiyane kanye enkampini ngokwayo, phambi koMoses, naphambi kwabantu ababelila ngaphandle komnquba.

`Iingqondo nemizimba yethu ziqhagamshelene ngokusondeleleneyo. Into echaphazela enye ikwachaphazela nenye. Singafunda ntoni kweli bali ngendlela ekunokuba yingozi ngayo kuthi ngokwasemoyeni ukuzaneza?`