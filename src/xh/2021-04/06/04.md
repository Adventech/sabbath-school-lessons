---
title:  Namathelani kuYehova uThixo Wenu
date:  02/11/2021
---

Amawaka ngamawaka afa kwisono sokuzibandakanya noBhahali-pohore. “Bonke abo babemlandela uBhahali-pohore” batshatyalaliswa. Noko kunjalo, uninzi zange lululandele olukreqo. Yayingobani?

`“Ke nina nanamathelayo kuYehova uThixo wenu, niphilile nonke namhla” (Dut. 4:4). Le ndima iwucacisa njani umehluko phakathi kwabo bawayo esonweni nabo bangazange bawe? Myalezo mni obalulekileyo osingisele kuthi apha ngokuphathelele kwisono nesihendo namandla kaThixo ebomini bethu?`

Qaphela umahluko phakathi kwegama “nina” kule ndima nakwindima engaphambili. “Bonke” abalandela uBhahali-pohore batshatyalaliswa; kodwa “nina nonke” nanamathelayo kuYehova niphilile. Kwakungekho khwel’ecingweni ngoko, yaye akekho, nangoku. SingakuYesu okanye asikho ngakuye (Mat. 12:30).

Igama lesiHebhere elimele “ukunamathela,” dbq, likholisa ukwalatha kukuzinikela okumandla ekunamatheleni kwinto engekho kuwe. Kwa le ngcambu inye yegama lesiHebhere isetyenziswe kwiGenesis 2:24, xa indoda izakushiya usapho lwayo ize “inamathele” kumkayo (bona kanjalo kuRute 1:14). Livele, kule imeko, izihlandlo ezine ngakumbi kwiDuteronomi (Dut. 10:20, Dut. 11:22, Dut. 13:4, Dut. 30:20), yaye kwisihlandlo ngasinye ingcamango iyafana: bona, abantu, kwakufuneka banamathele (batshele) kuThixo wabo. Oko kukuthi, kwakufuneka bezinikele kuYe baze bafumane amandla nokomelela kuYe.

Okubalulekileyo ukuba sikukhumbule kukuba abantu ngokunokwabo bayintloko yesenzi: kufuneka banamathele. Kufuneka bakhethe “ukunamathela” kuYehova, baze ngamandla nokomelela kwaKhe, bakhwebuke ekuweni esonweni.

`Funda: kuYuda 24 no-1 Korinte 10:13. Yintoni ethethwa apha kwiTestamente eNtsha ekwafumaneka kwiDuteronomi 13:4?`

UThixo uthembekile; uThixo unako ukusigcina singawi. Kodwa kufuneka senze ukhetho olusezingqondweni, njengoko benzayo abathembekileyo kuBhahali-pohore, banamathela kuThixo. Ukuba kunjalo, singaqiniseka ngoko ukuba, nokuba sesiphi isihendo, sinako ukuhla sithembekile.

`Izinto ezifana nomthandazo, ukufunda iBhayibhile, unqulo nobudlelane zisinceda njani ekunamatheleni kuYehova?`