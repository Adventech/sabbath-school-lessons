---
title:  Ize Ningongezi okanye Ninciphise
date:  31/10/2021
---

`Funda: kwiDuteronomi 4:1, 2. Sesiphi isilumkiso esitsolileyo awabanika sona uYehova ngokuphathelele “kwimimiselo namasiko” aKhe, kwaye kutheni oku kuyinto abalunyikiswa ngayo zisuka nje? (bona kanjalo kwiDut. 12:32.)`

UYehova ubaxelela ukuba bathobele “imimiselo namasiko” kwaye bangongezi okanye banciphise kuwo. Kutheni ethetha oko nje? Kakade, kutheni ubani engathanda ukuguqula umthetho kaThixo nje?

Kakade, impendulo siyayazi.

“USathana ebezingile engadinwa kumalinge akhe okuqhuba umsebenzi awawuqala ezulwini, wokuguqula umthetho kaThixo. Waphumelela ekwenzeni ihlabathi likholelwe kwimfundiso awayidandalazisa ezulwini ngaphambi kokuwa kwakhe, yokuba umthetho kaThixo uneziphene, yaye udinga ukuqwalaselwa kwakhona. Isixa esikhulu sabazibiza ngebandla lobuKristu, ngemo yabo, ukuba akungamazwi, sibonakalisa phandle ukuba samkele kwalo mposiso inye.”—Ellen G. White, Selected Messages, Book 2, p. 107.

Xa ucinga ngembali kaSirayeli wamandulo, uphawula ukuba ngeendlela ezininzi, bagaxeleka engxakini, ngenxa yokuba babengayinanzi nje kuphela imimiselo ethile yomthetho, nto leyo ngeenjongo eziphatheka yayikukunciphisa umthetho, kodwa babesongeza kuwo, ngendlela yokuzisa izenzo ezazingakhankanywanga emthethweni kwaye oko, eneneni, ekugqibeleni kwakhokelela ekophuleni umthetho.

`Funda: kuMateyu 15:1–9. Siwubona njani apha umzekelo wommiselo, nangona kukwenye imeko, awalumkisa ngawo uMoses abantwana bakaSirayeli?`

Xa amaHebhere athi kamva afika kwilizwe ayethenjiswe lona, ayevamise ukungananzi iziyalo ezitsolileyo, umzekelo, ngonqulo-zithixo. Ngenxa yoko, alandela izenzo ezininzi zobuhedeni, ngamanye amaxesha njengenxalenye yoko kuthathwa njengonqulo lwabo kuYahweh. Ngexesha likaYesu, noko kunjalo, babongeze zonke iintlobo zezithethe zabantu ezathi, njengoko uYesu ngokwaKhe watshoyo, “ziwuphangile ke igunya umthetho kaThixo.”

Nokuba kungoluphina uhlobo, ukongeza okanye ukunciphisa, umthetho waguqulwa, lwaza uhlanga lathwala imiphumela yoko.

`Kungaziphi iindlela ekufuneka silumkele ukongeza okanye ukunciphisa koko uThixo asixelele kona?`