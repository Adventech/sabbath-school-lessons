---
title:  Yena Wasithanda Kuqala
date:  19/10/2021
---

Nkqu naphakathi kwemimiselo nemiqathango ekwiDuteronomi nezikhuthazo ezazilumkisa uhlanga lwamaYuda ukuba luthobele “imithetho yaKhe, imimiselo yaKhe, namasiko aKhe,” kwakufuneka kuqala bathande uThixo ngentliziyo yabo yonke, ngomphemfumlo, nangamandla. Eneneni, babenezizathu ezihle zokwenza kanye oko.

`Funda: kwiDuteronomi 4:37; Duteronomi 7:7, 8, 13; Duteronomi 10:15; Duteronomi 23:5; noDuteronomi 33:3. Ezi ndima zifundisa ntoni ngothando lukaThixo kubantu baKhe?`

Rhoqo kwiDuteronomi, uMoses wabaxelela abantu ngothando lukaThixo kooyise nakubo. Kodwa ngokungaphezulu kunamazwi kuphela, uYehova walutyhila olu thando ngezenzo zaKhe. Oko kukuthi, nkqu naphakathi kweziphoso zabo, amagqwidigqwidi abo, izono zabo, uthando lukaThixo ngakubo zange lugungqeuthando olwadandalaziswa ngokumandla kwimpatho yaKhe ngakubo.

`“Thina siyamthanda, ngokuba yena wasithada kuqala” (1 Yohane 4:19). Le ndima isinceda njani ekuqondeni isizathu sokuba simthande uThixo?`

Uthando lukaThixo ngakuthi lwabakho ngaphambi kobukho bethu, ngenxa yokuba icebo losindiso laqhushekwa kwantlandlolo ngaphambi “kokusekwa kwehlabathi” (Efe. 1:4).

Njengoko u-Ellen G. White watshoyo: “Icebo lokukhululwa kwethu lalingesosivelamva sengcinga, icebo elaqulunqwa emva kokuwa kuka-Adam. Yayikukutyhilwa ‘kwemfihlelo ibifihliwe kwasephakadeni.’ Rom. 16:25. Yayikukutyhilwa kwemimiselo eyayisisiseko setrone kaThixo kususela kwasemaphakadeni.”—The Desire of Ages, p. 22.

Indlela esinethamsanqa ngayo sisonke eyokuba uThixo, ngokwenene, uThixo wothando, uthando olukhulu kangangokuba aye emnqamlezweni ngenxa yethu, uthando oluzincamayo nalapho wathi “wazithoba, waba ngolulamileyo, wada wesa ekufeni, ukufa ke kwasemnqamlezweni” (Fil. 2:8). Ngoko ke, namhlanje thina sinentyilelo yothando lukaThixo ngakuthi, mhlawumbi abangazanga bacinga nokucinga ngayo abantwana bakaSirayeli.

`Endaweni yokuba luthando, ngekunjani ukuba uThixo ebeyintiyo okanye uThixo ebengakhathali? Eli hlabathi beliyakuba luhlobo olunjani? Kutheni le nto intyilelo yothando lukaThixo ngakuthi iyinto ekufuneka, ngokwenene, sigcobe ngayo?`