---
title:  Ukuba Niyandithanda, Yigcineni Imithetho Yam
date:  20/10/2021
---

USirayeli-uhlanga luphela-lwabizelwa ekuthandeni uThixo. Kodwa oku kwakuyinto eyayinokwenzeka kuphela kumntu ngamnye. Njengomntu oyedwa onikwe intando ekhululekileyo, umSirayeli ngamnye kwakufuneka akhethe ukuthanda uThixokwaye kwakufuneka babonakalise olothando ngentobelo.

**Yintoni ezifana ngayo ezi ndima? Oko kukuthi, yintoni umxholo ofanayo kuzo?**

`Dut. 5:10`

`Dut. 7:9`

`Dut. 10:12`

`Dut. 11:1`

`Dut. 19:9`

Linokucaca ngakumbi njani iLizwi likaThixo? Kwanjengokuba uThixo engatsho nje kuphela ukuba uyasithanda koko ulutyhilile olothando kuthi ngoko akwenzileyo nasakwenzayo, abantu bakaThixo, nabo, kufuneka babonakalise ukumthanda kwabo uThixo ngezenzo zabo. Kwaye siyabona kwezi ndima ukuba ukuthanda uThixo kuqhagamshelwe ngokungenakwahlulwa kwintobelo kuYe.  Yiyo le nto, xa uYohane ethetha izinto ezifana nezi, “Kuba ukumthanda uThixo kuko ukuthi, siyigcine imithetho yakhe” (1 Yohane 5:3), okanye xa uYesu esithi, “ ‘Ukuba niyandithanda, yigcineni imithetho yam’ ” (Yohane 14:15), ezi ndima zidandalazisa ngokuphandle le mfundiso ingumongo. Uthando ngakuThixo kufuneka lusoloko lubonakaliswa ngokuthobela uThixo. Kusoloko kunjalo, yaye kuyakusoloko kunjalo. Kwaye le ntobelo ngakuThixo ithetha intobelo kumthetho waKhe, iMithetho eliShumi, equka kanjalo nomthetho wesine, iSabatha. Ukugcina umthetho wesine asibobungqongqo kumthetho ngokufanayo nokugcina nawuphi kule ilithoba.

Nangona intobelo kuwo nawuphi kwimithetho inokuba bubungqongqo, olo hlobo lwentobelo alwenziwa ngokwenene ngenxa yokuthanda uThixo. Xa simthanda uThixo ngokwenene, ngokukodwa ngenxa yoko asenzele kona ngoKristu uYesu, sinqwenela ukumthobela, kuba yinto leyo athi masiyenze.

Xa uMoses wayewaxelela rhoqo amaSirayeli ukuba athande athobele uThixo, wakwenza oko emva kokuba bekhululwe eYiputa. Oko kukuthi, uthando nentobelo yabo yayikukusabela kwinkululo abanike yona uThixo. Babekhululwe nguYehova. Ngoku kufuneka basabela ngokuthobela ngokuthembakeleyo imithetho yaKhe. Kwahlukile oko namhlanje?

`Athini amava akho ekuzameni ukuthobela uThixo? Oko kukuthi, ziyintoni iinjongo zakho ekuthobeleni uThixo? Kutheni oko kufuneka kwenziwe ngokuthanda Yena? Ndima ni, kanjalo, ukuba ikhona, ekufuneka uloyiko, luyidlale, ngendlela oluqondwa ngayo oluyiko ngokweBhayibhile?`