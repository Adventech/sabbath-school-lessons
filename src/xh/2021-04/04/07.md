---
title:  Ukujula Nomcabango
date:  22/10/2021
---

“Umnqamlezo kaKrestu uyakuba bubunzulu-lwazi nengoma yabakhululwa kuwo onke amaphakade. KuKristu ozukisiweyo bayakubona uKristu obethelelwe emnqamlezweni. Ayisoze ilityalwe eyokuba lowo umandla aKhe adala abamba amazwe angenakubalwa kwintlaninge yeendawo kwihlabathi elijikelezayo, iNtandane kaThixo, iNgangamsha yezulu, Lowo ikherubhi neserafi ezibengezelayo zivuyiswa kukumnqula-wazithoba ukuze aphakamise umtnu owileyo; ukuba wabuthwala ubutyala nehlazo lesono, nokufihlwa kubuso bukaYise, de iinkxwaleko zehlabathi elilahlekileyo zophula intliziyo yaKhe zatyumza ubomi baKhe kumnqamlezo waseKalvari. Ukuba uMenzi wamazwe onke, uMlamli wazo zonke iinjongo, athi xibilili ubuqaqawuli baKhe aze azithobe ngenxa yokuthanda umntu, oko kuyakusoloko kuxhokonxa umnqa nokunqulwa lelimiweyo. Xa iintlanga zabasindisiweyo ziyakukhangela kuMkhululi wazo zize zibone ubuqaqawuli obungunaphakade bukaYise bubengezela ebusweni baKhe; xa zibona itrone yaKhe, esuka emaphakadeni iye emaphakadeni, yaye zisazi ukuba ubukumkani baKhe abuzokuba nasiphelo, zizakudanduluka yimihlali yengoma: “Ifanele, ifanele iMvana eyaxhelwayo, yasikhulula saba ngabakaThixo ngelilelakhe igazi elinexabiso!’ ”—Ellen G. White, The Great Controversy, pp. 651, 652.

**Imibuzo Yokuxoxwa**

`Funda isicatshulwa sika-Ellen G. White esingentla. Yintoni esiyithethayo, le kufuneka isincede siqonde ukuba kutheni uthando lwethu ngakuThixo kufuneka ilolona thando lutshatsheleyo sinalo? Cinga ngokuba kuthetha ukuthini ukuba uThixo, lo “ubambe amazwe angenakubalwa kwintlaninge yezikumkani ezisesiqakaqeleni” ngulo waya emnqamlezweni ngenxa yethu. Kutheni le nto le nyaniso kufuneka ibe kwisiseko sobudlelane bethu noThixo?`

`Gxila ngakumbi kwingcamango yokuthanda nokoyika uThixo ngaxesha nye. Sizenza njani zombini, yaye kutheni kufuneka sizenze zombini?`

`Yenye into ukuthanda uThixo xa izinto zihamba kakuhle ebomini bethu. Kuba njani xa izinto zingahambi kakuhle, xa kusehla intlekele? Kutheni le nto, ngamaxesha anjalo, ukuthanda uThixo kubaluleke ngakumbi kunaxa izinto zihamba kakuhle?`

`Buyela kumbuzo wokugqibela kwisifundo sangoLwesine. Zeziphi iinkalo ezohlukeneyo onokuzivelela ukucacisela umntu ongakholwayo ngento ekuyiyo ukuthanda uThixo? Singakwazi njani thina bantu ukuthanda umntu esingazanga sambona? Kutheni le nto ingabalulekanga eyokuba singazanga sambona, njengesiqu?`