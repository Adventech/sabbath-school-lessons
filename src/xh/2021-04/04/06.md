---
title:  Umthetho Wokuqala
date:  21/10/2021
---

Nokuba kungakananani na athi amanye amaKristu, ngenxa yezizathu ezohlukeneyo, azame ukwahlula iTestamente eNdala kweNtsha, oko akunakwenziwa, ubuncinane ingakhange ihluthwe intsingiselo yayo yokwenene yeTestamente eNtsha.ITestamente eNtsha, kwintyilelo yayo ngoYesu, neengcaciso zayo eziyimfundiso ngobomi baKhe, ukufa, ukuvuka, kunye nolungiselelo lwaKhe lobuBingeleli, yalatha ekuzalisekeni kweziprofetho ezinzi kunye nemifuziselo yeTestamente eNdala. Ngeendlela ezininzi, iTestamente eNdala yakha imvelaphi, umxholo, isiseko seNtsha. Zombini ezi testament zityhila ukulunga nothando lukaThixo.

Esi kuphela kwesizathu sokuba, ngokuthe rhoqo, iTestamente eNtsha, kuquka noYesu, icaphula kweNdala.

`Funda: kuMarko 12:28–30. Mbuzo mni owawubuzwa “ngowona mthetho ungaphambili kuyo yonke”? Uphendula ntoni uYesu yaye uyifumana phi impendulo yaKhe?`

Kunika umdla ukuba umbhali, umntu ochithele ixesha lakhe ekuqondeni umthetho nendlela omawugcinwe ngayo, angabuza lo mbuzo. Noko kunjalo, nokuba mininzi kangakanani na imithetho ababekholelwa ukuba kufuneka beyithobele (isithethe samva samaYuda sithe yayingama-613 imithetho) ukumangalisi ukuba bafune ukuba yonke ishwankathelwe kummbuzo omye.

Kwaye wenza ntoni uYesu?

Uya ngqo kwiDuteronomi 6, aqale ngokuthi “ ‘Yiva, Sirayeli: uYehova uThixo wethu nguYehova mnye!’ ” (Dut. 6:4), aze acaphule indima elandelayo kanjalo, ngokuthanda uThixo ngentliziyo yakho iphela, umphefumlo, namandla. Wakhomba kwisiqinisekiso esingundoqo sikaYehova njengoThixo wabo, uThixo wabo ekuphela kwake, kwaye ngenxa yaloo nyaniso inkulu, babizelwa ekumthandeni ngokutshatsheleyo.

Yintoni enokuba “yinyaniso yangoku” ingenguwo lo myalelo? Kanye kwimihla yokugqibela, xa iziboniso zokugqibela zityhilwa naye wonke umntu ebizelwa ukukhetha icala elinye okanya elingelinye ngendlela evus’umxhelo kakhulu, imithetho kaThixo (IsiTyhi. 14:12) iyakudla indima engundoqo.

Ekugqibeleni, icala esilikhethayo, nkqu naxa sijamelene nentshutshiso, lakube lixhomekeke ekuthini simthanda ngokwenene na uThixo okanye hayi. Lowo ngumbandela owahlulayo, kwaye singafikelela ekumthandeni uThixo ngentliziyo yethu iphela nomphefumlo namandla kuphela xa sifikelela ekumazini thina ngokunokwethu yaye singcamle ngokunokwethu ukulunga kwaKhe, uthando, nobabalo. Ukuba imfuneko ikhona, leyo yinto ongayifela.

`Ukuba umntu ebenokubuza: abantu bafikelela njani ekuthandeni uThixo abangazanga bambona buqu, ubungathini? Eklasini, thetha ngempendulo yakho.`