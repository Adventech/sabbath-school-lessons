---
title:  Ukoyika uThixo
date:  18/10/2021
---

UMoses waxelela abantwana bakaSirayeli ukuba bathande uThixo ngento yonke abanayo. Oko yayingumyalelo. Noko kunjalo, kwiindima ezimbalwa ngaphambili uMoses wabanika omnye umyalelo: “ ‘ukuze umoyike uYehova uThixo wakho’ ” (Deut. 6:2).

`Funda: kwiDuteronomi 10:12. Ithini kule ndima ngothando nokoyika, yaye siyiqonda njani?`

Kwenye indima baxelelwa ukuba boyike uThixo, kwenye ukuba bamthande, yaye kule indima baxelelwa ngokufanayo ukuba bamoyike bamthande ngaxesha-nye. Ngokwendlela eqhelekileyo eliqondwa ngayo igama “ukoyika” oku kusenokungathi kuyakhabana, kodwa akunjalo. Endaweni yoko, ukoyika uThixo-kwimo yokukhamnqa nokuhlonipha umntu anguYe, igunya laKhe namandla nobulungisa nokulunga, ngokukodwa ngokukhabanayo nokuba nesono kwethu, ubuthathaka, nokuxhomekeka ngokupheleleyo kuYe-kufuneka kube yinto ezenzekelayo. Sizizidalwa eziwileyo, izidalwa eziwophuleyo umthetho kaThixo, ezifanelwe ngumgwebo nokufa okungunaphakade, kodwa ngenxa yobabalo lwaKhe.

`Funda:  kuma-Efese 2:1–10. Ezi ndima zingasinceda njani ekuqondeni indlela esinokuthi soyike sithande uThixo ngaxa linye?`

Nangona “sasingabantwana bengqumbo” (nto leyo engunobangela wokuba simoyike), uKristu wasifela waza ngalo ndlela wasinika ubomi obutsha kuYe, obuquka inkululeko kwisono nokugwetywa okudlulileyo (nto leyo engunobangela wokuba simthande).

Kwaye njengoko oku kuyinene kuthi namhlanje, lo mmiselo wawukwasingisele nakuSirayeli wamandulo: babengamakhoboka eYiputa, begwetyiwe kubukhoboka nengcinezelo, kwaye yayiluthando lukaThixo nemfesane ngakubo ezakhokelela kwinkululo yabo emandla. “ ‘ukhumbule ukuba ube ulikhoboka ezweni laseYiputa, wakukhupha khona uYehova uThixo wakho’ ” (Dut. 5:15). Yiyo lo nto, ngoko, bemthanda bemoyika uThixo ngaxesha nye. Yaye ukuba kwakufuneka benze oko, kubekiselephi kuthi thina, banenyaniso enkulu yokufa kukaYesu emnqamlezweni?

`Funda kwiSityhilelo 14:6, 7. Masisiqonde njani isizathu sokuba umyalelo “wokoyika uThixo” ube ngumyalelo wokuqala wesigidimi seNkosi somhla wokugqibela ehlabathini? Ngenxa yoko sikwaziyo malunga nento elizelayo ihlabathi, kutheni le nto esi sigidimi siqondakala kakuhle nje?`