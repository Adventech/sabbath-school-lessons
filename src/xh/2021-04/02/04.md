---
title:  Kaliwaka Kunoko Lingako
date:  05/10/2021
---

Emva kohambo olude entlango, uMoses, ethethela uYehova (wayengumprofethi, nangona, ngokwenene, wayengaphaya komprofethi), wathi, “Khangelani, ndinisikele ilizwe. Ngenani, nakhe kwelo zwe wafungayo uYehova kooyihlo, ooAbraham noIsake noYakobi, ukuba wolinika bona, nembewu yabo emva kwabo” (Dut. 1:8).

Qaphela, noko kunjalo, okulandela emva koko.

`Funda: kuDuteronomi 1:9–11. Yintoni intsingiselo yala mazwi, ngokukodwa xa sijonge ukuba, ngokwenene, babesohlwaywa nguThixo ngenxa yovukelo lwaseKadesh?`

Apha sibona omnye umzekelo wokuba nemfesane kukaThixo. Nkqu naphakathi kokubhadula entlango, basikelelwa: “ ‘Iminyaka emashumi mane wabafunzela entlango. . . .abaswela nto; iingubo zabo azonakalanga bubudala, iinyawo zabo azidumbanga’ ” (Neh. 9:21).

Kwaye uMoses, kwakhona ebonakalisa ukubathanda kwakhe abantu bakhe, wamcela uThixo ukuba alongeze inani labo kaliwaka kunoko uThixo enzile!

`Funda: kuDuteronomi 1:12–17. Njengemiphumela ethe ngqo yentsikelelo kaThixo phezu kwabo, kwenzeka ntoni, yaye manyathelo mani awawathathayo uMoses ukujamelana nemeko?`

Ngoko ke, nkqu naxa uYehova wayekhona phakathi kwabo ngokumandla kakhulu, kwabakho isidingo solungiselelo, indibanisela, inkqubo yokuthwal’uxanduva. USirayeli wayeyi-qahal, ibandla elihlangeneyo (bona kuDut: 31:30), umqondiso weTestamente eNtsha, ekklesia, ngesiGrike elithetha “ibandla” (bona kuMat. 16:18). Kwaye nangona wayesebenza kwimeko eyahlukileyo, uPawulos wayengekude kwiingcambu zakhe zobuYuda, yaye ku-1 Korinte 12 simbona edandalazisa ngokucacileyo intswelo yabantu abafanelekileyo ukuba badlale iindima ezohlukeneyo ukuze usebenze ngendlela eyiyo umzimba, njengoko sibona apha kwiDuteronomi ne-qahal entlango. Ibandla namhlanje, njenge-qahal ngooko, kufuneka libe ngumzimba omanyeneyo onabantu abadlala iindima ezahlukileyo ngokwezipho zabo. Nangona ngamanye amaxesha sisiva abantu beyichasa into yenkolo “ehlangeneyo” (bangakhetha ntoni, inkolo “engahlangenanga” kunoko?) iLizwi likaThixo, ngokukodwa iTestamente eNtsha, aliboni olunye uhlobo koko olo luhlangeneyo.