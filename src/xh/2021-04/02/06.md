---
title:  Ubugwenxa bama-Amori
date:  07/10/2021
---

KwiDuteronomi 2 no-3, uMoses uyatyatyadula ebalisa imbali kaSirayeli kwanendlela, athe ngentsikelelo kaThixo, azitshabalalisa iintshaba zawo; ekuthembekeni kwabo, uThixo wabanika uloyiso, nkqu naphezu “kweengxilimbela” (Dut. 2:11, 20; Dut. 3:13).

Eneneni, oku kuzisa umxholo onzima, ekufuneka noko siwushukuxile, ngokuphathelele ekutshatyalalisweni kwaba bantu. Nangona abantwana bakaSirayeli bebesoloko bememeza uxolo kuqala kuhlanga (Dut. 20:10, 11), kodwa ukuba abo bantu abasamkelanga eso sinikezelo, ngamanye amaxesha amaSirayeli ebengena abatshabalalise, kuquka abafazi nabantwana. “ ‘UYehova uThixo wethu wamnikela kuthi; sambulala yena, yena noonyana bakhe bonke, nabantu bakhe bonke. Sayithimba yonke imizi yakhe ngelo xesha, sawasingela phantsi amadoda emizi yonke, nabafazi, nabantwana; asasalisa namnye usindayo’ ” (Dut. 2:33, 34).

Abanye bazama ukukuphepha oku ngokusuka bathi la mabali awayonyani. Noko kunjalo, ngenxa yokuba sikholelwa ukuba “Sonke isiBhalo, siphefumlelwe nguThixo nje, sikwancedela ukufundisa, ukohlwaya, ukululeka, ukuqeqesha okusebulungiseni” (2 Tim. 3:16), oko asiyonto inokwenzeka kuBalindi. Yiyo lo nto, sisalelwe ngumbuzo onzima malunga nezi ziganeko.

`Funda: kwiGenesis 15:1–16. UThixo wathini ku-Abram kuGenesis 15:16, yaye iyizisa njani intwana yokukhanya kulo mxholo untsokothileyo?`

Akuthandabuzeki ukuba uninzi lwezintlanga zingabahedeni zazingabantu abanogonyamelo nabakhohlakeleyo ekwakufanele ukuba bajamelene nengqumbo nesohlwayo sikaThixo kwangaphambi koko. Yinyaniso, yaye nokuba uThixo wayebalinde ngomonde ukuba batshintshe iindlela zabo, kwaye abazange batshintshe-oku akuyiguquli inyaniso enzima engokubulala wonke umntu, kuquka nabantwana. (Eneneni, mhlawumbi abantwana abaninzi babulawa ngoNogumbe kunokubulawa ngamaSirayeli.

Inyaniso kukuba, okwangoku, sinolulwazi lungaphelelanga ngemeko yonke yeziganeko, siding nje ukuyamkela le nyaniso inzima size sithembe ukulunga kukaThixo, okutyhilwe ngeendlela ezininzi. Ukholo alungakuthanda uThixo nje kuphela, ngemini entle, kwihlathi elihle, elizele yimibono nezandi ezimangalisayo. Kanjalo lukwangokumthemba phakathi koko singakuqondi ngokupheleleyo.

`Funda kuma-1 Korinte 10:1–4 noYohane 14:9. Ezi ndima, nentlaninge yezinye ezifana nazo, zisinceda njani ukuba sifunde ukuthembela kuthando, ubulungisa, nokulunga kukaThixo, nkqu naxa sibona izinto ekukhangeleka kunzima ukuzingqamanisa nokukuqonda uThixo?`