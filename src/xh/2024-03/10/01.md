---
title:  Iintsuku Zokugqibela
date:  31/08/2024
---

### Funda Ukulungiselela Isifundo Sale Veki
Marko 12:41–44, Marko 13:1–32, Dan. 9:24–27, Dan. 7:25, 1 Tesa. 4:13–18.

> <p>Indima Yenkumbulo</p>
> “ ‘Baya kumbona ke ngelo xesha uNyana womntu esiza esemafini, enamandla amakhulu nobuqaqawuli. Uya kuzithuma ngelo xesha izithunywa zakhe, abahlanganisele ndawonye abanyulwa bakhe, baphume kumacala omane omoya, kuthabathela esiphelweni sehlabathi kuse esiphelweni sezulu’ ” (Marko 13:26, 27).

Isifundo sale veki siqala ngebali elifutshane kakhulu ekupheleni kukaMarko 12, nalapho uYesu enza khona intetho enzulu ngesenzo esincinci ngomhlolokazi. Isahlulo esingundoqo kwisifundo sale veki, noko kunjalo, sijongene noMarko 13, isiprofeto esitsal’ umdla ngesiphelo setempile yaseYerusalem nokunye. Esi sahluko, kunye nezo zifana naso kuMateyu 24 noLuka 21, sithetha kokubini ngokuwa kweYerusalem nangaphaya koko, de kube sekuphelisweni kwehlabathi.

Okwenza uMarko 13 acace gca kukuba isiprofeto sityhutyhumeza ukusuka kwixesha lomprofeti, uYesu, ukuya kuthi ga kwixesha lokuphela, ukubuya kwaKhe kwesibini. Le ndlela ilandela oko kwaziwa ngokuba “kukuconjululwa okubumbali kwesiprofeto sexesha lesiphelo,” ngokungafaniyo nokulinga ukubeka ezi ziprofeto kwixa elidlulileyo okanye kude lee kwixesha elizayo.

Njengoninzi lweemfundiso zikaYesu kuMarko, umyalelo weNkosi kukuphendula umbuzo okanye into engaqondwayo ngabafundi. Le mibuzo okanye ukungaqondi zinika uYesu ithuba lokufundisa iinyani ezibalulekileyo kubomi bobuKristu namava. UYesu akachazi nje kuphela ixesha elizayo koko kanjalo uyalela abafundi baKhe kokubini ngoko nangoku ngendlela yokulungiselela izilingo ezizayo.

_*Funda isifundo sale veki ukulungiselela iSabatha, Septemba 7._