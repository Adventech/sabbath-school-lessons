---
title:  Ukuza Konyana WoMntu
date:  05/09/2024
---

`Funda kuMarko 13:24-32. Siganeko sini esikhulu esichazwe apha?`

Asikho esinye ngaphandle kokuza kukaYesu Kristu esebuqaqawuli, sisandulelwa yimiqondiso elangeni, enyangeni, nakwiinkwenkwezi. ITestamente eNtsha izele ziziprofeto ezalatha kwesi siganeko simangalisayo. Umpostile uPawulos usichaza ngokuthe vetshe ku-1 Tesalonika 4:13-18, nalapho athetha ngabo balele kuKristu bevuselwa ebomi baza baxhwilwe nabangcwele abasaphilayo ukuya kuhlangana noKristu esibhakabhakeni. Ku-1 Korinte 15 umpostile uthetha ngokuthe vetshe ngenyaniso yovuko lwabafileyo, olwenzeka ekubuyeni kukaKristu.

UPetros uchaza loo mini ngokunjalo ku-2 Petros 3:3-13, echaza ukuba iNkosi ayicothi ngedinga laYo koko ifuna abantu bonke ukuba bafikelele enguqukweni. Kwaye neSityhilelo sineenkcazo ezicacileyo ngokubuya kukaKristu (bona kwiSiTyhilelo 1:7, SiTyhilelo 6:12-17, SiTyhilelo 14:14-20, nakuSiTyhilelo 19:11-21). Imfundiso ethe gqolo kwiTestamente eNtsha yeyokuba ukubuya kukaKrisu kokwesiqu, kuyinene, kuyabonakala, yaye kuyavakala. Wonk’ ubani uyakumbona Yena xa esiza.

Uthetha ukuthini, ngoko, uYesu koku “esi sizukulwana” “naloo mhla” okanye “elo lixha”? La mazwi aphazamise abantu abaninzi ngoba ngokuqinisekileyo esi sizukulwana awayethetha kuso uYesu sabhubha kudaloo.

Iqela lezisombululo kwesi sicatshulwa ziveziwe. Abanye baxoxa ngelithi igama “isizukulwana” linokubhekisa kuhlanga lwabantu, kule imeko amaYuda. Oko kukuthi uhlanga lwamaYuda aluzakutshabalala ngaphambi kokuba uKristu abuye. Esinye isisombululo kukuthetha ngesizukulwana sabantu ababona yonke imiqondiso izaliseka njengabo bangazokubhubha ngaphambi kokuba uKristu abuye.

Kodwa isisombululo esilula kukuphawula ukuba kuMarko 13:30 uYesu usebenzisa igama “esi” njengaku “esi sizukulwana,” aze kuMarko 13:32 igama “loo” njengaku “loo mhla nelo lixa.” KuMarko 13, igama “esi” (houtos, hautē, touto) livela ngakumbi kwiindima 1-13, ukukhokela ekutshatyalalisweni kweYerusalem. Igama eliphawula isigama sokugqibela sesahluko.

Ngoko ke, “esi sizukulwana” makhulu amathuba oba sisingisele kwisizukulwana senkulungwane yokuqala, eyakubonayo ukutshatyalaliswa kweYerusalem, njengoko uMarko 13:30 echaza. Noko kunjalo, uMarko 13:32 usingisele ekuzeni kukaKristu kwesibini, okusekwixesha elizayo yaye kwakukude kakhulu kwinkulungwane yokuqala. Okulandelayo uMarko 13:32 usebenzisa igama “loo” ukuthetha ngeziganeko ezikude kakhulu kwinkulungwane yokuqala.