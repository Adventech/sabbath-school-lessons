---
title:  Ingcamango Ngakumbi
date:  13/09/2024
---

Funda kuEllen G. White, “Before Annas and the Court of Caiaphas,” and “Judas,” ku _Desire of Ages_, pp. 698–722.

“Lo gama izifungo ezihlazisayo zazi sezitsha emilebeni kaPetros, nokukhala kwenkuku okuhlabayo kwakusankenteza ezindlebeni, uMsindisi waaguquka kubagwebi abafing’ intshiya, waza wakhangela ntshoo kusizi lomfundi waKhe. Kwangaxesha nye amehlo kaPetros atsaleleka kwiNkosi yakhe. Kobo buso bunobubele, waafunda usizi olunzulu nentlungu, kodwa kwakungekho msindo apho.

“Umbono wobo buso bumpatshampatsha, bubandezelekileyo, loo milebe ingcangcazelayo, loo nkangeleko yemfesane noxolelo, zaagqobhoza intliziyo yakhe oko tolo. Isazela savuselelwa. Inkumbulo yasebenza. UPetros wasikhumbula isithembiso sakhe seeyure ezimbalwa ngaphambi koko sokuba uxolele ukuya entolongweni nasekufeni neNkosi yakhe. Wayikhumula intlungu yakhe xa uMsindisi wamxelela layo kwigumbi eliphezulu ukuba uzakuyikhanyela kathathu iNkosi yakhe ngobo busuku. UPetros wayesanda kubhengeza ukuba akamazi uYesu, kodwa ngoku wayiqonda ngentlungu ekrakra indlela ibimazi kakuhle ngayo iNkosi yakhe, nendlela Yona eyifunde ngokuchanekileyo ngayo intliziyo yakhe, ukunganyaniseki okwakungaziwa nkqu nanguye gaqa.”—Ellen G. White, ku _Desire of Ages_, pp. 712, 713.

**Imibuzo Yengxoxo**

`Kungayiphi indlela, ngokufunda nje oko uYesu wakuchazayo kuMarko 14:9, esithi sibone enye yezinto awazichazayo uYesu-inkcazo enamathuba aphakamileyo okungenzeki ngenxa yeemeko ethethelwe phantsi kwazo-kanye kanye izaliseka?`

`Thelekisa uze wahlule uYuda kuPetros. Baafana njani baza bohluka njani kwindlela abenza ngayo kwiBali leNtlungu?`

`Xoxani ngentsingiselo yeSidlo seNkosi. Singakwenza njani oku ukuba kube nentsingiselo ngakumbi kwibandla lethu size sibandakanye amalungu athe chatha ekubhiyozeleni sona?`

`Xoxani into yokuba uThixo wathi “Hayi” kumthandazo kaYesu eGetsemane. Kuthetha ukuthini xa uThixo esithi  “Hayi” kuthi?`

`Nangona uPetros wamphoxa ngokumandla uYesu ngeenkanyelo zakhe, uYesu akazange amlahlele kude. Themba lini onokuzithathela lona kule nyaniso?`