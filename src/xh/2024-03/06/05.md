---
title:  Ulwimi Oluqhotyoshiweyo
date:  07/08/2024
---

`Funda kuMarko 7:31-37. Ngubani owaaziswa kuYesu, kwaye yintoni uYesu awamenzela yona?`

UYesu akazange athathe eyona ndlela imfutshane ukubuyela eGalili ukusuka kummandla waseTire naseTsidon. Kukhangeleka ngathi uYesu waya ngasemantla ukusuka eTire, wagugutha ngommandla wakuTsidon, emva koko wangaphakathi waza wehla kwingingqi ekumntla-mpuma woLwandle lwaseGalili, ekugqibeleni wafika kufutshane nolwandle ngokwalo. Yayi yindlela ejikelezayo, eyayinokuba nethuba elongezelekileyo lokuba Yena afundise abafundi baKhe.

Le ndima ayidandalazisi ncakasana ukuba ngubani owazisa le ndoda kuYesu, kodwa ingxaki yayo yayiphandle ngokwaneleyo-yayi sisithulu kwaye itsala nzima ekuthetheni. Ukungeva ngendlebe kubenza amakheswa abantu koko kubajikelezileyo, yaye ubuthulu obunzulu kungakwenza kube ngumngeni ukufunda ukuthetha. Le ngxaki yale ndoda kungenzeka kwakukudala ikho.

UYesu uyayiqonda ingxaki yale ndoda aze athi guu bucala nayo. Indlela yeNkosi yokuphilisa le ndoda ayiqheleka, ngokukodwa kubafundi beli xesha. Ufaka iminwwe yaKhe ezindlebeni zale ndoda, atshice, achukumise ulwimi lwayo aze ancwine. UYesu uchukumisa la malungu achaphazelekileyo ale ndoda azakuyiphilisa, kodwa kokwantoni ukuncwina? “Waancwina xa ecinga ngeendlebe ezazingavuleki kwinyaniso, iilwimi ezazingafundi ukuvuma uMkhululi.”—Ellen G. White, ku _Desire of Ages_, p. 404.

UYesu ngokumangalisayo waabuyisela ukuva kule ndoda waza wayenza yathetha ngokucacileyo. Ukuncwina kwaKhe kubonisa imida uThixo azibekele yona Yena ngokuphathelele ekuzikhetheleni okukhululekileyo koluntu. Akasoze ayinyanzele intando. Bonke abantu bakhululekile ukuba bakhethe lowo banga angakhokela ebomini babo-iTshawe loBomi okanye itshawe lobumnyama. UYesu wayenako ukuzivula iindlebe ezingevayo kodwa akazange akwazi ukunyanzela iintliziyo ezingakholwayo ukuba zivume ubumesiya baKhe.

Eli bali lifutshane likwabonisa oko uThixo anokukwenzela abo babhenela kuYe ngentumekelelo. Mhlawumbi ube namava okuzibamba ekwabelaneni ngenkolo yakho, waziva uqhobosheke ulwimi ngento nje onokuyithetha. Lo mmangaliso unikezela inkuthazo yokuba iNkosi uYesu ingazivula iindlebe zakho ukuze ukwazi ukuziva izidingo zabanye uze wabelane ngelizwi elicwalileyo ukubaphakamisa kuhambo lwabo.

`Wenza ntoni ngezipho ozinikiweyo ngokuva nangokuthetha, ngoba zizipho? Uzisebenzisa njani?`