---
title:  Umthetho Omkhulu
date:  29/08/2024
---

`Funda kuMarko 12:28-34. Mbuzo mni onzulu owabuzwa ngulo mbhali unobubele, yaye mpendulo ni entlangothi-mbini awayinikezelayo uYesu?`

KwiGospile kaMarko kude kube kwesi sigaba, inkoliso yeenkokeli zenkolo, ngaphandle kwabambalwa, zinentiyo ngakuYesu. Oku kuyinene ngokukodwa eYerusalem, nalapho uYesu ankqangise ubunkokeli ngomba wonqulo lwasetempilenilona lumi embindini wobuYuda. Ngoko ke, ukuba umbhali aphulaphule iimpikiswano aze abunguzelele iimpendulo zikaYesu oko kubonakalisa kokubini ukunyaniseka nenkalipho phambi kwentiyo egqubayo ngakuYesu. Bekuzakuba lula ukumela qelele abukele, nokuba ubani uyahambisana noYesu. Kodwa le ndoda ayikwenzi oko.

Lo mbhali ucanda kanye embindini wonqulo ngombuzo wakhe wokuba ngowuphi umthetho ongowona ubalulekileyo. UYesu uphendula ngokusulungeka nangokucacileyo, ecaphula kwi Shema, ukuvunywa kwenkolo yobuYuda kwiDuteronomi 6:4, 5. Owona mthetho mkhulu, utsho uYesu, kukuthanda uThixo ngentliziyo yakho iphela, umphefumlo, ingqondo, namandla-oko kukuthi, ngokuphelela komntu onguye. UYesu unika lo mbhali ibhonasi ngokudwelisa umthetho wesibini ongowona ubalulekileyo, ecengceleza iTestamente eNdala kwakhona, kwesi sihlandlo kwiLevetikus 19:18, ukuthanda ummelwane wakho ngoko uzithanda ngako.

Ngamanye amaxesha abantu bayamangaliswa ukuba kungenzeka njani ukuyalela uthando. Imeko yenkcubeko yomyalelo okwiDuteronomi uyanceda ukucacisa. Le ntetho ivela kwizivumelwano zamandulo phakathi kwamaqela, yaye igama “uthando” libhekiselele ekuthembekeni kumabango esivumelwano, ngokuwafezekisa ngokuthembakeleyo. Ngoko ke, nangona ingayikhupheli ngaphandle ingcamango yothando olunzulu phakathi kwamaqela igxile ngakumbi kakhulu kwizenzo ezibonakalisa loo ntembeko.

Lo mbhali wayenyanisekile waza wakubona ukucaca nokusulungeka kwempendulo kaYesu wakutsho oko. Ubani onokucinga ngojamo oluvela kwezinye iinkokeli zenkolo kuba umbhali onyanisekileyo engqine ukulunga kwempendulo kaYesu, nto leyo kwakungekho mntu ungomnye owayelungele ukuyenza. UYesu kanjalo waangqina umbhali ngempendulo yakhe enyanisekileyo, esithi akakudanga ebukumkanini bukaThixo. Ukungabi kude akuthethi ungaphakathi. Into umbhali awayesayidinga yayi kukwazi ukuba ungubani uYesu aze amlandele, inyathelo elingelinye kuhambo lokholo.

`Sifunda njani ukuthemba uThixo nokuthanda abamelwane bethu njengoko sizithanda? Kutheni le nto umnqamlezo ungundoqo ekulandeleni loo mithetho?`