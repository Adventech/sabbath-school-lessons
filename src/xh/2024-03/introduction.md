### IGospile kaMarko

Kwasekuqaleni kukaMarko, umfundi uyazi ukuba uYesu ungubani-uNyana kaThixo (Marko 1:1). Noko kunjalo, abantu abasebalini batsala nzima ukuqonda nje ukuba ungubani Yena nokuba ungantoni Yena kanye-ngaphandle kwabo baneedemon. Bamazi nqo ukuba ungubani Yena! Iidemoni ziyamqonda zize zinkwantye phambi kwamazwi aKhe anamandla.

Kodwa endaweni yoko uYesu ngokuthe gqolo uziyalela ukuba zitye tyum ngale ngcombolo. Ngotheni lo myalelo wemfihlo? Abafundi beBhayibhile kangangeenkulungwane becamngca lo mbuzo. Ide yanalo negama kubangcaphephe-Imfihlo kaMesiya. Kutheni le nto igospile izakufuna sitye tyum ngelokuba ungubani uYesu?

Okuya kucaca gca kolu hambo kwiGospile kaMarko kukuba asiyomfihlo yodwa ekhoyo kule ncwadi-kukwakho kanjalo nentyilelo emangalisayo. Inokubizwa kakuhle kuthiwe nguMxholo weNtyilelo/weMfihlo, kwaye utyhutyha kwiGospile kaMarko, nangona ekugqibeleni yonke imfihlo ngokukhwankqisayo iphela, kungenelela intyilelo emandla kaYesu.

UMarko unokwahlulwa abe ngamacandelo amabini acacileyo-iziqingatha, nkcakasana. Isahluko sokuqala ukuya kuthi ga kufutshane nesiphelo sesahluko sesibhozo ushukuxa umbuzo osemqoka, Ngubani uYesu? Impendulo idandalaziswe kwiimfundiso zaKhe nemimangaliso yaKhe. Ngokuthe gqolo uyabeyisa ububi, azise ithemba kwababandezelekileyo, aze afundise iinyaniso ezicanda entliziyweni kubukho boluntu. Konke oku kunkqangaza kumfundi into yokuba Yena unguMesiya, uKristu, lowo kukudala elindelwe ngabantu bamaHebhere.

Noko kunjalo, akucaci de kube sembindini wencwadi apho umntu ongenamoya ungcolileyo avakalisa ngokuchanekileyo ukuba Yena ungubani, ngokuphendula umbuzo wesiqingatha sokuqala sencwadi ngobuQu bukaKristu. Kwaye lo mntu nguPetros, othi, “ ‘Wena unguye uKristu’ ” (Marko 8:29).

Isiqingatha sesibini sikaMarko, ukusuka kuMarko 8:31 ukuya kuthi ga esiphelweni sencwadi, siphendula omnye umbuzo, Uyaphi uYesu? Impendulo iyothusa. Uya emnqamlezweni, olona hlobo lokufa kuyingcikivo nehlazo kwilizwe lamaRoma. Kwaye sesona siphelo singalindelekanga ngoMesiya, obalandeli baKhe bacinga ukuba uyakuyeyisa iRoma aze amisele uSirayeli njengohlanga olunamandla.

Abafundi bakaYesu abagqwidizayo abakwazi kukuqonda oko akuthethayo. Ngokuya incwadi ibheka phambili, babuza kancinci kancinci ngalo mbandela, de ekugqibeleni bacuthekele ekutyeni tyum xa bejamelene nale nyaniso ingamkelekanga.

Izinto zikhangeleka ziluzizi ngokuba luzizi xa uYesu equbisana neenkokheli zenkolo eziqulunqa isiphelo saKhe. Abafundi, benethemba lobukumkani obunozuko, bothuswa kukubanjwa, ukuvavanywa, kwakunye nokubethelelwa emnqamlezweni okuchitha iminqweno yabo.

Kodwa kuko konke, uYesu ugcina umyalezo ocace gca nothe gqolo wendawo aya kuyo Yena kwanokuba kuthetha ntoni ukuthi uzakufa Yena aphinde avuke. Isonka nendebe yeSidlo sokuGqibela zizakumela umzimba negazi laKhe (Marko 14:22–25), kwaye uzakuba yintlawulelo yabaninzi (Marko 10:45).

Oku akuthethi kuthi waya emnqamlezweni ngokuzola okungananzanga nto EGetsemane uzamazamana nesigqibo (Marko 14:32–42), aze emnqamlezweni adanduluke ephelelwe lithemba, “ ‘Thixo wam! Thixo wam! Undishiyeleni na? ’ ” (Marko 15:34). IGospile kaMarko isibonisa isithokothoko uKristu awasingcamlayo, ixabiso losindiso lwethu. Kodwa umnqamlezo ayisosiphelo sohambo. Emva kokuvuka kwaKhe, uceba intlangano nabafundi baKhe eGalili-yaye, njengoko sisazi, ibandla lobuKristu lasungulwa.

Libali elinik’ umdla ngeyona ndlela, libaliswe ngokufutshane, ngohlobo olukhawulezayo elinohlalutyo oluncinci oluvela kumbhali weGospile ngokwakhe. Ngokulula nje ubalisa ibali, aze ayekele amazwi, imisebenzi, izenzo zizithethele ngokunokwazo ngokuphathelele kubomi nokufa kukaYesu waseNazarete.

_UThomas R. Shepherd, PhD, DrPH, yinjinga-lwazi eyintloko yophando kwiTestamente eNtsha kwiSeventh-day Adventist Theological Seminary, eAndrews University. Yena nenkosikazi yakhe uSherry banabantwana ababini abasebadala nabazukulwana abathandathu._