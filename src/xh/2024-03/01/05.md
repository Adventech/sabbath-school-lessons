---
title:  Ukubhaptizwa kukaYesu
date:  03/07/2024
---

`Funda kuMarko 1:9-13. Ngubani okhoyo ekubhaptizweni kukaYesu, kwaye kwenzeka ntoni?`

UYohane ubhaptiza uYesu kuMlambo iYordan, kodwa xa ephuma emanzini Yena ubona amazulu evuleka noMoya oyiNgcwele usihla phezu kwaKhe njengehobe. Uva ilizwi likaThixo liphuma ezulwini, “ ‘Wena unguNyana wam oyintanda, endikholisiweyo nguye’ ” (Marko 1:11).

Ezi ziganeko zikhomba ekubalulekeni kobhaptizo lukaYesu. UYise, uNyana, noMoya oyiNgcwele bakhona, bekunye bangqina ukuqalisa kolungiselelo lukaYesu. Ukubaluleka kwesi siganeko kuzakufumana intlokoma yako kwisiganeko sasemnqamlezweni kuMarko 15. Uninzi lwamabakala amanye ebali azakwenzeka kwakhona kwesa siganeko.

UMoya wamqhubela uYesu entlango. Igama “wamqhubela” lisuka kwigama lesiGrike _uekballō_, igama elixhaphakileyo elisetyenziswe kwiGospile kaMarko ukukhupha iidemoni. Ubukho bukaMoya apha bubonakalisa amandla kaMoya oyiNgcwele ebomini bukaYesu. INkosi seyiqalisa uhambo lolungiselelo lwaYo, yaye ngoko nangoko seyigagana noSathana. Ubume balo nomji kwesi siganeko uvezwa kukusingisela kwiintsuku ezingama-40 zokuhendwa, ubukho bamarhamncwa asendle, kwakunye neengelosi zilungiselela uYesu.

Uphawu olungaqhelekanga lwesiganeko sokuqala seGospile kaMarko kukuba uYesu uvezwa njengesiqu esinobuthixo kunye nobuntu. Kwicala lobuthixo: Yena nguKristu, uMesiya (Marko 1:1), iNkosi ebhengezwe ngumthunywa (Marko 1:2, 3), onamandla kunoYohane (Marko 1:7),  uNyana oyintanda owehlela kuye uMoya (Marko 1:10, 11). Kodwa kwicala lobuntu, sibona oku kulandelayo: ubhaptizwa nguYohane (hayi ngolunye ohlobo, Marko 1:9), uqhutywa nguMoya (Marko 1:12), uhendwa nguSathana (Marko 1:13), aze alungiselelwe zizithunywa (Marko 1:13).

Kutheni kukho aba mehluko? Oku kukhomba kwinyaniso emangalisayo kaKristu, iNkosi yethu noMsindisi, uThixo wethu, noko kunjalo abe ngumntu, umzalwana wethu kwakunye nomzekelo wethu. Zisithandela njani ngokupheleleyo iingqondo zethu kule ngcamango? Kodwa siyamkela ngokholo size sikhwankqiswe koko ikuvezayo le nyaniso kuthi ngothando lukaThixo eluntwini.

`Kusixelela ntoni ngothando lukaThixo olumangalisayo ukuba, nangona uYesu wayenguThixo, athathele kuYe Ubuntu bethu ukuze asisindise?`