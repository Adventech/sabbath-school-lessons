---
title:  IGospile NgokokukaYesu
date:  04/07/2024
---

`Funda kuMarko 1:14, 15. Zeziphi izigaba ezithathu zomyalezo wegospile uYesu awazivakalisayo?`

UMarko ushwankathela apha umyalezo olula notsolileyo kaYesu. Izigaba zawo ezithathu zibonakaliswe kule theyibile.

| Uhlobo | Ingxam/umxholo |
| --- | --- |
| Isiprofeto Sexesha | Lizalisekile ixesha |
| Idinga Lomnqophiso | Ubukumkani bukaThixo busondele |
| Ubizo lokuba Ngabafundi | Guqukani nikholwe kuzo iindaba ezilungileyo. |

Isiprofeto sexesha asingisele kuso uYesu sisiprofeto seeveki ezingama-70 sikaDaniyeli 9:24-27. Esi siprofeto sifumana ukuzaliseka ekubhaptizweni kukaYesu, nalapho athanjiswa ngoMoya oyiNgcwele aze aqalise ulungiselelo lwaKhe (Zenzo 10:38). Isiprofeto esimangalisayo seeveki ezingama-70 sibonakaliswe kule tshati ilandelayo:

![Chart](https://sabbath-school-resources-assets.adventech.io/xh/ss/2024-03/01/chart.png)

Kwesi siprofeto, usuku olunye lumele unyaka omnye (Num. 14:34, Hezek. 4:6). Isiprofeto saaqala ngo-457 B.C. ngokukhutshwa komyalelo nguArtashashta, ukumkani wamaPersi, egqibezela umsebenzi wokubuyiswa kweYerusalem (bona kuEzra 7).

Iiveki zesiprofeto ezingamashumi amathandathu anesithoba zizakufikelela ku-A.D. 27, kwixesha awabhaptizwa ngalo uYesu waza wathanjiswa ngoMoya oyiNgcwele ekusungulweni kolungiselelo lwaKhe.

Ukubethelelwa kwaKhe kuzakwenzeka kamva kwiminyaka emithathu enesiqingatha.

Ekugqibeleni, ukuqukunjelwa kweveki yamashumi asixhenxe kuzakwenzeka ngo A.D. 34 xa uStefano wayexulutywa ngamatye saza isigidimi segospile saqalisa ukuya kwiiNtlanga, kwangokunjalo nakumaYuda.

`Ugqibele nini ukufunda isiprofeto seeveki ezingama-70? Ukwazi esi siprofeto kunganceda njani ukukhulisa ukholo lwakho, hayi nje kuphela kuYesu koko nasekuthembekeni kweLizwi lesiprofeto?`