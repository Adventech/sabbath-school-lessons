---
title:  Ukubiza uLevi kwakunye Nombuzo Wokuzila
date:  15/07/2024
---

`Funda kuMarko 2:13-22. Yayingubani uLevi, unyana ka-Alifeyu, yaye kutheni kuzakubakho inkcaso ngasekuthini abe ngumfundi kaYesu?`

Ababuthi berhafu ngexesha likaYesu yayingabakhonzi besizwe phantsi kolawulo olusekuhlaleni okanye lwamaRoma. Babethiyiwe phakathi koluntu lwamaYuda kwaYuda ngenxa yokuba babesoloko bebiza ngaphezu komlinganiselo baze bazityebise ngabantu bakubo. Uhlalutyo lobuYuda ngokomthetho wonqulo, iMishnah tractate Tohoroth, luthi, “Ukuba ababuthi berhafu bathe bangena endlini [yonke into engaphakathi kuyo] iba yinqambi. . . .”

Ngoko ke, akumangalisi ukuba ababhali babuze benokukrokra, “Yini na ukuba adle asele nababuthi berhafu naboni?”

Waasabela njani uYesu kumbuzo wabo? Endaweni yoko, uyibamba entloko, ebonakalalisa ukuba abantu abagulayo, hayi abaphilileyo, badinga ugqirha. Ngalo ndlela ubanga igama logqirha wakwamoya, lowo unokuphilisa umphefumlo ogula sisono. Yaye akufanelanga ukuba ugqirha uya apho abantu abagulayo bakhoyo?

UMarko 2:18-22 uza nomxholo omtsha. Libali elingumongo walamabali mahlanu anento yokwenza nembambano. Apho icandelo elingaphambili libandakanye isidlo esasenziwe nguLevi, eli bali lilandelayo lijikeleze umba wozilo. Liqulathe isikhalazo sokuba kutheni abafundi bakaYesu bengazili ukudla lo gama abakaYohane umBhaptizi nabaFarisi besenza njalo. UYesu uphendula ngomboniso okanye ngomzekeliso nalapho afanisa ubukho baKhe nesidlo somsitho. Ibizakuba ngumtshato ongaqhelekanga mpela xa benokuzila bonke abamenyiweyo. Kodwa uYesu uxela kwangaphambili imini apho umyeni ayakususwa, nto leyo esingisele emnqalezweni. Kuyakubakho ixesha elininzi lokuzila ngoko.

UYesu uqhubekeka nemizekelo emibini ebonakalisa umehluko phakathi kwemfundiso yaKhe kwakunye naleyo yeenkokeli zenkolo- kwingubo endala, kwakunye newayini entsha kwizintsu ezidala. Indlela enika umdla ngolo hlobo yokuthelekisa imfundiso kaKristu kwakunye neenkokeli zenkolo. Idandalazisa indlela ezazonakele ngayo iindlela zabefundisi. Nkqu nonqulo lokwenene lunokuguqulwa lube sisithokothoko sobumnyama ukuba abantu abalumkanga.

`Ngoobani na abo namhlanje banokujongwa ngendlela ababejongwa ngayo ababuthi berhafu ngexesha likaYesu? Sikucwangcisa njani ukucinga kwethu ngakubo?`