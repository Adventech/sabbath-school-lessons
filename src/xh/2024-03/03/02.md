---
title:  Ukuphilisa Onedumbe
date:  14/07/2024
---

`Funda uMarko 2:1-12. Lo unedumbe wayekhangela ntoni ekuzisweni kwakhe kuYesu, yaye yintoni awayifumanayo?`

Le ndoda yayinedumbe; abahlobo bayo abane, ngoko, kwaafuneka bamthwale bamse kuYesu. Emva kokunqika uphahla baza bayithobela phambi koYesu, uMarko 2:5 uphawula ukuba uYesu walubona ukholo lwabo. Lungabonakala njani ukholo? Njengothando, lubonakala ngezenzo, njengoko ukuzingisa kwabahlobo kudandalazisa ngokuselubala.

Isidingo sale ndoda esiqinisekileyo yayisesomzimba. Noko kunjalo, xa efika kwindawo enoYesu, amazwi okuqala uYesu awavakalisayo asingisele kuxolelo lwezono. Le ndoda ayiwisi nelimdaka kuso sonke esi siganeko. Endaweni yoko, ziinkokeli zenkolo ezikugatyayo (ezingqondweni zazo) oko uYesu akuthethileyo. Ziwabona amazwi aKhe njenganyelisayo, angcikiva uThixo, yaye ethatha iwonga elilelikaThixo kuphela.

UYesu uhlangana nabagatyi kumhlaba wabo ngokusebenzisa indlela eqhelekileyo yabefundisi ebizwa ngokuba“kokuncinci ukuya kokuninzi.” Kuyenye into ukuthi izono zomntu zixolelwe; kuyenye into ukuyenza ncakasana indoda enedumbe uba mayihambe. Ukuba uYesu angayenza ihambe le ndoda ngamandla kaThixo, ngoko ke ibango laKhe lokuxolela izono lifumana isiqinisekiso.

`Funda uMika 6:6-8. Le ndima ikuchaza njani oko kwakuqhubeka phakathi kukaYesu neenkokeli?`

Ezi nkokheli zenkolo zaphulukana nombono woko kungunqontsonqa: ubulungisa, inceba, nokuhamba noThixo ngokuthozamile. Zithe lwale kukukhusela ukumqonda kwazo uThixo, zazimfamekile kukusebenza kukaThixo okwakulapha kanye phambi kwamehlo abo. Akukho nto ibonakalisa ukuba la madoda azitshintsha iingqondo zawo ngoYesu, nangona Yena wayewanike ubungqina obugqithisileyo bokwazi ukuba uYesu wayevela kuThixo: hayi nje kuphela ngokubazisa ukuba unako ukuzifunda iingqondo zabo (akho nje kuso ngokunokwaso), koko nangokuphilisa onedumbe phambi kwabo ngendlela abengenakuyiphikisa.

`Singalumka njani ukuba siphephe kwaloo mgibe mnye la madoda angena kuwo: ukuthi lwale ziindlela zonqulo de aphulukana nombono woko kungundoqo kunqulo lwenene (bona kuYakobi 1:27)?`