---
title:  Umqabaqaba Wendoda Esihogweni
date:  15/08/2024
---

`Funda kuMarko 9:42-50.Yintoni edibanisa iimfundiso zikaYesu kwesi sicatshulwa?`

Ekuqaleni, esi sahluko singakhangeleka siyingqokelela yeemfundiso zikaYesu ezingangqinelaniyo ezigityiselwe kunye zibubuvuvu. Noko kunjalo, ukupeculula kutyhila ukuba mfundiso nganye elandelayo inesaci esiqhagamshelanisa nale ingaphambili. Esi sahluko sijikeleze iintetho ezintathu ezibhekisa phambili imfundiso kancinane kancinane-“izizathu zokona,” “umlilo,” kunye “netyuwa.”

Imfundiso yokuqala “ingabancinane,” esingisele kumakholwa amatsha. Ootitshala neenkokeli bathwaliswe uxanduva kubukumkani bukaThixo lolukhathalela la makholwa matsha ngenkathalo eyodwa, ngokufanayo nendlela yeTestamente eNdala yokukhathalela abona babuthathaka kwintlalo yamandulo-abahlolokazi, iinkedama, kwakunye nabaphambukeli. UYesu uthetha ngobabazo, ukuba kungancono ukurhaxwa elwandle kunokubangela omnye waba “bancinane” ukuba one.

Ibinzana eligqalisayo “ukubangela one” likhokelela kweyona mfundiso inde kwesi sicatshulwa. Zimbini iingxaki ezijamelene nomfundi. Okokuqala, ingaba ngokwenene uYesu ufundisa abantu ukuba banqumle isandla okanye unyawo okanye bakrolonqe iliso? Okwesibini, ingaba ufundisa isihogo esivutha ngonaphakade? Impendulo kumbuzo wokuqala nguhayi, uYesu akafundisi kuzenzakalisa-oko kwakungavumelekanga kubuYuda (thelekisa noDut. 14:1, 1 Kumkani 18:27, 28). INkosi isebenzisa ubabazo ukuzisa ingongoma yaYo. Ukuba ukuphulukana nesandla, unyawo, okanye iliso kuyoyikeka, kubekisele phi ukuba yintlekele ukuba amaKristu one!

Umbuzo wesibini nawo umfumana impendulo engeyiyo; hayi, uYesu akafundisi sihogo esitsha ngonaphakade. Sazi njani? Okokuqala, esi sicatshulwa siqulathe inkalo ethile ehlekisayo. Cinga ngabantu abangena kwisixeko sasezulwini beneliso elinye okanye unyawo olunye okanye isandla esinye. Emva koko cinga ngabantu abapheleleyo abasinga esihogweni. Akufanele kuthi kanti isimo sijikile? Umntu ophilileyo esihogweni? Oko yintlekisa nje. Intlekisa enjalo kumxholo onobuzaza ngolo hlobo kukhokelela ekuthini ubani acinge ukuba uYesu udandalazisa ingongoma ngobabazo. Isono kufuneka sithathwe mandla ngeyona ndlela de kube ngcono ukuphulukana nesandla, unyawo, okanye iliso kunokona.

Kumba wesihogo esingunaphakade, imiphumela yaso ingunaphakade, hayi umlilo wesihogo ngokunokwawo. “ ‘Kuba wenjenje uThixo ukulithanda kwakhe ihlabathi, ude wancama uNyana wakhe ukuphela kwamzeleyo, ukuze bonke abakholwayo kuye bangatshabalali, koko babe nobomi obungunaphakade’ ” (Yohane 3:16). Abo balahlekileyo abatshi ngonaphakade; endaweni yoko, batshabalala ngonaphakadeumahluko mkhulu ngeyona ndlela!