---
title:  Ungakuva Ukusebeza Ngaphaya Kwentswahla?
date:  29/07/2024
---

`Funda kuMarko 5:1-20. Singafunda ntoni ngemfazwe enkulu kule ngxelo imangalisayo yaye, kwakhona, nangamandla kaYesu?`

Ukuba ubusuku bangaphambi kobaselwandle babungenakulibaleka, ukufika kwabaseGadara ngentsasa elandelayo nako kwakutsal’ umdla. Imbali yendoda enomoya ongcolileyo ithiwe thaca ngengcombolo etyumz’ intliziyo. Iqhawula zonke iimbophelelo, yayihlala emangcwabeni izijeca ngamatye. “Kwaye kungekho bani unamandla okumdambisa” (Marko 5:4)—waza waqubisana noYesu.

Le ndoda yagidimela kuYesu-akuthetheki nto ngabafundi (mhlawumbi baagqotsa). Ekusondeleni kwale ndoda kuYesu, yaaqubuda phambi kwaKhe. Amazwi “waqubuda” aguqulela isenzi sesiGrike uproskyneō, elivamise ukuguqulelwa “ukunqula.” Kubonakala ngathi le ndoda yaqonda ukuba uYesu nguLowo wayenako ukumnceda yena. Kodwa xa yayivula umlomo wayo, iidemoni ezingaphakathi kuyo zaaxwaxwa uYesu, owaba nokuva isicelo sale ndoda soncedo esisetyezwayo ngaphaya kwezikhalo zeedemoni. Xa zazicela ukuba azithumele kugxuba lweehagu, uYesu waazivumela ukuba zingene ezihagwini. Ugxuba luphela, kumyinge wamawaka amabini, lwaphaphatheka lwehla eweni zaza zarhaxwa emanzini. Yayi yintlekele yezezimali kubanikazi.

Okumangalisayo kukuba iidemoni zazi mazi nqo uYesu ukuba ungubani, yaye kanjalo zazibazi ubuthathaka bazo ngaphambi kwaKhe, nto leyo eyazibangela ukuba “zimbongoze Yena” kabini (Marko 5:10, 12) ukuba enze oko zikucelayo. Ngokuqinisekileyo, zaziwazi amandla aKhe phezu kwazo.

Eli bali lineemphawu ezimbini ezibalaseleyo. Okokuqala, lizaliswe zizinto zokungahlambuluki okanye ubunqambi ngokomthetho weTestamente eNdala. Amangcwaba kwakunye nabafileyo zazingahlambulukanga (Num. 19:11, 16). Ukopha kwakumenza ubani abe yinqambi (Levitikus 15). Iihangu zazi zinqambi (Lev. 11:7).

Kodwa, okwesibini, okubalaseleyo kolu luhlu lokudyobheka ngunomji wedabi phakathi kwemikhosi yokulungileyo neyongendawo. UYesu ukhupha iidemoni (amanqaku amabini ngakuYesu), iidemoni zibulala iihagu (amanqaku amabini ngakuSathana). Abantu besixeko bacela uYesu ukuba ahambe (amanqaku amabini ngakuSathana), kodwa uYesu ubuyisela la ndoda iphilisiweyo ukuba ibe lingqina laKhe (amanqaku amathathu ngakuYesu). Ngandlela zithile le ndoda yaba ngumthunywa ongathandekiyo, kodwa ngokuqinisekileyo yayi nebali elimangalisayo lokubalisa.

`Themba lina onokulitsala kweli bali ngamandla kaYesu okukunceda kuyo nantoni na ozamazamana nayo?`