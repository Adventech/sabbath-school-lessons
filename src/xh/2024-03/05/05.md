---
title:  Ukubukulwa Nokwamkelwa
date:  31/07/2024
---

`Funda kuMarko 6:1-6. Kwakutheni ukuze abantu bedolophu kaYesu bambukule Yena?`

Ngokwesiqhelo xa umntu wedolophana encinci esiba yindumasi, abantu emv’ ekhaya babatsalel’ ingqalelo. Hayi eNazarete. Baakhubeka bakhwankqiswa yimpumelelo kaYesu njengomfundisi nomphilisi. Ukuguquka ekubeni yingcibi abe ngumfundisi kwakhangeleka kuyinto enzima kubo ukuyamkela. Kwakunokubakho ubutshaba kanjalo ngenxa yokuba Yena inkoliso yemimangaliso yaKhe wayenza eKapernahum (bona kuLuka 4:23). Kwaye wayesele enako kakade ukungangqinelani nosapho lwaKhe (Marko 3:31–35).

`Funda kuMarko 6:7-30. Iphulo labaPostile abaliShumi elinaMbini lahluka njani ekunqunyulweni kwentloko kaYohane umBhaptizi?`

Eli liBali eliHlohliweyo lesithathu kuMarko (bona isifundo 3). Iphulo labaPostile abaliShumi elinaMbini ekuseni isigidimi sikaYesu ndawo yonke limi ngokwahluke mpela kunokubanjwa nokuvalwa umlomo kukamBhaptizi. Abafundi baxelelwa ukuba bahambe kancinci baze baxhomekeke kwabanye ngenkxaso. Eli cebo kahle kahle lenza abathunywa baxhomekeke kubantu ababancedayo, nto leyo enceda ekuthini basondelelane nabo badinga isigidimi sabo.

Kodwa umBhaptizi zange abe nosondelelwano olungako noHerode nosapho lwakhe. Ukufa kukaYohane kubaliswa ngengcombolo eyothusayo njengoko iyelenqe likaHerodiya lifuman’ ithuba ekungabini namqolo nakwinkanuko kaHerode. Intombi kaHerodiya ikhangeleka isongeza kwicebo elimanyumnyezi ngesicelo esingaqhelekanga sokuba intloko kamBhaptizi iziswe ngesitya.

Ukuthuliswa kwelizwi elihlabayo likamBhaptiza kwenzeka ngaxesha-nye nokuvakalisa kwabaPostile abaliShumi elinaMbini inguquko, kwanjengokuba wayesenza umBhaptizi. Ukufa kukaYohane kufuzisela okukaYesu. UYohane uyabulawa, angcwatywe, aze achazwe njengovukileyo kwelabafileyo (Marko 6:14– 16, 29), njengokuba kuzakuba njalo kuYesu (Mark 15 no-16). La mabali afanayo alatha kwintlekele ezayo ngakuYesu nabalandeli baKhe.

`Wakha wabukulwa ngohlobo ekwakunjalo kuYesu okanye wathubeleza kwintlekele ekunzima ukuyiqonda? Waafunda ntoni kulo mava enokukunceda mhlawumbi kwixa elizayo xa kusenzeka into enjalo?`