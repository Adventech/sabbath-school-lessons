---
title:  Utyalo-mali Olungcono
date:  20/08/2024
---

`Funda kuMarko 10:17-31. Zifundo zini ezibalulekileyo ngokholo kwakunye nexabiso lobufundi, zakhe nabani na, isityebi okanye ihlwempu, ezityhilwe apha?`

Indlela eza ngayo le ndoda ichaza ukunyaniseka nentlonipho yakhe ngakuYesu. Uyagidima, aguqe phambi kwaKhe, aze abuze umbuzo obalulekileyo kwisiphelo somphefumlo ngamnye-Zintoni ezifunekayo ukuze ndibudle ilifa ubomi obungunaphakade?  UYesu uphendula ngokwalatha kwicwecwe lesibini eMthethweni. Kwakhona, le ndoda ibonakalisa imfezeko yayo ngokuthi uzigcinile zonke ezi, kwasebutsheni bayo.

KwiiGospile ezine, nguMarko yedwa ophawula ukuba uYesu wayeyithanda le ndoda. Kukho into etsal’ umdla ngale mfezeko yale ndoda. Kodwa uYesu uvavanya ukunyaniseka kwayo ngokuyicela ukuba ithengise yonke into ize imlandele. Le ndoda imka ithe khunubembe ngenxa yokuba yayinempahla eninzi. Enyanisweni, wayengayigcini ngokwenene imithetho. Wawaphula owokuqala, ukubeka into ngentla kunoThixo ebomini bayo. Ubutyebi bayo babu sisithixo sayo.

UYesu emva koko uchaza indlela obuwexula ngayo ubutyebi kwanokuba kulula ukuba isilwanyana esikhulu njengenkamela singaphumela kumngxuma omncinci wenaliti kunokuba isityebi singene ezulwini.

Abafundi bayakhwankqiswa ngamazwi kaYesu baze bamangaliswe ekuthini ngubani na onokusindiswa. UYesu ukhupha uvutho-ndaba kuMarko 10:27. “ ‘Kubantu akunakwenzeka; kuye yena uThixo akunakuba kungenzeki; kuba zonke izinto zinako ukwenzeka kuye uThixo.’ ”

UMarko 10:27 ukhangeleka eyindawo emnandi yokuphelisa ibali: akunakuya ezulwini ngokwakho, udinga ubabalo lukaThixo ukuze usindiswe.

Kodwa emva koko uPetros uyadanduluka ngelithi yena nabahlobo bakhe bashiye konke ukuze balandele uYesu. UYesu uphendula ngelithi nantoni na oyishiye ukuze ulandele Yena asiyonto xa uyithelekisa noko uzakukuzuza, ngoku, kunye “nakwelizayo iphakade.”

Nantsi injongo: kukufa kukaYesu okusombulula ubutyala bomntu, luze ubabalo lukaKristu, nobomi bokuvuka kwaKhe, zibe koko kunika amandla entobelo kwimithetho yaKhe.

`Funda kumaRoma 6:1-11. Ezi ndima ziyityhila njani inyaniso yobabalo lukaThixo ebomini bethu, kokubini ukusigwebela kwakunye nokusenza abantu abatsha kuYe?`