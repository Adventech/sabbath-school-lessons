---
title:  Ungayisela Eyam Indebe?
date:  21/08/2024
---

`Funda kuMarko 10:32-45. Ezi ndima zikutyhila njani ukungazi kwabafundi okuthe gqolo ngokuphathelele hayi nje kuphela kwiphulo likaYesu koko nentsingiselo yokulandela Yena?`

UYesu usondela qho kufutshane eYerusalem kwiihambo zaKhe, yaye ngokuya ehamba Yena utyhila kubafundi baKhe okuyakwenzeka apho. Ayisosiganeko abakholelwayo kuso okanye abafuna ukusiva. Ukutsola kukaYesu ngokomzobo wokufa kwaKhe nokuvuka kunomtsalane. Kodwa xa ingekuko oko ufuna ukukuva, kulula ngeyona ndlela ukubhebhetha.

Kuyabonakala ukuba koku kanye abakwenzayo uYakobi noYohane xa besiya kuYesu nesicelo sasekhusini. UYesu, ngokufanelekileyo, ubuza iinkcukacha ezongezelekileyo, baze baphendule ngelithi bafuna ukuhlala ngasekunene kwaKhe nangasekhohlo eluzukweni lwaKhe. Kulula ukugxeka isicelo sabo njengokufunela kubo izikhundla. Kodwa la madoda mabini azinikela ngokwawo kulungiselelo lukaYesu, yaye iminqweno yawo mhlawumbi yayingenamna ngokwesimo.

UYesu ufuna ukwendelisela umqondo wabo woko kanye bakucelayo. Uyababuza ukuba bangayisela indebe yaKhe okanye babhaptizwe ngobhaptizo lwaKhe. Indebe yaKhe izaba yindebe yokubandezeleka eGetsemane nasemnqamlezweni (thelekisa noMarko 14:36), yaye ubhaptizo lwaKhe luzakuba kukufa nokungcwatywa kwaKhe (Marko 15:33–47), nalapho iziganeko khona zifaniswa nokubhaptizwa kwaKhe okushicilelwe kuMarko 1.

Kodwa uYakobi noYohane abayiboni. Bavela nje baphendule ngelithi banako. UYesu ngoko uprofeta ngelithi ngokwenene bazakuyisela indebe yaKhe baze babhaptizwe ngobhaptizo lwaKhe. UYakobi waba ngowokuqala kubapostile ukufa njengefela-nkolo (Zenzo 12:2). UYohane ngoyena waaphila ixesha elide kubapostile yaye waabhaciselwa ePatmos (IsiTyhi. 1:9). Kodwa uYesu ubonisa ukuba iindawo eluzukweni zibekwa nguThixo.

Abanye abafundi baasabela njani kwimpendulo kaYesu? Hayi kakuhle tu. Igama elinye lesiGrike, aganakteō “ukucaphuka, ukuba nomsindo,” lisetyenzisiwe kuMarko 10:41 njengakuMarko 10:14, malunga nokucaphuka kukaYesu xa kwakubhekeliswa abantwana kuYe.

UYesu emva koko ubizela ndawonye eli qela ukunikezela esinye sezifundo zaKhe ezakha zanzulu. Udandalazisa ukuba abalawuli beeNtlanga basebenzisa igunya ukuze kulungelwe iziqu zabo. Kodwa ebukumkanini bukaThixo igunya kufuneka lonke ixesha lisetyenziselwe ukuphakamisa nokusikelela abanye. UYesu ukhokela indlela njengoKumkani wobukumkani bukaThixo. Njani? Ngokuncama ubomi baKhe bube yintlawulo-hayi le nto abalandeli baKhe babe nqwenela ukuyiva.

`Kuthetha ukuthini kumKristu ukuba “ngukhonzi” kwabanye? Oko kukuthi, uwubonakalisa njani lo mmiselo kukunxibelelana kwakho nabantu?`