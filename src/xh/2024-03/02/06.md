---
title:  Unganako Ukugcina Imfihlo?
date:  11/07/2024
---

`Funda kuMarko 1:40-45. Oku kusifundisa ntoni ngoYesu nendlela awanxulumana ngayo naabo babesenziwa amakheswa eluntwini?`

Iqhenqa njengoko lichaziwe kwesi sihlako, nakuyo yonke iTestamente eNdala kanjalo, lalingasingiselanga kuphela koko kwaziwa namhlanje njengesifo sikaHansen (bona fide leprosy). Isigama seBhayibhile sinokuguqulwa ngcono “njengesifo solusu esoyikekayo” yaye sinokuquka nezinye izigulo zolusu, kanjalo. Isifo sikaHansen kunokuba safika kwiMpuma yaMandulo malunga nesithuba senkulungwane yesithathu ngaphambi kukaKristu (bona uDavid P. Wright and Richard N. Jones, “Leprosy,” _The Anchor Bible Dictionary_, vol. 4 [New York: Doubleday, 1992], pp. 277–282). Yiyo lo nto, umntu oneqhenqa ekuthethwa ngaye kwesi sahluko kunokwenzeka wayenesifo sikaHansen, nangona singazi ncakasana ukuba le ndoda yayigula yintoni, kuphela kwento embi leyo.

Lo uneqhenqa ubeka ukholo kuYesu ngelithi unako ukumhlambulula. NgokweLevetikus 13, umntu oneqhenqa wayengahlambulukanga kwaye kwakufuneka akuphephe ukudibana nabanye (bona kwiLev. 13:45, 46).

UYesu, noko kunjalo, usikwa yimfesane ngakule ndoda aze ayichukumise. “UYesu, esikwe yimfesane ke, wasolula isandla, wamchukumisa, wathi kuye, Ndiyathanda; hlambuluka’” (Marko 1:41). Esi senzo kwakufanele simngcolisile uYesu kwade kwangokuhlwa, xa kwakuzakufuneka ahlambe ukuze ahlambuluke kwakhona (thelekisa noLeviticus 13–15). Kodwa uMarko uselubala kweyokuba isenzo sikaYesu sokuchukumisa le ndoda igulayo siyihlambulula kwiqhenqa layo. Ngoko ke, uYesu akazange adyobheke kukuchukumisa le ndoda.

UYesu uthumela le ndoda kumbingeleli ngomyalelo wokuba isondeze umbingelelo uMoses awawuyalelayo kwiimeko ezinje kwiLevetikus 14. Kuyo yonke iGospile kaMarko, uYesu uma njengomkhuseli nomxhasi woko uMoses wakufundisayo (bona kuMarko 7:10; Marko 10:3, 4; Marko 12:26, 29–31). Le ngcamango imi ngokuphikisana ngokuphandle neenkokeli zenkolo, zona zithi kwizahluko zikaMarko 7, 10, nese-12 zibhukuqe injongo yokuqala yeemfundiso ezadluliswa ngoMoses. Ezi nkcukacha zichaza umyalelo kaYesu wokuthulisa le ndoda, kuMarko 1: 44. Ukuba wayenokuvakalisa ukuphiliswa kwakhe nguYesu, ibizakunyhasha isigqibo sikambingeleli ngokungenatarhu ngakuYesu.

Kodwa oneqhenqa ohlanjululweyo akakhangeleki ekuqonda oku, yaye ngokungathobeli umyalelo kaYesu, usasaza ezi ndaba ndawo yonke, esenza kube nzima ukuba uYesu angene izixeko ngokusesidlangalaleni kulungiselelo lwaKhe.

`Singakulumkela njani ukuba singenzi izinto ezizakuthintela ukusasazwa kwegospile, nokuba iinjongo zethu zintle kangakanani na?`