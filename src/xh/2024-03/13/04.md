---
title:  Abafazi Engcwabeni
date:  24/09/2024
---

“Abafazi ababemi ngasemnqamlezweni kaKristu balinda baza balindela iiyure zeSabatha ukuba zidlule. Ngosuku lokuqala lweveki, ngoqhiza, bathi chuu ukusinga engcwabeni, baphatha iziqholo zexabiso ukuthambisa umzimba woMsindisi. Abazange bacinge ngokuvuka kwaKhe kwelabafileyo. Ilanga lethemba labo lalitshonile, baza ubusuku bathi zavaa ezintliziyweni zabo. Eli xesha behamba, babe balisa izenzo zikaKristu zenceba kwakunye namazwi aKhe entuthuzelo. Kodwa abazange bawakhumbule amazwi aKhe, ‘Ndobuya ndinibone.’ Yohane 16:22.”— Ellen G. White, ku _Desire of Ages_, p. 788.

`Funda uMarko 16:1-8. Yintoni eyeenzekayo, yaye baqala basabela njani abafazi?`

Ukusuka ekuqaleni kwiGospile, umfundi uyazi ukuba uYesu nguMesiya. Kodwa kwincwadi ngokwayo, umntu wokuqala ongenademon ovakalisa ukuba Yena unguMesiya nguPetros, kuMarko 8:29. Kwaye olu vumo alwenzeki de kube sembindini wencwadi!

KuMarko ephela, uYesu uxelela abantu ukuba bathi cwaka ekuthini ungubani Yena okanye impiliso abenzele yona Yena. KuMarko 1:44, uxelela oneqhenqa ukuba angaxeleli bani ngokuphiliswa kwakhe. KuMarko 5:43, uxelela uYayiro nenkosikazi yakhe ukuba bangaxeleli bani ngokuvuswa kwentombi yabo. KuMarko 7:36, uxelela iqela ukuba lingaxeleli bantu ngokuphilisa kwaKhe isithulu nesidenge. Aze emva koko ayalele abafundi baKhe ukuba bangaxeleli bantu ukuba Yena unguMesiya (Marko 8:30, bona kananjalo uMarko 9:9). Akuthandabuzeki ukuba ezona zizathu zokuba uYesu abaxelele ukuba bathi cwaka yayi kukuzinika ithuba Yena ukuba agqibezele ulungiselelo lwaKhe ngokweziprofeto zexesha likaDaniyeli 9:24-27.

Ngoku, kwesi siganeko, nkqu nasemva kokuba bexelelwe ngokuvuswa kukaYesu, abafazi, besoyika bemangalisiwe, babaleka engcwabeni baza, ubuncinane kuqala, abathetha ngento eyenzekileyo kanjalo.

Ukuthula, noko kunjalo, akuzange kuthathe thuba lide. Xa sifika esiphelweni sencwadi kaMarko, sifunda ntoni kuko oku? “Ke bona baphuma, bavakalisa ezindaweni zonke, iNkosi isebenza nabo. Iliqinisela ilizwi ngayo imiqondiso ephelekana nalo” (Marko 16:20).

Ngoko ke, umxholo wokutya tyum ngoYesu nangomntu anguYe kwakunye noko akwenzileyo uphasalakile. Incwadi iphela ngabo beshumayela “ezindaweni zonke.”

`Kutheni le nto kungafuneki sithi cwaka ngoYesu kunye noko akwenzileyo? Yintoni onokuyithetha namhlanje ngoYesu kwakunye necebo losindiso?`