---
title:  Ukuvuyela Uvuko
date:  22/09/2024
---

`Funda kuMarko 15:42-16:6. Kwenzeka ntoni apha, yaye kutheni le nto eli bali libaluleke kangaka kwibali lovuko?`

Bonke ababhali beGospile bayangqina ukuba uYesu waafa ngemini abayichaza “njengeyoLungiselelo” (Mat 27:62; Marko 15:42; Luka 23:54; Yohane 19:14, 31, 42). Inkoliso yabahlalutyi bakuqonda oku njengokubhekiselele ekutshoneni kwelanga ngoLwesine ukuya kuthi xhaxhe ekutshoneni kwelanga ngoLwesihlanu. UYesu waafa emalanga kwimva kwemini yangoLwesihlanu waza wakhawuleza wangcwatywa ngaphambi kokutshona kwelanga.

NgeSabatha, iNkosi yaphumla engcwabeni, yaye bonke abafundi bakaYesu baphumla, nabo. “Bathi ngeSabatha baphumla ngokomthetho” (Luka 23:56), isenzo noko esingaqhelekanga ukuba, eneneni, uYesu wayelunciphisile, ubuncinane ezingqondweni zabo, uxanduva lokugcina umthetho wesine.

Ngokuhlwa kwangoMgqibelo, abafazi bathenga iziqholo, baza ngentsasa yangeCawa, baya engcwabeni ngomnqweno wokukuqoshelisa inkqubo eqhelekileyo yomngcwabo. Kakade ke, uYesu wayengekho apho!

Ukusuka kwasekuqaleni kwinkulungwane yesibini, amaKristu aabona ukubaluleka kwinto yokuba uYesu evuke ngeCawa. Oku kwaba sisiseko sokungcwaliswa kweCawa. Kodwa ingaba oko kuyinto efundiswa yiTestamente eNtsha?

`Funda kumaKolose 2:10-12. Yintoni isikhumbuzo seTestamente eNtsha sovuko lukaYesu?`

Akukho nelizwi eBhayibhileni elintluvisa ngokungcwaliswa kweCawa njengesikhumbuzo sovuko. Eso sikhumbuzo lubhaptizo. “Ngoko ke sangcwatywa naye ngokubhaptizelwa ekufeni; ukuze njengokuba uKristu wavuswayo kwabafileyo ngalo uzuko loYise, sithi ngokunjalo nathi sihambe sinobomi obutsha” (Rom. 6:4).

Singananzanga mfundiso ibubuxoki ngokuphathelele kunqulo lwangeCawa, njengaBalindi simele ukukuvuyela ukuvuka kukaYesu ngentsasa yangeCawa. Ngokufa nokuvuka kwaKhe uYesu ukoyisile ukufa, yaye eluvukweni lwaKhe, sinengqiniseko yolwethu.

> <p></p>
> “Makabongwe uThixo, uYise weNkosi yethu uYesu Kristu, othe ngokobuninzi benceba yakhe, wasizala ngokutsha, ukuba sibe nethemba eliphilileyo ngokuvuka kukaYesu Kristu kwabafileyo” (1 Pet. 1:3).

`Qwalasela ukuqiniseka awayenako uPawulos ngokuvuka kukaYesu. Singanako njani oko kuqiniseka, nathi?`