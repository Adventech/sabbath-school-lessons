---
title:  Isiqhamo Seendaba Ezilungileyo
date:   07/01/2026
---

Ubudlelane bukaPawulos nabaseKolose kwaye kwahlukile kobo babeseFilipi. Wayebaqukile kwabo “abangabubonanga ubuso bam ngokwenyama” (Kol. 2:1). Noko kunjalo, uPawulos uyabaqinisekisa, njengoko wenzayo kwabaseFilipi, ukuba uyambulela uThixo ngabo kwaye “uhlala” ebathandazela.

`Funda Kolose 1:3–8. Zintoni ezintathu uPawulos abulela uThixo ngazo?`

UPawulos uhlanganisa izinto ezintle ezintathu azikhankanye kwezinye iindawo: ukholo, ithemba nothando, (bona: 1 Kor. 13:13, 1 Tes. 1:3, 1 Tes. 5:8). Phawula ukuba uPawulos akazibaleli kumaKolose ezi zinto zintathu. Ubulela uBawo, kuba ziphakathi kwezipho “ezilungileyo nezigqibeleleyo” esizifumana kuYe (Yakobi 1:17). Xa silubona uthando uThixo analo ngakuthi, kusenza sibe nokholo kuKristu (Efese 2:4–8), size sizuze ithemba lezulu. UPetros ulichaza njenge“lifa elingenakonakala, elingenakudyobheka, elingenakuguga, eniligcinelweyo emazulwini” (1 Pet. 1:4).

UPawulos ukwacinezela ukuba iindaba ezilungileyo zithembekile kuba zisekwe “elizwini lenyaniso.” Yintetho le uPawulos ayisebenzisayo kwenye indawo ebhekisa kwilizwi likaThixo eliphefumlelweyo (bona: 2 Kor. 6:7, 2 Tim. 2:15). Ngokungafaniyo “nelizwi labantu,” li“sebenza” kwabakholwayo (1 Tes. 2:13) lize liyifeze intando kaThixo (Isa. 55:11). Ngoko ke, xa iindaba ezilungileyo zivakaliswa, amandla kaThixo abonakalaliswa ngokusebenza kukaMoya Oyingcwele ezintliziyweni zabaphulaphuli, baze abantu basabele. Zona iindaba ezilungileyo ziveza isiqhamo kuba zili “Lizwi lobomi” (Filipi 2:16).

Mhlawumbi okona kukhwankqisa kakhulu kukusasazeka kweendaba ezilungileyo ngexesha elifutshane kangaka. Ngesithuba nje seminyaka engamashumi amathathu uKristu efe wabuya wavuka, uPawulos wayesele ekwazi ukuthi ziye “kulo lonke ihlabathi” (Kol. 1:6). Kutsha nje emva koko, kwakuso esi sahluko, uthi, iindaba ezilungileyo “zashunyayelwayo kwindalo yonke ephantsi kwezulu” (Kol. 1:23). Ukulungiswa ngokubanzi kweendlela zaseRoma ezenza lwalula ukuhamba noqhagamshelano, nto leyo eyenza ukuba iincwadi zikaPawulos sijikeleziswe ngokubanzi nokukhawuleza. Phofu, ngamandla kaThixo asebenza ngokunika ilizwi elenza kuzalwe ubomi basemoyeni emntwini (Yakobi 1:18, 1 Pet. 1:23), limenze abe sisidalwa esitsha kuKristu (2 Kor. 5:17).

`KwabaseKolose 1:5, uPawulos ubhala nge“themba eli nalibekelwayo emazulwini.” Wazi ntoni ngeli themba, kwaye kutheni lisebenza kuwe ngokwakho, nangona ungalifanele ngokwenene?`