---
title:  Amandla Omthandazo
date:   08/01/2026
---

`Funda Kolose 1:9–12. Zeziphi izicelo ezingqalileyo ozifumana kumthandazo kaPawulos?`

UPawulos uthandazela “ukuze nizaliswe kukukwazi kakuhle ukuthanda kwaKhe.” UPawulos ukuchaza ukwazi intando kaThixo njengo“kulumka nokuqonda konke okukokomoya”(Kol. 1:9). Ubulumko buza, ngaphambi kwako konke, ngokumthemba uThixo ngokuzeleyo, ngokuba nentumekelelo ukwenza intando yaKhe (Yohane 7:17), nokungayami kokwethu ukuqonda (Imiz. 3:5). Kuye ke kubekho umbuzo, “Yintoni intando kaThixo kum kule meko?” Zithathu izisele esingayifunda kuzo intando kaThixo xa siyifuna ngomthandazo:

1. Esona sisele sibaluleke kakhulu sobulumko yiBhayibhile ngokwayo. “Lisisibane seenyawo zam ilizwi lakho, likukukhanya emendweni wam” (Ind. 119:105).
2. Intando kaThixo nenkokelo yaKhe zingaziwa ngeemeko zokubonelela kukaThixo, ngokumcela ukuba avule okanye avale iingcango (bona: Kol. 4:3).
3. UMoya Oyingcwele uyasikhokela ngako nje ukuba sifunde ukulamkela izwi laKhe: “Iindlebe zakho zive ilizwi ngasemva kwakho, lisithi, ‘Nantsi indlela; hambani ngayo,’ nokuba nisinga ekunene, nokuba nisinga ekhohlo” (Isa. 30:21).

UPawulos uthandazela ukuba amaKolose anga“hamba ngokuyifaneleyo iNkosi” (Kol. 1:10). Phofu ke, akakho “ofaneleyo” ngendalo, kodwa uThixo usibala njengabafaneleyo ngobabalo lwaKhe aze asibize ukuba siphile ngokolo bizo luphezulu (Efese 4:1, 1 Tes. 2:12). UPawulos usebenzisa isenzi “hamba” okanye “nihambe” amanye amaxesha amathathu kule leta iyodwa (Kol. 2:6, Kol. 3:7, Kol. 4:5). Kuthetha ukuphila nokwenza ngokomthetho kaThixo (Eks. 18:20), okunokwenzeka kuphela ngokusebenza kukaMoya Oyingcwele (Hez. 36:27).

UPawulos wayekwathandazela ukuba ubomi babo (nobethu) “bukholise ngokuzeleyo” eNkosini aze adwelise iindlela eziliqela zokukwenza oko: “ukuxakatha isiqhamo kuwo wonke umsebenzi olungileyo” (Kol. 1:9, 10); emva koko “nikhulela ekumazini uThixo” (Kol. 1:10); ekugqibeleni, “nibulela” (Kol. 1:12).

`Ukuba ubani ebengakubuza, “Wazi njani ukuba uThixo ukukhokelela kwicala elithile okanye elinye?” ubuya kuthini ukuphendula—kuba kutheni?`