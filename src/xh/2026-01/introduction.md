### Ukumanya Izulu Nomhlaba

Cinga ngowona msebenzi unzima owakha wawenza. Yintoni eyawenza nzima? Ingaba koko kwakulindelekile, okanye lixesha elalibekelwe umsebenzi, okanye kokubini? Okanye mhlawumbi yayingabantu owawusebenza nabo? Okanye mhlawumbi wabonakala nje ngokungathi wawungenako ukugqitywa? Cinga ngenjongo yecebo losindiso: ukumanya izulu nomhlaba. Ingathi yinto engenakwenzeka? Ngokokuthetha komntu, ngokuqinisekileyo injalo. Noko kunjalo, kanye phambi kokunyukela ezulwini, uYesu wabanika abafundi umsebenzi owawubonakala ungenako ukwenziwa: “Hambani ngoko niye kuzenza abafundi zonke iintlanga, nibabhaptizela egameni loYise, loNyana, loMoya Oyingcwele; nibafundisa ukuba bazigcine zonke izinto endiniwisele umthetho ngazo” (Mat. 28:19, 20). UYesu wamthuma uPawulos eziNtlangeni ukuba awufeze lo msebenzi ubonakala unzima: “‘Ukuba uvule amehlo abo, ukuze babuye ebumnyameni, beze ebumhlotsheni; babuye egunyeni likaSathana, beze kuThixo; ukuze bamkele uxolelo lwezono, nelifa phakathi kwabangcwalisiweyo, ngokukholwa kum’” (IZenzo 26:18). Abanye bangasuka baxhome izandla xa benikwe imisebenzi enjengalowo. Phofu ke, kufuneka singazideli izithembiso uYesu awazinikayo kwiziganeko zozibini. Kubapostile, wongeza wathi, “Niyabona, mna ndinani yonke imihla, kude kube sekuphelisweni kwephakade eli” (Mat. 28:20). KuPawulos, uYesu wathi, “Ndibonakele kuwe ngenxa yoku, ukuba ndikumise ube ngumkhonzi nengqina lezi zinto uzibonileyo, nendiya kubonakala kuwe ngazo” (IZenzo 26:16).

Ngokufutshane, uYesu unika imisebenzi engenakwenzeka ngokwabantu ukuze sixhomekeke kuYe, kunokuba sixhomekeke kuthi, ukuyifeza. Akaze asinike umsebenzi engakhange asinike amandla okuwenza. “Xa intando yomntu isebenzisana nentando kaThixo, iba namandla onke. Nantoni ekufuneka yenziwe iya kwazi ukufezwa ngamandla aKhe. Konke ukuthuma kwaKhe kukunika kwaKhe amandla okwenza.”—Ellen G. White, Iimfundiso ZikaKristu Ngemizekeliso, iph. 333.

Okumangalisayo, ngexesha uPawulos wayebhalela abaseKolose, iindaba ezilungileyo “zazishunyayelwe kwindalo yonke ephantsi kwezulu” (Kol. 1:23). Phofu ke, asingabo bonke abazamkelayo. Xa sikhangela ngononophelo kwimiyalelo [uYesu] awayinika abapostile (Mat. 28:18–20), nakumpostile uPawulos, uYesu akazange athembise ukuba bonke babeya kuba ngabafundi okanye bonke babeya kuguquka. Iindaba ezilungileyo kufuneka “zishunyayelwe kuwo wonke umhlaba kuzo zonke iintlanga, kwandule ke ukufika ukuphela” (Mat. 24:14, ucinezelo lufakelwe). Bubonakala njani obo bungqina? Yintoni kanye obuza kuyifeza?

Kule kota siza kufunda iincwadi zikaPawulos eziya eFilipi naseKolose. Zinokufana okubalulekileyo. Ngaphezu kwako konke, ziveza uKristu, ekuphela kwaKhe onakho ukumanya izulu nomhlaba. Uyileli eyabonwa nguYakobi isuka emhlabeni yaya kufika ezulwini (Gen. 28:12; thelekisa noYohane 1:51). NjengoNyana woMntu, uyasihlangula esonweni; njengoNyana kaThixo, uyasithethelela.

Ekufundeni ezi ncwadi, siya kuwabona omabini amacala kaYesu. Siya kuphawula ezinye zezicatshulwa ezinendili kakhulu ezifunyanwa kuyo yonke indawo ngobuThixo bukaKristu nendlela awancama konke ngayo ukuba asisindise. Siya kumbona uPawulos esentolongweni ebambene neengxaki kwelinye ibandla awalikhulisayo (eFilipi) nakwelinye yena ngokwakhe angazange walihambela (eKolose). Uqhagamshelano uPawulos awalumiselayo “kwibandla lomhlaba” lelo xesha lwamenza wakwazi, naxa elapho entolongweni yaseRoma, ukuyisabela imingeni. Wayesazi ukuba ixesha lakhe lifutshane, waza wenza konke anako ukulisondeza ibandla kufuphi ezulwini nabantu omnye komnye. Ngokwenza njalo, uyasibonisa indlela ibandla likaThixo namhlanje elingathi limanyane nezulu ukuzalisekisa elikuthunyiweyo kwimihla yokugqibela kwisiTyhilelo 14, esikwazi ngokuthi “izigidimi zeengelosi ezintathu.”

_UClinton Wahlen, Ph.D., ungumlawuli oliqadi kwiBiblical Research Institute eGeneral Conference. Ubungcaphephe bakhe bukwiTestamente eNtsha, kwizifundo zokushumayela, nembali yebandla laBalindi. Uhleli wakha wasebenza eJamani, eNew Zealand, eRussia, eUnited Kingdom, naseFilipino. Benenkosikazi yakhe uGina, banabantwana ababini abakhulileyo, nomolokozana, nabazukulwana ababini._