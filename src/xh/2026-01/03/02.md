---
title:  “UKristu Uya Kwenziwa Mkhulu”
date:   11/01/2026
---

`Funda Filipi 1:19, 20. Yintoni le ingathi ilindelwe nguPawulos ngathi sisiphumo sokuvavanywa kwakhe? Yintoni le ayithabatha ngokuba ibaluleke ngaphezu kokundululwa engenatyala?`

Nangona uPawulos wayengenguye umaphuli-mthetho, phofu wayengaqali ukubanjwa, wayeqhelene nentshutshiso. Kubantu baseKorinte, wakwandlala ukutsala nzima kwakhe kude kube ngelo xesha: “ngokuba sezintolongweni ngokugqithiseleyo, ngokuba sekufeni futhi. KumaYuda ndazuza kahlanu imivumbo emashumi mane kwaphuke mnye. Kukathathu ndibethwa ngeentswazi, okunye ndaxulutywa ngamatye, ndaphukelwa ngumkhombe kathathu, ndenze ubusuku nemini enzulwini; ndithi ndingongaphezulu ngokuhamba okufuthi, ngeengozi zemilambo, ngeengozi zezihange, ngeengozi zamakowethu, ngeengozi zeentlanga, ngeengozi phakathi komzi, ngeengozi entlango, ngeengozi elwandle, ngeengozi phakathi kwabazalwana ababuxoki; ngokubulaleka nangemigu, ngokungabi nakulala okufuthi, ngokulamba nokunxanwa, ngokuzila ukudla okufuthi, ngengqele nobuze” (2 Kor. 11:23–27).

Ukuba mhlawumbi kungenzeka sicinge ukuba obu bunzima babuphambili engqondweni yakhe, uPawulos ukhawuleza ongeze, “ngaphandle kwezinye izinto, okuza phezu kwam yonke imihla: kukuwaxhalela onke amabandla kaThixo” (2 Kor. 11:28).

`Funda 1 Korinte 4:14–16; 1 Tesalonika 2:10, 11; Galati 4:19; noFilemon 10. Unobudlelane obunjani uPawulos namabandla awawamiselayo kunye nabantu awabazuzela uKristu?`

NjengoYesu, owancama konke ukusisindisa, uPawulos wayelungele ukuba “ndichithe, ndidleke kuphele” ngenxa yabakholwa naye (2 Kor. 12:15). Sekunjalo, okungathi kubhek’ ecaleni, okona izenzo zomntu zifana nezikaYesu, kukona baya bengathandwa bengamkelwa ngabathile. “Nabo bonke ke abathanda ukuhlala ngokuhlonela uThixo kuKristu Yesu, baya kutshutshiswa” (2 Tim. 3:12). Wona amaKristu athembekileyo mhlawumbi ahlala eyeyona ndlela inamandla kakhulu ukuzukisa uThixo nokutyhila inyaniso yeendaba ezilungileyo (theleisa noFilipi 1:7). “Umonde nokonwaba kukaPawulos ngexesha elide nelingenabulungisa lokuvalelwa kwakhe, isibindi sakhe kunye nokholo lwakhe, zaba yintshumayelo eqhubekayo.”— Ellen G. White, Izenzo Zabapostile, p. 464.

`Khangela indlela ophila ngayo nendlela ophatha ngayo abantu, ngakumbi abantu abangakuphathi kakuhle. Wena unika ubungqina obunjani ngoYesu?`