---
title:  Yimani Niqine Nimanyene
date:   14/01/2026
---

Umthandazo kaYesu wokugqibela wabafundi baKhe wawuzaliswe ngumxholo osisitshixo esinye: ubunye. UYesu wakhangela ngaphaya komnqamlezo ekumanyaneni kwakhona noYise nokumanyana kwakhona nathi: “Bawo, ndithanda ukuba nabo abo undinike bona, babe nam, apho ndikhona mna; ukuze balubone uzuko lwam owandinika lona” (Yohane 17:24). UYesu wathandazela ukuba uYise angabagcina abantwana baKhe “ukuze babe banye njengathi” (Yohane 17:11). Waya wabethelela iziphumo ezibi zeyantlukwano—iba sisizathu eso sokuba abaninzi bangakholwa. Kabini kulo mthandazo mfutshane, uYesu ucinezela ukuba mnye kwethu naYe noBawo khon’ ukuze “ihlabathi likholwe” nokuze “ihlabathi lazi ukuba Wena undithumile” (Yohane 17:21, 23).

`Funda Filipi 1:27 uthelekise noYohane 17:17–19. Yintoni uYesu noPawulos abayithethayo engenakususwa kubunye ebandleni?`

Kwaye Igama lesiGrike kuFilipi 1:27 eliguqulwe ngokuthi “ukuhlala kwenu makube kokuzifaneleyo” ngupoliteuomai, othetha ukuthi “hlala njengommi”— kungabi ngokobukumkani basemhlabeni kodwa njengommi wobukumkani basemazulwini. INtshumayelo yaseNtabeni izoba umfanekiso omhle wokuthethwa kukuba ngabantwana boYihlo osemazulwini namalungu obukumkani baKhe: angamahlwempu ngomoya, anobulali, alambela anxanelwe ubulungisa, anenceba, ahlambulukileyo intliziyo, abaxolisi, anikela ngesinye isidlele, athanda iintshaba zawo, asikelela abo basiqalekisayo, abenzela okulungileyo abo basithiyayo. Ngokufutshane, “ukwenza okusesikweni, uthande inceba, uhambe noThixo wakho ngokuthozamileyo” (Mika 6:8).

Kunzima ukuphazamiseka okanye ukuba nomsindo nomntu onjalo, okanye kunjalo? Ngamanye amaxesha asibathandi abantu ababonakala belunge gqitha. Singade silingeke ukuba sibaphoxe okanye sifune indawo esisiphako kubo ukubonisa ukuba abalunganga ngohlobo abacinga ngalo bona, konke sikwenza kuba sizicingela ngcono thina ngokwethu. Endaweni yoko, kutheni singaboni ukuba singathandeka ngaphezulu njani thina, singanobubele njani, singanenceba njani, singathobeka njani?

UEllen G. White wathetha ngabo “bathanda ihlabathi nenzuzo yalo engcono kunokuba bethanda uThixo okanye inyaniso.”—Testimonies for the Church, vol. 5, p. 277.

Kuyakholisa ukuba ukungamanyani ebandleni ekugqibeleni kubekho ngenxa yekratshi. “Njengoko ikratshi nebhongo lehlabathi zibe zithandwa, umoya kaKristu uye wemka, kwathi ukuzenzisa, ukungavani, nembambano kwangena ukuba kuphazamise kulenze lingabi namandla ibandla.”—Testimonies for the Church, vol. 5, pp. 240, 241. 

Kubaluleke kangakanani ukuba elowo kuthi afune ukuthobeka nobulali athe uYesu wabubonakalalisa kuthi! Besiya kuba libandla elingumahluko omkhulu, akunjalo?