---
title:  Ukholo LukaKristu
date:   04/02/2026
---

Ingongoma ephambili kaPawulos akufuneki ilahleke. Kwakukho ukuguqulwa okumangalisayo kumava asendleleni eya eDamasko, enikela eyakhe endala, ubomi obusekwe phezu komthetho ngobukho bukaKristu ngokwaKhe—“ukuze ndimzuze uKristu, ndifunyanwe ndikuye” (Filipi 3:8, 9).

`Ukufunyanwa “kuYe,” oko kukuthi, kuKristu, yintetho enika umdla. Funda: Efese 1:4, 2 Korinte 5:21, Kolose 2:9, noGalati 2:20. Ngokwezi ndima, ucinga ukuba uPawulos uthetha ntoni ngezi ngcamango?`

Ukuthetha kukaPawulos ngokuba kuKristu kuye kwaxoxwa ngokubanzi. Akumangalisi noko, mhlawumbi eyona ngcaciso intle yako iphuma kuPawulos ngokwakhe: “akuzaliseka amaxesha, ukuba azihlanganisele zonke izinto kuye uKristu, ezisemazulwlini kwanezisemhlabeni” (Efese 1:10). Leyo yaye iyinjongo kaThixo kwasekuqaleni. Yena uPawulos ucacisa ukuba kwenzeka njani oko: “Nina nikuKristu Yesu, owaba bubulumko obuvela kuThixo—nobulungisa kwanobungcwalisa nentlawulelo” (1 Kor. 1:30, NKJV).

Ukuba “kuKristu” kuhambelana nako konke okuhlanganiswe kwicebo losindiso, kususela ekuntshuleni kobuchopho (ubulumko) bethu, kuse ekugwetyelweni ngokholo (ubulungisa), nasekulungiseleni izulu (ukungcwaliswa), kuze ekugqibeleni ibe kukuzukiswa ekuBuyeni kwesiBini (ukuhlangulwa). Usindiso ngumsebenzi kaKristu kwasekuqaleni kuye ekupheleni —kuthi nangaphakathi kwethu. Ngoko ke, ngokuzuza uKristu, sinako konke esikudingayo.

`Funda Filipi 3:9. Zintoni ezimbini uPawulos azithelekisayo, kutheni oku kuthelekisa kubalulekile ukuba kuhlale kukhunjulwa?`

Njengoko uPawulos waya waqonda, ukuba “nobakho ubulungisa” asibubo ubulungisa benene kuba umthetho awukwazi ukunika ubomi (bona: Gal. 3:21, 22); nguKristu kuphela onako, ngokholo. Ingelulo naluphi ukholo. Ngapha koko, iidemoni ziyakholwa zingcangcazele (Yakobi 2:19). Ukholo ekuphela kwalo olusindisayo “lukholo lukaKristu.” Lukholo lwaKhe kuphela oluye lwathobela nolukwaziyo ukuthobela. (Igama lesiGrike lokholo, pistis, likwathetha ukunyaniseka.) ngoko ke, ukuba sikuKristu abe Yena ephila ngaphakathi kwethu, (Gal. 2:20), ngoko siphila ngokholo kuYe.