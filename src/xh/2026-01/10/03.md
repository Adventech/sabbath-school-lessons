---
title:  Ukwendela Nokukhula KuKristu
date:   02/03/2026
---

Umxholo wabaseKolose ungomnye wezona ntetho zicacileyo zokuphila ubomi bobuKristu: “Njengokuba ngoko namamkelayo uKristu Yesu iNkosi, hambani kuYe” (Kol. 2:6). Sifumana usindiso ngokwamkela uMntu, hayi imfumba nje yeemfundiso. Kanti ke, ukwamkela uYesu kukwaquka ukwamkela zonke iimfundiso zaKhe, njengoko zinikwe ngabapostile nabaprofeti beBhayibhile (bona: Efese 2:20).

Ngaphezu kwayo yonke enye into, ukwamkela uKristu kuthetha ukufa kumna, ukunikela ngokupheleleyo ukujonga kwisiqu sakho kuKristu ophilileyo.

ILizwi eliphlileyo (uYesu) alikwazi ukwahlulwa kwiLizwi elibhaliweyo (iBhayibhile). Ngamacala amabini engqekembe enye. Kakuhle, kungesiBhalo kuphela esinokuthi simazi uYesu. Si“hamba” okanye siphila ubomi bethu “kuYe,” okuthetha ukuba sivumela iLizwi laKhe noMoya waKhe ukuba usikhokele kuzo zonke izigqibo nezenzo zethu.

KwabaseKolose 2:7, uPawulos usebenzisa ufaniso oluqhelekileyo lweBhayibhile olufanisa amaKristu nezityalo. Similiselwa kuKristu ngokumamkela njengoMsindisi wethu nobeka endleleni ubomi bethu ngokweLizwi laKhe. Yindlela leyo esithi “sizinze ngayo elukholweni.”

`Ezi ndawo zilandelayo ziwukhanyisa njani umfanekiselo wesityalo njengomfuziselo wamakholwa? (Bona: Isa. 61:3, Mat. 3:10, Luka 8:11–15, 1 Kor. 3:6.)`

UPawulos wahlula ngokucacileyo okubini okunokwenziwa ngamakholwa. Okunye kukuhlala “esisityalo seNkosi” (Isa. 61:3) nokuqhubeka ephelele kuKristu ngokukhangela kuYe neemfundiso zaKhe. Okunye kungafaniswa nesityalo esenziweyo esingabonakala sisisityalo esiphilileyo kodwa inene yeyokuba asinabomi. Ngokwamkela ulwazi lwabantu nezithethe zabo, sisiwa “ebukhobokeni” (Kol. 2:8, ESV). Nangona uKristu esikhulule, kuyenzeka ukuba senziwe amakhoboka kwakhona ngedyokhwe yobukhoboka (Gal. 5:1; thelekisa: IZenzo 15:10).

Ngokufutshane, ukwamkela iimfundiso ezingasekwanga eBhayibhileni kuthetha ukumala uKristu kuba abo bamkela iimfundiso ezibuxoki bathe ngelishwa, bamkela iindaba ezilungileyo ezizezinye baza bamkela amagunya abantu ngaphezu kwegunya lesiBhalo (bona: Gal. 1:6–9). Yayiyiyo ingozi le kwibandla lokuqala kwaye isekwayiyo nangoku.

`Athini awakho amava ngokuthethwa kukufa kumna ukuze wamkele uKristu? Kutheni leyo kufuneka ibe yinkqubo ehlala ihleli?`