---
title:  Ukubethelelwa Emnqamlezweni
date:   03/03/2026
---

`Funda Kolose 2:11–15.Yeyiphi imiba ekucaca ukuba uPawulos uyayilwa apha?`

Kukangaphi sizibona ezi ndima, ngakumbi eyabaseKolose 2:14, zisetyenziswa gwenxa ukulwa iSabatha yomhla wesi-7?

Ukunceda ekuziqondeni ezi ndima. Kuye kwacetyiswa iinguqulo ezimbini ngamaSeventh-day Adventists: eyokuqala, “umbhalo wesandla” owabethelelwa emnqamlezweni luluhlu lwezityholo eziziswa “ukuchasa thina,” ezifana nombhalo owaxhonywa phezu komnqamlezo kaYesu nguPilato (Mat. 27:37; Yohane 19:19, 20). Okanye, okwesibini, umthetho weenkonzo zamadini owabhalwa nguMoses (bona uDut. 31:24–26) owabethelelwa emnqamlezweni.

Xa sikhangela kwezi ndima ngokobubanzi kwendawo ezikuyo, siyakwazi ukubona ukuba kuthethwa ngokucacileyo ngomthetho wenkonzo yamadini.

UPawulos ukwabhekisa “kulwaluko olwenziwa ngezandla” (Kol. 2:11), okukokwe “ntliziyo” (Roma 2:28, 29; thelekisa noDut. 30:16), kukwahluka okubonakalayo kulwaluko lwenyama, olwalungomnye weyona miyalelo ibalulekileyo yomthetho wamadini (Lev. 12:3; thelekisa noEks. 12:48).

Ubuya uPawulos ahlanganise le nguquko yangaphakathi no“kuhluba umzimba wezono zenyama” nobhaptizo lontywiliselo. Ngolu bhaptizo, sizifanise nokufa nokuvuka kukaKristu (Kol. 2:11, 12).

La mava enguquko, ke ngoko, afaniswa no“kufa kwizikreqo” no“kwenziwa . . . siphile” noKristu, o“wasixolela lonke ukreqo lwethu” (Kol. 2:13, NRSV).

Igama “imimiselo” (Kol. 2:14) libhekisa kwimiyalelo esemthethweni, nokuba yeyehlabathi (Luka 2:1, IZenzo 17:7) okanye eyenkonzo (IZenzo 16:4). Enye indawo elifumaneka kuyo kuphela eli gama lesiGrike kwimibhalo kaPawulos libhekisa kumthetho wamadini, eyenza udonga lokwahlukana phakathi kwamaYuda nabeNtlanga (Efese 2:14, 15).

Ngenxa yokuba uPawulos sele ethethile ngoxolelo lwezono nenguquko yangaphakathi efuziselwa ngobhaptizo, akakwazi ngoko ukubuyela kuloo mxholo kwakhona ngomzekelo owahlukileyo ongakhange usetyenziswe kwenye indawo esiBhalweni. Endaweni yoko, uPawulos ubonakala ecinezela ingongoma efanayo naleyo ebiyenziwe kwabase-Efese: eyokuba amakholwa eeNtlanga eKolose awadingi ukuba akhathazeke ngokugcina umthetho wamadini, equka ulwaluko, ngangobunyulu bemithetho eyayihamba nokuzinikela okunjalo (thelekisa IZenzo 10:28, 34, 35).

Ngokucacileyo, uPawulos wayengacebisi ukuba imiThetho eliShumi yabethelelwa emnqamlezweni, ngakumbi xa kwenye indawo esichaza isono njengokwaphulwa kwemiThetho eliShumi (Roma 7:7).