---
title:  Umfanekiselo KaThixo Ongenakubonwa
date:   15/02/2026
---

Xa sikhangela esipilini okanye efotweni, sibona umfanekiselo wesiqu sethu, kodwa ingumfanekiso nje osicaba, omacala mabini. Ngeendlela ezithile umfanekiso oqingqiweyo unika imbono ecace kakhulu nangona isilela kakhulu ukuya kwinto enobomi ephilileyo, ephefumlayo enobunyaniso. Imbono yeBhayibhile yomfanekiselo, nangona ngamanye amaxesha ibhekisa kwizinto ezingaphantsi noko kubumeli bazo, isanika umfanekiselo obanzi.

`Funda Genesis 1:26, 27; Genesis 5:3; 1 Korinte 15:49; 2 Korinte 3:18; noHebhere 10:1. Shwankathela iintsingiselo ezahlukeneyo zo “mfanekiselo” ezikwezi zicatshulwa. Zingaba zohluka njani kwinkcazo kaYesu yomfanekiselo kaThixo?`

Abantu badalwa ukuba bafane noThixo kangangoko kunokwenzeka—ngomzimba, ngomoya, ngolwalamano, nokusebenza. Kusenjalo babonakalalisa umfanekiselo kaThixo kumacala athile kuphela, saye isono sonakalise noko. Yena uYesu usenze thina ukuba “sibone’ uThixo ongenakubonwa. “Lowo undibonileyo mna,” wathi uYesu, “umbonile uBawo” (Yohane 14:9). “Ulushicilelo ngqo” lwendalo kaThixo (Heb. 1:3, ESV). Uyingcinga kaThixo eyenziwe yavakala nesimilo sikaThixo esenziwe sabonakala.

`Funda Mateyu 11:27 noYohane 1:1, 2, 14, 18. Kutheni le nto uYesu ekwazi ngendlela eyodwa ukutyhila uYise?`

Qaphela ezinye iindlela apho uYesu wachaza khona ulwalamano lwaKhe noThixo uYise:

- “UBawo uyasebenza kude kube ngoku, nam ndiyasebenza” (Yohane 5:17).
- “Mna noBawo sibanye” (Yohane 10:30).
- “Akukho namnye uzayo kuBawo, engezi ngam” (Yohane 14:6).

UYesu ukwaphindaphinda ezichaza ngendlela ebambekayo ngokwegama likaThixo: “NDInguye” (bona uEks. 3:14); “NDIM isonka sobomi” (Yohane 6:35); “NDIM ukhanyiselo lwehlabathi” (Yohane 8:12); “NDIM umalusi olungileyo” (Yohane 10:11, 14); “NDIM uvuko, nobomi” (Yohane 11:25); “NDIkuye uBawo, naYe uBawo ukum” (Yohane 14:11); ongeze “Engekabikho uAbraham, mna NDIkho” (Yohane 8:58).

`Ukuba uYesu wayengomnye ongenguye uThixo ngokwaKhe, bekuya kuthetha ntoni ukuba uYise abe wathuma esinye isidalwa ukuba sisifele? Kutheni le nto oko kungafani ngokugqibeleleyo nangokupheleleyo noThixo ngokwaKhe, kwisiQu sikaKristu nokufela kwaKhe thina?`