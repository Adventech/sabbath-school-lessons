---
title:  Ukuzixolelanisa Zonke Izinto
date:   19/02/2026
---

`Funda Kolose 1:19, 20. Luyintoni uxolelaniso oluza ngomnqamlezo, kwaye luqondakala ngantoni?`

UPawulos usebenzisa inteto enika umdla kakhulu kwisiGrike ukufikelelisa kuvutho-ndaba inkcazo yakhe kaYesu, ngokuthambekela ekwalatheni emva kuBawo, obekhankanywe kwabaseKolose 1:12. Kusekuzaleni kwaKhe okwenza uYise akholiswe kukuhlala noYesu (thelekisa noKolose 2:9). Kuyintoni oku “kuzala”? UYohane ubhekisa kuko njengokuba bubuqaqawuli bukaYise, “buzele lubabalo nenyaniso” (Yohane 1:14).

Kanti ke, ngokwesi sicatshulwa, oko “kuzala” kuhlanganisa okuninzi. Kuquka unaphakade kaThixo nobukho baKhe ngokwaKhe, namandla okudala nokudala ngokutsha. Okona kubaluleke kakhulu, kucinezela ubulumko baKhe ekoyiseni isono nokufa ngeyona ndlela ekunzima ukuyicinga—umnqamlezo. Ngoko ke, wenza ngokutsha eyona nto engazukisekanga ukuba ibe bubungqina bothando lwaKhe olungapheliyo kuzo zonke izidalwa zaKhe. “Kuba wenjenje uThixo ukulithanda kwaKhe ihlabathi, ude wancama uNyana waKhe ekuphela kwamzeleyo, ukuze bonke abakholwayo kuYe bangatshabalali, koko babe nobomi obungunaphakade” (Yohane 3:16).

Indlela ekuphela kwayo esinokoyiswa ngonaphakade ngayo isono, nazo zonke izinto zixolelaniswe[naYe] ihlanganiswe kuloo nyaniso inozuko: uThixo wathanda— wathanda indalo yonke [iyunivesi], waza wasithanda thina kakhulu kangaka wada wabeka esichengeni konke ukuba asindise thina ngokufa kukaKristu emnqamlezweni. Igama lesiGrike le“hlabathi” ngukosmos, elikwazi ukuhlanganisa iyunivesi yonke. UPawulos ubhekisa koku kubonakalaliswa kwiyunivesi yonke kule ndawo yokulandela uKristu: “Sanekwe senziwa intlekisa kulo ihlabathi [kosmos, yunivesi], nakwizithunywa zezulu, nakubantu” (1 Kor. 4:9).

“Izulu lakukhangela ngentlungu nokukhwankqiswa ukujinga kukaKristu emnqamlezweni. . . . Ngobomi bovukelo, uSathana nabo bonke abazimanya naye, bazibeka ngaphandle kokuvumelana noThixo, kuthi ubukho baKhe kubo kube ngumlilo odlayo. Ubuqaqawuli baLowo uluthando buya batshabalalisa. Ekuqalekeni kwembambano enkulu iingelosi zazingayiqondi le nto. . . .

“Akuyi kubanjalo xa iphela imbambano enkulu. Ngoko, icebo lokuhlangulwa lakuba liphelile, isimilo sikaThixo sityhiliwe kuzo zonke izidalwa ezinengqondo. . . .

“Kucacile ukuba iingelosi zazivuya xa zazikhangele umnqamlezo woMsindisi. . . UKristu ngokwaKhe waziqonda ngokupheleleyo iziphumo zombingelelo owenziwa eKhalvari. Kuko konke oku, wayekhangele phambili xa wayekhala esemnqamlezweni, esithi, “kugqityiwe.”—Ellen G. White, Ulangazelelo Lwamaphakade, amaph. 760–764.