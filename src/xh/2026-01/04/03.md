---
title:  Imvelaphi Yobunye
date:   19/01/2026
---

Cinga ngakumbi ngokuxinezela kukaPawulos ubunye kuFilipi 2:2, ephindaphinda into enye ngeendlela ezine ezahlukeneyo. Qaphela nalapho ukuqwalasela kwakhe kwingqondo, kwiingcinga, nakwiimvakalelo. Lo gama iinkokeli zenkolo zazikholisa ukucinezela ukuziphatha okubonwayo, uYesu wayejonga kwiingcinga neemvakalelo zethu. Umzekelo, indodana eyayingumphathi osisityebi yathi kukade yawugcina umthetho. Wathi ngokuyixelela ukuba ithengise konke enako, inike amahlwempu ize imlandele, uYesu waye evavanya ukubopheleleka kwayo kwizinto zasehlabathini. Waya watsho nokuthi kokuphuma entliziyweni (okanye engqondweni) okumngcolisayo umntu: “Kuba kuyo intliziyo kuphuma izicamango ezingendawo, ookubulala, ookukrexeza, oomibulo, oobusela, ookungqina ubuxoki, ookunyelisa” (Mat. 15:19), nokuba “umlomo uthetha ngokuphuphuma kwentliziyo” (Mat. 12:34).

`Funda Filipi 2:3, 4. Manyathelo mani aphathekayo awakhuthazayo uPawulos ukuze kubekho ubunye ebandleni?`

Amazwi kaPawulos anika mfanekiso wokuthobeka: ukuthobeka kwengqondo, ukubabona abanye bengcono kunathi, ukukhangela okuthandwa ngabanye kungabi nje kokwethu. Kulula ukuthetha kunokwenza, akunjalo? Kulungile kodwa ukuyigcina engqondweni le mithetho-siseko kuko konke ukusebenza kwethu nabanye abantu. Kuyakholisa ukuba encokweni kubekho ukukekelela ekucingeni ngempendulo yethu koko kuthethwayo, kunokuba sijonge ekuphulaphuleni ukuze sikuqonde oko kuthethwa ngomnye umntu nokuzama ukuwubona umcimbi ngokweyakhe imbono. Imbambano ikholisa ukubakho ngenxa yokungaqondani okulula kwinto ebinokuphetshwa ngokuphulaphula okukuko. Sisenokungavumi, kodwa kona ukuphulaphula nokuzama ukuyiqonda indlela yokubona komnye linyathelo lokuqala ukukhulisa unxibelelwano oluphilileyo nokuthembana.

UPawulos uthetha ngobunye “[obenziwa ngu]Moya” (Efese 4:3, AMPC), odala “uxolo olusihlanganisayo” (Efese 4:3, EXB). Ukuba kukho ukulwa ebandleni, uMoya Oyingcwele unakho ukuwathulisa amanzi asenze simanyane, kudaleke imvisiswano. Kwakuso esi sahluko sinye, uPawulos uthetha “ngobunye benkolo nobokumazi okuzeleyo uNyana kaThixo” (Efese 4:13). Oku kokubini kwalamene. Ukuba nenkolo enye, ukuziqonda okunye iziBhalo okuphuma ekumazini uKristu neemfundiso zaKhe, kubalulekile ukuze ubunye bubekho phakathi kwethu.

`Kukufa okunjani kumna okunokusenza, ngokwenene, sikwazi ukuxabisa abanye ngaphezu kwethu? Singakufunda njani ukwenza oko? Bekuya kwahluka ngaluphi uhlobo ukudelana kwethu ukuba besingaphila ngale ndlela?`