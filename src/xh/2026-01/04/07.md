---
title:  Ingcamango Eyongeziweyo
date:   23/01/2026
---

“Lonke uthando lwabazali oluhla lusuka kwizizukulwana ngezizukulwana ngejelo elizintliziyo zabantu, yonke imithombo yobubele eye yavulekela emiphefumlweni yabantu, ilisuntswana lomlanjana kulwandlekazi olungenamda xa luthelekiswa nothando lukaThixo olungenamda, nolungapheliyo. Ulwimi alukwazi ukuluchaza; usiba alukwazi ukuluzoba. Ungacamngca ngalo yonke imihla yokuphila kwakho; ungaphengulula iziBhalo ngenyameko kuba ufuna ukuluqonda; ungamema onke amandla nesakhono uThixo akunike zona, kumzamo wokuluqonda uthando nemfesane kaBawo wasemazulwini; kube kusekho okungaphaya kukanaphakade. Ungafunda ngolo thando iinkulungwane; ungaze uluqonde ngokuzeleyo, ubude nobubanzi, ubunzulu nokuphakama, kothando lukaThixo ekunikeleni uNyana waKhe ukuba afele ihlabathi. Unaphakade ngokwakhe, akasokuze alutyhile ngokuzeleyo. Kanti ke, xa sifunda iBhayibhile sicamngca ngobomi bukaKristu necebo lokuhlangula, le mixholo mikhulu iya kuvuleka kwingqiqo yethu ngakumbi nangakumbi.”— Ellen G. White, Testimonies for the Church, vol. 5, p. 740.

“Xa sifumana uqeqesho, njengoko uMoses wenzayo esikolweni sikaKristu, yintoni esiya kuyifunda?—ukuze siziphakamise?—ukuze sibe nengcinga ephakamileyo ngathi?—ayikho, ngokwenene. Okona sifunda kwesi sikolo, okona siya kuhambela phambili ukuthobeka nokuba sibe phantsi engqondweni. Akufuneki sizive ukuba siyifunde yonke into efanele ukwaziwa. Kufuneka sizisebenzise ngeyona ndlela iyiyo iitalente uThixo asinike zona, ukuze xa siye saguqulwa koku kufayo senziwa sanokongafi, singashiyi ngasemva oko siye sakuzuza, kodwa sihambe nako siye kwelinye icala. Kumaphakade angenaso isiphelo, uKristu nomsebenzi waKhe wokuhlangula uya kuba ngumxholo wokufunda kwethu.”—Ellen G. White, Manuscript 36, 1885.

**Imibuzo Yengxoxo:**

`Zeziphi iindlela wena ngokwakho obazi ngayo ubunyaniso bothando lukaThixo? Eklasini, thethani ngeendlela ezahlukeneyo eniye nafikelela ekwazini nakumava othando lukaThixo.`

`Yintoni kanye ethethwa kukuba uYesu weza “wafana nabantu” (Filipi 2:7)? Thelekisa nomaRoma 8:3. Xoxani ngezi ndawo ngokokuvakala kwazo iyileyo naleyo.`

`Yimingeni enjani kubunye bebandla enijongene nayo kwindawo yenu? Nokuba ithini imiba, kungani ukuba nokulungela ukuzithoba, nokungenzi nantoni “ngozuko olulambathayo okanye ikratshi” (Filipi 2:3) kuba yindlela enkulu yokuqala ukuyisombulula imiba?`