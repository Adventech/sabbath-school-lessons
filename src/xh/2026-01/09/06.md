---
title:  Amandla Endaba Ezilungileyo
date:   26/02/2026
---

`Funda Kolose 1:28, 29. Ujonge phi uPawulos? Ucinga ukuba kutheni u“wonke umntu” (ESV) ephindwe kathathu?`

Intshumayelo kaPawulos yayijonge kuKristu naYe ebethelelwe emnqamlezweni (1 Kor. 1:23). Ngokwabase-Efese 5:27, injongo yombingelelo kaKristu yeyokuba “alimise phambi kwaKhe [ibandla] linobuqaqawuli, lilibandla elingenabala, elingenamibimbi naye into enjalo, ukuze libe ngcwele, lingabi nasiphako.” Ngoko ke, injongo yokushumayela kukaPawulos iindaba ezilungileyo “kukumisa wonke umntu evuthiwe kuKristu” (Kol. 1:28, ESV). Ukwenza oku ngokufundisa nokulumkisa— efundisa iingongoma ezahlukeneyo zemfundiso nokuphila ubuKristu (2 Tes. 2:15, 1 Tim. 4:11, 1 Tim. 5:7, Tito 1:9) ekwalumkisa ngeziphumo zokwala iindaba ezilungileyo neengozi zabafundisa ubuxoki (IZenzo 20:29–31, Roma 16:17).

Sikhula ngolu hlobo ukuba sibe ngamaKristu avuthiweyo, ngokwamkela iimfundiso nokuthobela izilumkiso zesiBhalo. Ukuvuthwa kuyimbono ebalulekileyo. Abazali bemveku bavuyela inyathelo ngalinye—kuqala amagama, ukufunda ukuhamba, nokufunda ukufunda okubhaliweyo. Nguwuphi umzali ongenakho ukothuka xa umntwana wakhe, emva kweminyaka eliqela, engakwazi ukuhamba okanye ukuthetha? Ukukhula nokuphuhla zizinto eziqhelekileyo nezilindelekileyo. Kunjalo nakubomi bomKristu.

Igama lesiGrike eliguqulwe “ukuvuthwa” (teleios) lithetha ukugqibelela nokungabi nasiphako. Ngenkqubo yokukhula komKristu, sibuqonda kakuhle ubunzulu bomthetho kaThixo nokuba okufunayo “ngumphangalala omkhulu” (Ind. 119:96). Siyaqonda ukuba unabele “kwiingcingane nezicamango zentliziyo” (Heb. 4:12).

Phofu, kufuneka silumkile, nto leyo eyenza uPawulos asebenzise igama “siluleka” kumaKolose 1:28. Indlela “ebonakala ithe tye . . . yindlela yokufa” (Imiz. 14:12). Ukwazi kwasemoyeni kubakho kuphuma ekwazini iLizwi likaThixo okukhokelwa nguMoya. Iimfundiso zobuxoki ziye zibe nayo intwana yenyaniso kodwa ziyongeza okanye zisuse into koko kuthethwa yiBhayibhile (bona uIsa. 8:20). Yona le iyakholisa ukuphumelela, kuze kuthi xa kungekuko ukungakholwa ncam koko kuthethwa nguThixo, kube kukubuza ukuba ingaba kungenzeka ngenene na okanye kuyasebenza na kule yethu imihla. Kufuneka sibe nobulumko benyoka kodwa sibe njengamahobe ukungabi nabungozi xa kufika ekwahluleni imfundiso yenyaniso kwimposiso.

`Ukuqonda njani ukuba kuthetha ukuthini uku“gqibelela kuKristu Yesu” (Kol. 1:28)? Ukukuqonda oko uYesu wakufezayo emnqamlezweni ngenxa yethu kusinceda njani ekwazini ukuba kuthetha ntoni uku“gqibelela kuKristu Yesu”?`