---
title:  Ingcamango Eyongeziweyo
date:   27/02/2026
---

“Asinabo obethu ubulungisa esingathi ngabo sihlangabezane namabango omthetho kaThixo. Phofu, uKristu usivulele indlela yokusinda. . . . Ukuba uzinikele kuYe, wamamkela Yena njengoMsindisi wakho, ngoko, bebunesono bunjalo ubomi bakho, ngenxa yaKhe, ubalelwe ukuba ulungile. Isimilo sikaKristu sima endaweni yesimilo sakho, uze wamkelwe phambi kukaThixo kanye ngokungathi akukhange wone.

“Ngaphezu koku, uKristu uyayiguqula intliziyo yakho. Uhlala entliziyweni yakho ngokholo. Uza kulugcina olu qhagamshelwano noKristu ngokholo nokuqhubeka unikela intando yakho kuYe; kwaye lonke ixesha ukwenza oku, uya kusebenza kuwe ukuthanda nokwenza ngoko kumkholisayo. . . .

“Ngoko ke, thina ngokwethu asinanto singaqhayisa ngayo. Asinamhlaba wakuziphakamisa. Ithemba lethu kuphela limi ebulungiseni bukaKristu esambeswe bona, nasekusebenzeni kukaMoya Oyingcwele kuthi, nangathi.”—Ellen G. White, Amanyathelo Okuya KuKristu, amaph. 62, 63.

“Ukukhanya endikunikiweyo kuye kwanyanzeleka ngamandla kuba abaninzi kuthi baya kuphuma bethobela imimoya ekhohlisayo neemfundiso zeedemon. INkosi ilangazelela ukuba yonke imiphefumlo ethi iyakholwa yinyaniso ingaba nolwazi oluchubekileyo loko inyaniso ikuko.”—Ellen G. White, Evangelism, p. 363.

**Imibuzo Yengxoxo:**

`Funda kwakhona Indima Yenkumbulo: “Kuba lowo ungazani nasono, wamenza isono ngenxa yethu, ukuze thina sibe bubulungisa bukaThixo kuYe” (2 Kor. 5:21). Kuthetha ntoni oku? Kuthetha ukuthini ukuba uKristu waba sisono ngenxa yethu, kwaye oko kungasinceda njani ukuba siyiqonde indalo yokumela yoMnqamlezo? Kona, kuthetha ntoni “ukwenziwa ubulungisa bukaThixo kuYe”?`

`Hlalani ngakumbi kumba wokuba “xa uthe wasindiswa, uhlala usindisiwe,” akholelwa kuyo amaKristu amaninzi. Kutheni le nto sikholelwa ukuba le yimfundiso ebubuxoki? Ithini ingozi ecacileyo eyinika umntu okholelwa koku? Thina, nangona siyala le mfundiso, singenza njani ukuba sibe nengqinisekiso yokusindiswa?`

`“Nisekelwe niqinile” (Kol. 1:23) njani elukholweni lwenu? Nikwazi kakuhle kangakanani oko nikholwa kuko nokuba kutheni nikukholelwa nje? Yintoni eninokuyenza ukwenza ngcono oko nikukholelwayo? Kutheni le nto kubaluleke kakhulu ukuba “nisekelwe niqinile” enkolweni?`