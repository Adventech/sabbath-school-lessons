---
title:  Ukuma Ugqibelele Uphelele
date:   24/03/2026
---

Iincwadi zibhaliwe ngobomi obuphilwa ngenjongo nebandla elisebenza ngenjongo. Nangona ukuba “nenjongo” kusenokuba akulunganga ncam, “injongo engqalileyo” ibalulekile ekufezeni nantoni engumzamo onentsingiselo. Ubomi bukaPawulos nolungiselelo lwakhe, kwakunye nobabo babesebenza kunye naye kunye nabanye abapostile, bungumzekelo woku kungqala kwenjongo (bona kuFilipi 3:13, 14). Iziphumo nazo ziyaxela—ukusasazwa ngokukhawuleza kweendaba ezilungileyo kubo bonke ubukumkani baseRoma nangaphesheya (Kol. 1:23). Le ngqwalasela inye iyadingeka nanamhlanje.

`Funda Kolose 4:12, 13. Kuchazwe injongo ethini, kwaye inokufezwa njani?`

Njengoko sikhe sakhankanya kwisifundo sangaphambili, uEpafras unokuba wayesisixhobo ekuseni iindaba ezilungileyo eKolose nakwizixeko ezikufuphi zaseLawodike naseHirapoli (bona Isifundo 1). Imibuliso nemithandazo yakhe ngala mabandla, ngaphandle kwentandabuzo, yayiyinkuthazo kwabo babengamakholwa alapho. Imithandazo kaEpafras yayinenjongo ecacileyo—yokuba abantu baseKolose “bame begqibelele, bezalisekile kuko konke ukuthanda kukaThixo” (Kol. 4:12). Masiqwalasele ngononophelo ngakumbi iindawo ezityebileyo zalo mthandazo.

_Ukuma._ Igama elithetha ukuma uqine ungabi nakushukuma, okunokwenzeka kuphela ngoku “sekelwa niqinile” elukholweni nasekuthembeni inyaniso yeendaba ezilungileyo (Kol. 1:23). Kwalona eli gama lisetyenziswe amaxesha amaninzi nguPawulos ukubhekisa kwidabi lokulwa “nobuqhinga boMtyholi” (Efese 6:11) nokumelana nemikhosi yobumnyama ngamandla kaThixo ngokuxhoba “sonke isikrweqe sikaThixo” (Efese 6:10–18; thelekisa no-2 Tim. 2:19).

_Ukugqibelela._ Igama elibhekisa ekufezekeni kwesimilo esifikelela kwincopho yothando lokuzincama (Mat. 5:44, 48) kwabo bangasokuze bathi “sifikile” okanye baneliseke koko bakuko (Filipi 3:12–15, NIV).

_Ukuphelela._ Eli gama linamandla lithetha ukwanelisa ngokuzeleyo okanye ukwenza into ibe kumlinganiso opheleleyo. Lisetyenziswe ngoAbraham “owaqiniseka ngokupheleleyo” ukuba uThixo uya kukwenza oko akuthembisileyo, nokuba kubonakala kunzima ngokubona komntu (Roma 4:21), nakuPawulos owonikwa amandla yiNkosi ukuze “uvakaliso lweendaba ezilungileyo luzaliseke [luphelele]” ngaye (2 Tim. 4:17).

_Yonke intando kaThixo._ Igama “yonke” liyaquka. UPawulos yena ngokwakhe wathandazela ukuba iKolose ingazaliswa kukwazi intando kaThixo, “iyiphilele iNkosi ngokufanelekileyo iyikholise ngeenxa zonke” (Kol. 1:9, 10, NET) nokomelela konke “ngokokuqina kozuko lwakhe” (Kol. 1:11).