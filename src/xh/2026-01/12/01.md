---
title:  Ukuphila Omnye Nomnye
date:   14/03/2026
---

### Fundela Isifundo Sale Veki
Kol. 3:18–4:6; Efese 5:22–25, 33; Imiz. 22:6, 15; 1 Pet. 2:16; 1 Tes. 5:17.

> <p>Indima Yenkumbulo</p>
> “Ukuthetha kwenu makuhlale kumnandi, kuvakaliswe ngetyuwa, ukuze nazi ukuba nimelwe kukuthini na ukuphendula bonke ngabanye” (Kolose 4:6).

Xa abantu behlala besebenza kwiindawo ezisondeleleneyo, bayahlangana nemingeni eyahlukeneyo. Ukwahlukana kweembono kungenza kubekho ukungavani; kubekho iingxabano. Okona lusondele ulwalamano, okona kubalulekile ukuba bonke abantu abakulo bavane.

Ubudlelane obusondeleleneyo, phofu, buselusatsheni. Ikhaya maxa wambi liye libizwe ngokuthi, “indawo esebenza usapho.” Yindlela enika umdla yokuchaza ukusebenza kwekhaya. Ngokuqinisekileyo, kukho ukufana phakathi kokuqhuba ishishini nokusebenza ekhaya. Kufanele ukuba kubekho ukuvumelana jikelele ngamagugu, nemigomo, neenjongo. Bonke abantu kufuneka bavumelane omnye nomnye elowo ayidlale kakuhle indawo yakhe ukuze izinto zihambe kakuhle. Kwawona loo mthetho-siseko ukwasebenza ebandleni, ngokuma kwalo, elilusapho olukhulu.

Kule ndawo esiyiphetheyo kule veki, uPawulos unika imithetho-siseko ebalulekileyo yendlela usapho lomKristu olusebenza kakuhle kakhulu ngayo. Ngenxa yokuba ikhaya lobuKristu malilawulwe ngemithetho-siseko yeBhayibile, liye lifuneke ukuba lisebenze noko ngokwahlukileyo kwikhaya eliqhelekileyo laseRoma. UPawulos unika neminye imithetho-siseko enexabiso eluncedo kulwalamano olwahlukeneyo lwasekuhlaleni, ngaphakathi kwekhaya nangaphandle kwalo.

_Funda isifundo sale veki ulungiselela iSabatha kaMatshi 21._