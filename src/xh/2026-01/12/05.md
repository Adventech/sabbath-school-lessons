---
title:  Ukuthandazelana Omnye Nomnye
date:   18/03/2026
---

`Funda Kolose 4:2–4. Yeyiphi imithetho-siseko yomthandazo oyifumanayo kwezi ndima? Zeziphi izicelo zomthandazo azenzayo uPawulos?`

Amanye amagama angawona abalulekileyo esinokuwathetha kumntu ozamana nemiba yeendidi ezingafaniyo, nokuba yintsapho, impilo, imali, okanye enye into, athi, “Ndiya kuthandazela.” Le yindlela ekhethwe lizulu yoqhagamshelano nokusebenzisana. “Iyinxenye yecebo likaThixo ukusinika, ephendula umthandazo wokholo, oko ebengayi kusinika ukuba besingacelanga.”—Ellen G. White, Imbambano Enkulu, iph. 525.

Qaphela iinkcazo ezinamandla zomthandazo uPawulos awusebenzisayo: “Zingisani” (okanye qhubekani), “ninyanisile,” “niphaphamile,” “ninombulelo”— okubonisa ukuba lo ngumthandazo wokholo (Kol. 4:2). Uthi masithandaze “amaxesha onke” “always” (Efese 6:18) nokuba “thandazani ningayeki” (1 Tes. 5:17). Okona kumangalisayo, nangona “singakwazi esingakuthandazelayo ngokoko simelwe kukuthandaza ngako . . . uMoya ngokwakhe usithethelela ngezincwino ezingathethekiyo” (Roma 8:26).

`Funda kwakhona: Kolose 4:3. Nguwuphi “umnyango welizwi” (NKJV) angakuvulela wona uThixo ukuba wabelane ngokholo lwakho?`

Okubalulekileyo, uPawulos ukwathandazela amazwi alungileyo amakawathethe. Ngamanye amaxesha, xa sifunda iileta zakhe okanye iintetho zakhe encwadini yeZenzo, siye sicinge ukuba umpostile wayesoloko eliciko, elingazange lixakwe yinto elinokuyithetha. Ngoku apha ucela umthandazo ukuba akwazi ukuvakalisa isigidimi “ngokucacileyo” (Kol. 4:4, NIV). Ukwasebenzisa igama elibaluleke kakhulu lesiGrike (dei) kwibinzana lokugqibela kule ndima, elingaguqulwa ngokuthi “njengokuba ndithetha,” elalatha ekufuneni kwezulu ukuvakaliswa kweendaba ezilungileyo. Wakwazi ukubaluleka kokunikwa kwesigidimi kubantu abakowona mgangatho uphezulu kuburhulumente baseRoma, kuquka indlu kaKesare.

“Akusoloko kudingeka ukuba niguqe ngamadolo ukuze nithandaze. Ziqhelise ukuba nomkhwa wokuthetha noMsindisi xa uwedwa, xa uhamba, naxa uxakekile ngumsebenzi wemihla ngemihla. Intliziyo mayihlale iphakanyiswe ngomthandazo othe cwaka ifuna uncedo, ukukhanya, amandla, nolwazi. Konke ukuphefumla makube ngumthandazo.”—Ellen G. White, Ulungiselelo Lempiliso, amamph. 510, 511.