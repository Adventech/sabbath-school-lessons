---
title:  Ukuba Nengqondo Ejonge Ezulwini
date:   08/03/2026
---

`Funda Kolose 3:1–4. Yeyiphi ayibonisayo uPawulos njengefunekayo kuthi ukuze sibe nengqondo ejonge ezulwini? Ucinga ukuba kuthetha ntoni oku?`

Xa umi encotsheni yentaba, kulula ukubujonga bonke ubume bomhlaba okujikelezileyo. Kususela kwixesha lamandulo, iintaba zazikholisa ukukhwelwa ngabo bafuna ukusondela kakhulu kuThixo (bona Ind. 121:1, 2). Nakwiintaba ezenziwe ngabantu, ezibizwa ngokuthi zi“ziggurats,” ezakhiwa ngabahedeni ngenjongo ezifanayo—ukuhlangana noothixo. Okunika umdla, isixeko saseUre, ekwathiwa uAbraham makasishiye, sasine ntaba eyizuggurat enkulu kakhulu ebonakala kwisithuba seemayile eziyijikelezileyo. Kona ukutshintsha indawo apho ame khona umntu akusokuze kumenze nabani ukuba asondele ngakumbi nezulu ngokwasemoyeni. Umzamo womntu awusokuze ukwenze oko.

Endaweni yoko, kuphela ngummangaliso wobabalo, esithi ngawo sife noKristu size sivuswe naYe (umfanekiselo ozotywa ngobhaptizo [Kol. 2:12, 13]), esinokuthi sikwazi ukusondela kufuphi kakhulu ezulwini.

Qaphela ukuba, kwasekuqaleni kwabaseKolose 3 kusoloko kukho ukuphindaphindwa kucinezelwa koku kungentla, kuthetha ngokuba sezulwini: “izinto zaphezulu,” “apho akhona uKristu,” “izinto zaphezulu,” “noKristu kuye uThixo,” “ninaye ebuqaqawulini” (Kol. 3:1–4).

Xa sivuma, kuninzi kubomi bomKristu okungachazekiyo. “Ufa” njani umntu aze “avuswe” xa, kuko konke okubonakalayo, esekwa ngumntu omnye kwaye engakhange abe namava anjalo- ubomi-nokufa? Kuninzi okungavakaliyo kwingqondo yemveli, engakhange ifumane impembelelo kaMoya Oyingcwele. Kubo bona abo bangqondo yabo ijonge ezulwini, kuba bezuze intliziyo entsha ethenjiswe nguThixo, ukufa kwisono nokuvuswa noKristu zizinto eziphathekayo. Iyatsho ngengoma ukuthi, “Undibuza ukuba ndazi njani ukuba uyaphila? Uphila ngaphakathi kwentliziyo yam.”

Noko kunjalo, uPawulos unika le miyalelo kuba kusoloko kukho intswelo yokuba obu bomi basemoyeni benziwe butsha (bona u-2 Kor. 4:16). Sinakho, ngokwenene, ukuwa silahleke! Asisokuze sisinde kwizihendo kobu bomi.

Kufuneka ke ngoko sikhethe yonke imihla “ukufuna izinto zaphezulu” (Kol. 3:1). Ubomi bethu obungunaphakade bugcinwe bukhuselekile “bufihlakele ndawonye noKristu kuye uThixo” (Kol. 3:3), kodwa imbonakalo yangaphandle yobo bomi ayisokuze ibe yinto efihlakeleyo.

`Ziphi iingcinga zakho: zikholisa ukuba phezulu okanye phantsi? Ukuba ziphantsi, ulijika njani icala eziya ngakulo?`