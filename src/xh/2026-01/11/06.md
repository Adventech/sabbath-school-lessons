---
title:  Ukuphila Ubomi Obutsha
date:   12/03/2026
---

Ukukhathalela kukaPawulos uxolo nemvisiswano ebandleni ibonakala ngokucacileyo kwiindima zokugqibela zamaKolose 3. Sesiziqwalasele iinkcukacha zoxolo lukaThixo (bona Isifundo 7). Ngokungafaniyo nepax Romana [uxolo lweRoma], ipax Christi [uxolo kuKristu] asilulo uxolo oluvela ngaphandle kodwa lusi“lawula” lungaphakathi kwethu. Oko kunokwenzeka kuphela ukuba uKristu uyalawula.

`Funda Kolose 3:16, 17. Yintoni kanye eyenza ukuba uKristu alawule, iyintoni indawo edlalwa ngumculo kuko konke oku?`

Ulwimi luchaza kakhulu. Lunika umfanekiso welizwi likaKristu lingena lihlale ngaphakathi kuthi. Oko kwenzeka xa siyifunda ngengqwalaselo iBhayibhile ukuze siphulaphule sifunde kubulumko bukaThixo. Kuyabonakala phofu, nangona indima yesiGrike ibonakala iimbono-mbini, umculo udlala indawo ebalulekileyo “[uku] fundisana [noku]lulekana omnye nomnye” (Kol. 3:16).

Phofu, ingenguwo nawuphi umculo. UPawulos usebenzisa izaci eziqiniseke kakhulu apha nakwabase-Efese 5:19: “ngeendumiso, neengoma nezango ezizezomoya.”

Nangona singenako ukuqiniseka, kubonakala kukho umahluko phakathi kwengqokelela yomculo okhoyo weTestamente eNdala yeendumiso nengqokelela ekhulayo yeengoma. “Iingoma nezango ezizezomoya” esi sinokuba sisaci esihlanganisa zonke iingoma zokudumisa ezayame kubomi basemoyeni okanye kubomi bebandla. Amagama eengoma ayindlela yokufundisa inyaniso nokunika imfundiso ngokuphila ubomi obutsha bomKristu. Uninzi lweengoma ezaziphakamile zexesha eladlulayo kwiinkulungwane ezimbalwa zinezigidimi zamandla eziphakamisayo zethemba nengqinisekiso, izinto ezidingeka kakhulu kwihlabathi elisitsalela phantsi sonke.

Impembelelo yomculo inamandla. Ukudlala kukaDavide uhadi kwakunempembelelo ethomalalisayo kuKumkani uSawule (1 Sam. 16:23). Wathi kodwa uDavide akuba lutshaba lwakhe, umsindo nentiyo kaSawule zakhula (1 Sam. 18:10, 11). Umculo ozolileyo [okanye opholileyo] uye wafumaniseka uluthothisa uxinzelelo, ukhuthaze ukusebenza kwengqondo, wandise ukuphumla, wenze kudodobale intlungu, ukhulise nokonwaba ekuhlalisaneni.

Ngubani phakathi kwethu ongayibonanga impembelelo enamandla yomculo, kokulungileyo okanye okubi, onokuba nayo kwiimvakalelo neengcinga? Umculo— umculo olungileyo—uyakwazi ukuphakamisa ngasemoyeni.

`Siyaxelelwa ukuba nokuba yintoni esiyenzayo, “yenzani izinto zonke egameni leNkosi” (Kol. 3:17). Ungatsho unyanisile ukuthi uyakwenza oko? Ukuba akunako, ungaguquka njani; oko kukuthi, yintoni ekufuneka uyeke ukuyenza ukuba akukwazi ukuyenza egameni leNkosi?`