---
title:  Isimilo Sobomi Obutsha
date:   11/03/2026
---

Emva kokuba echaze imikhwa emibi neempawu ezingezizo ezisusiweyo xa sisiza kuKristu, uPawulos uqhubeka aye kokuhle—njengokusuka kubumnyama kuyiwe ekukhanyeni.

`Funda Kolose 3:12–14. Achazwa njani amakholwa, kutheni ucinga ukuba oko kuhambelane neempawu aye “azambatha”?`

NjengoIsrayeli, owabizwa nguThixo ukuba babe ngabantu baKhe ababodwa nokuba babonakalalise isimilo saKhe, abantu abakholwa kuYesu “bangabanyulwa bakaThixo” (Kol. 3:12), abantu baKhe “abakhethiweyo” (ESV). Asingabo bonke, phofu, abaphila ngokolu bizo. Ngokutsho kukaYesu, “Baninzi ababiziweyo, kodwa bambalwa abanyuliweyo” (Mat. 22:14, thelekisa: Mat. 24:22, 24, 31). Oko uPawulos akubhekisa kwabanyuliweyo kuthetha into efanayo (Roma 8:33, 2 Tim. 2:10). NjengakuIsrayeli, abakholwayo baya“thandwa” nguThixo kwaye “bangcwele” (Dut. 7:6–8). Eli lungelo liqulathe kulo uxanduva olubalulekileyo: ukuba “nivakalise isidima salowo wanibizayo ukuba niphume ebumnyameni, ningene ekukhanyeni kwakhe okungummangaliso” (1 Pet. 2:9). Sikwenza oko ngendlela esiphila ngayo.

Iimpawu ezisibhozo ezikhankanywa nguPawulos ziluludwe, inene! “Iimfesane zeemfefe, ububele, ukuthobeka kwentliziyo, ubulali, ukuzeka kade umsindo, ninyamezelana, nixolelana,” nokuba “ngaphezu kwazo zonke ezo zinto . . . uthando” (Kol. 3:12–14). Ezi zinokuphuma kuphela kwintliziyo emanyene noKristu, kuba zichaza isimilo saKhe nendlela aye waphatha ngayo thina. Kufuneka sixolelane “njengoko uKristu wanixolelayo nina”(Kol. 3:13). Uthando “luyintambo yogqibelelo” (Kol. 3:14), ngenxa yokuba luthando lwaKhe ngakuthi olusibophelela kuYe lusenze ukuba ngokwenene sibathande abanye (1 Yohane 4:11, 12).

Ezi mpawu zintle zinempembelelo kubudlelane bethu ngeendlela ezimbini. Kuqala, ukubonisa uthando, inceba, ububele, ukuxolela ngakwabanye kusikelela thina nabanye. Kuyaluzalisekisa uthando kubasikelele nabanye. Abantu baya kuthi baqhele ukusabela kuthi ngobubele, nathi siqhubeke sisamkela inceba noxolelo lukaThixo (Mat. 5:7, Mat. 6:14). Okwesibini, nokubaluleke kakhulu, kuyamzukisa uThixo kwaye kunako ukubakhuthaza abanye ukuba bakholwe baze bamlandele uYesu, kuba kubonisa amandla obabalo lukaThixo. “Ayikho enye impembelelo enokuwurhangqa umphefumlo womntu enamandla afana nempembelelo yobomi obungacingi ngesiqu sabo. Eyona ntetho okanye ingxoxo enamandla engakwicala leendaba ezilungileyo nguMkristu onothando nothandekayo.”—Ellen G. White, Ulungiselelo Lwempiliso, p. 470.

`Ummela kakuhle kanjani uYesu ngendlela ophatha ngayo abanye, ngakumbi abo banokungabi nabubele kuwe?`