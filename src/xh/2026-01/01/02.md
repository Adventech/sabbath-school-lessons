---
title:  UPawulos, umbanjwa kaYesu Kristu
date:   28/12/2025
---

Incwadi yabaseFilipi neyabaseKolose zibizwa ngokuba ziileta zasentolongweni kuba zabhalwa ngexesha uPawulos wayesentolongweni (ezinye zezabase-Efese nekaFilemon). Abaninzi abachazi bacinga ukuba zabhalwa ngexesha uPawulos wayeseRoma, kwisithuba sika-a.d. 60–62 (bona IZenzo 28:16).

`Funda Kwabase-Efese 3:1 nakuFilemon 1. Ibaluleke ngantoni indlela uPawulos akuchaza ngayo ukuvalelwa kwakhe entolongweni?`

UPawulos unikele ubomi bakhe kuYesu Kristu. Ukuba loo nkonzo iquke ukuba abe libanjwa, uyilungele. UPawulos uzichaza njenge“sigidimi esisezintanjeni” (Efese 6:20). Waye ekwiihambo zovangelo, evusa amabandla eqeqeshela iNkosi abasebenzi. Wayesenako ukubuza athi, “Kungani ukuba ndibe ndilapha endaweni yokuba ndibe ndenza okuninzi ndingekho kula matyathanga?” UPawulos waphinda wavalelwa kamva, xa wayebhala u-2 Timoti. Ngoko ke, ubuncinane iincwadi ezintlantu zeTestamente eNtsha zabhalwa ngexesha wayesentolongweni.

Akukho nakweyodwa incwadi yasentolongweni apho uPawulos akhankanya ngokuthe ngqo apho wayevalelwe khona; kungoko, abanye besithi kwakuse-Efese okanye eKesareya. Sekunjalo, akukho kubonakalayo eBhayibhileni ukuba uPawulos wakha wavelelwa e-Efese. EKesareya, kungabonakala mhlawumbi kusenokuba wayelapho, ngaphandle kokuba kungekho nto ibonakala inokuba yingozi kubomi bukaPawulos ngelo xesha. Ikho yona ngokuqinisekileyo into enokuba yingozi, phofu, ngexesha ebhala eyaseFilipi (bona Filipi 1:20, Filipi 2:17).

Le ncwadi iyalunika olunye ulwazi lokuba uPawulos wayephi ngexesha lokuvalelwa kwakhe. Kuqala, kwakukho ipraetorium [indawo ekwakuhlala kuyo irhuluneli], njengaleyo yaseYerusalem, apho uYesu wayevavanyelwa khona nguPilato (Mat. 27:27, Yohane 18:33), naseKesareya, apho uPawulos wayevalelwe khona (IZenzo 23:35). Yena uPawulos ngokucacileyo usebenzisa esi saci, hayi indawo, kodwa ngokubhekisele ebantwini. Uthi, “yonke indlu yomkhosi” yaqhelana neendaba ezilungileyo (Filipi 1:13). ERoma, la yayingamasoldati akudidi oluphezulu, kwisithuba sama-9,000, awayekhusela ukumkani ekwajonge namabanjwa akhe.

UPawulos ukwathumela imibuliso kumakholwa “endlu kaKesare” (Filipi 4:22). Oku kubonisa ukuba uPawulos wayelibanjwa eRoma eqhagamshelana nabo babesebenza kwindlu kakumkani.

`Sikufunda njani ukwenza okona kulungileyo nangayiphi imeko esizifumana sikuyo? Kwenziwa yintoni ukuba oko kungasoloko kulula ukukwenza?`