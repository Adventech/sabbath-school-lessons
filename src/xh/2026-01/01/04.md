---
title:  UPawulos EFilipi
date:   30/12/2025
---

Ngexesha lohambo lovangelo lwesibini lukaPawulos, kanye emva kokuba kungene uTimoti kwiqela lakhe, balelwe nguMoya Oyingcwele ukuba bawelele kwiAsia Minor (IZenzo 16:6). Ngoko ke, embonweni wasebusuku, uPawulos ubona indoda imbongoza isithi, “wela uze kwelaseMakedoni, usisize” (IZenzo 16:9). Ngokukhawuleza baya kwichweba elikufuphi kakhulu eMakedoni bakhwela inqanawa esinga eTrowa bawela ulwandle iAegean baya eNeyapoli, ekwizwekazi leYurophu. Bathi bengavangelanga apho, uPawulos, noSilas, noTimoti, noLuka, owayehlangene nabo eTrowa (okubonakala xa esebenzisa iqabane lesininzi u“s” kwiZenzo 16:11), baya eFilipi.

Emsebenzini wakhe wovangelo, uPawulos wayekholisa ecinga ngamacebo okusebenza. IFilipi yaye “ingowona mzi wokuqala wecala elo lilelaseMakedoni” (IZenzo 16:12). Kakuhle, yayingowona mzi uxabisekileyo kwimizi yobukumkani baseRoma, ulifumene elo wonga ngenxa kaIus Italicum—esona sikhundla siphezulu esinokunikwa isixeko. Abemi baso babenamalungelo afanayo nezixeko eziseItali, kuqukwa ukungahlawuli irhafu yomhlaba nerhafu yentloko, kwaye nabani ozalelwe apho wayevela abe ngummi waseRoma. Yayikwa yindawo ebalulekileyo yokumisa kwindlela iVia Egnatia, eyaye iyindlela enkulu yomhlaba ehlanganisa iRoma neMpuma. Ukwakha umsebenzi wobuKristu apho kwabenza ukuba bazise iindaba ezilungileyo kweminye imizi ekufuphi, kuquka iAmfipoli, neApoloni, neTesalonika, neBhereya (bona IZenzo 17:1, 10).

Okunika umdla kakhulu, ulwimi lolawulo kwiFilipi yenkulungwane yokuqala yayiyiLatin, eyayibonakala ngobuninzi bemibhalo yeLatin. KuFilipi 4:15, uPawulos ude athethe nabantu ngegama elivakala lisisiLatina, Philippsioi, kubonakala ukuba uhlonipha ubume babo bokuba ngamaRoma. Sekunjalo, isiGrike yayilulwimi oluqhelekileyo nakwiidolophu nemizi ejikelezileyo nesixhobo sokusasaza iindaba ezilungileyo. ULuka uchaza indlela uPawulos neqela lakhe abahlangana ngayo nabantu emthandazweni ngasemlanjeni, apho uLidiya nendlu yakhe baya baguquka (IZenzo 16:13–15). Njengosomashishinikazi (“umthengisi weengubo ezibomvu”), wayeza kuba ngomnye wabaxhasi abakhulu bolungiselelo lukaPawulos eFilipi. Ixesha elachithwa nguPawulos noSilas entolongweni lakhokelela ekuguqukeni kolunye usapho luphelele—olomgcini wamabanjwa.

UMoya Oyingcwele wayesazi ukuba iFilipi yayiza kuba yindawo enqatyisiweyo kuhlaselo yokusasaza iindaba ezilungileyo kuyo yonke iYurophu, nangona yayiya kubakho yona intshutshiso. Nangona imbi injalo, intshutshiso iya kwazi ukuba ithi, kwiimeko ezithile, izenze iindaba ezilungileyo zifikelele kubantu ababengayi kufikelelwa.

`Funda IZenzo 9:16. Oku kusinceda njani ukuba siziqonde ezinye zeembandezelo zikaPawulos? Kungasinceda njani thina oku ukuba siziqonde ezinye zethu?`