---
title:  “Babekeni Abazalwana Abanjalo”
date:   29/01/2026
---

`Funda Filipi 2:25–30. UPawulos umchaza njani uEpafrodito? Ngumoya nezenzo ezinjani zalo msebenzi ungumKristu ezityhila isimilo sakhe?`

Epafrodito ukhankanywa kule leta kuphela, kodwa sifunda okuninzi ngaye koku kukhankanya kufutshane kulapha. Ngokubona apha egameni lakhe (elibhekisa kwinkolo yakhe uEpafrodito), waguquka esuka kwimvelaphi yobuhedeni. Ukumbiza ngokuthi “umzalwana osebenza nam” kuthetha ukuba wayekhuthele emsebenzini, mhlawumbi esebenza noPawulos eFilipi. Ukuba ngu“mphumi-mkhosi nam (thelekisa noFilipi 1:27) kunokwenzeka kubhekisa kwidabi awayejongene nalo uEpafrodito ekusasazeni iindaba ezilungileyo, ekulungele nokubeka ubomi bakhe esichengeni (Filipi 2:30).

Njengo“mthunywa” (Grike: apostolos) onyuliweyo libandla laseFilipi, Epafrodito uthunywe ukulungiselela kuPawulos entolongweni nokukhathalela nezinye iintswelo zakhe anokuba nazo (Filipi 2:25). Yayinguye owayephathiswe izipho zabo zemali eziya kuPawulos (Filipi 4:18). Le minikelo yayibaluleke ngendlela eyodwa kuba nokuba kokuphi ukutya, impahla, iingubo, okanye izinto ezifunekayo kumabanjwa aseRoma kwakufuneka zithengiwe zibe yindleko yabo zize ziziswe kuwo ziintsapho nabahlobo (thelekisa IZenzo 24:23). Ngasekupheleni kokuvalelwa kwakhe kwesibini eRoma, uPawulos wamcela uTimoti, “Khawuleza uze, kungakabi sebusika” uze “uyiphathe ingubo” eyashiywa eTrowa (2 Tim. 4:21, 13). UPawulos ngokucacileyo wayeyidinga le dyasi ishushu yoboya kwingqele awayekuyo esiseleni samatye. Yayikwa nguEpafrodito owanikwa ukuba abuye nale leta ukuya eFilipi (bona: Ellen G. White, Izenzo Zabapostile, p. 479).

Mhlawumbi ngenxa yeenkathazo eFilipi, (bona Isifundo 4), uPawulos “wakubona kufanelekile” ukuthumela uEpafrodito abuye ngokukhawuleza kunokuba kulindelekile, waza ngoko wabakhuthaza abaseFilipi ukuba “bamamkele ngovuyo olukhulu eNkosini” (Filipi 2:29, NIV). UPawulos ufuna ukuqinisekisa ukuba abakhathazeki ngeyakhe imeko entolongweni. Ukwabethelela ukuba uEpafrodito ungulo mntu amaKristu ekufuneka embekile [emnike imbeko], kungengakuba enobutyebi okanye ekumgangatho ophezulu ekuhlaleni kodwa ngenxa yomoya wokuzibingelela ekulandeleni umzekelo kaYesu (Filipi 2:6–11; thelekisa noLuka 22:25–27). Igama lesiGrike lokubeka okanye [ukunika imbeko] libonakala kuphela amaxesha ambalwa kwiTestamente eNtsha: umkhonzi womthetheli-khulu “oxatyiswe kakhulu”(Luka 7:2, NRSV), kwabo banikwa imbeko ngendawo ababekwe kuyo esidlweni (Luka 14:8), nangoYesu njengelitye lembombo “elinqabileyo” (1 Pet. 2:4, 6). Eyokuqukwa kwelo qela kukaEpafrodito, umele ukuba wayengumntu othembekileyo, ngokwenene.