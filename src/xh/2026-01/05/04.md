---
title:  Umbingelelo Ophilileyo
date:   27/01/2026
---

`Funda Filipi 2:17; 2 Timoti 4:6; Roma 12:1, 2; no-1 Korinte 11:1. Uthini uPawulos kwezi ndawo?`

UPawulos sele ethethile ngembono ephikisana ngokumangalisayo ngokuphilela okanye ukufela esemsebenzini kuKristu (Filipi 1:20–23). Ngoku ucebisa ngeyona nto enako ukwenzeka ngokwenene, “eyokuthululwa ngokomnikelo” (Filipi 2:17). Lo mfanekiso usekwe kwisenzo sakudala – umnikelo owawuthululwa [isiselo], owawuquka ukugalelwa kwento emanzi (njengeoli, iwayini, okanye amanzi) njengomnikelo kuThixo (bona, umzekelo, Gen. 35:14, Eks. 29:40, 2 Sam. 23:15– 17). Okwakubonwa kuyi “nkcito” yento exabisekileyo kwisenzo sokukhonza ingasikhumbuza ngesenzo sikaMariya sokuthambisa intloko neenyawo zikaYesu “ngamafutha enadusi engangxengelelweyo, exabiso likhulu” (Marko 14:3–9; Yohane 12:3). Nangona ingenguwo umnikelo oselwayo, kucacile ukuba yayimele umbingelelo omkhulu owawubonisa ngokufaneleyo umbingelelo ongenamda kaKristu wosindiso lwethu.

Ukuba ebengabulawa uPawulos ngenxa yomsebenzi wakhe wokusasaza iindaba ezilungileyo, wayeya kuvuya ngenxa yokuba ubomi bakhe babuya kuba “buthululwa” njengomnikelo kuThixo. Kuba iminikelo ethululwayo kwiBhayibhile yesiHebhere ngokwesiqhelo ayimeli kuphela koko ihamba kunye nombingelelo (bona: Num. 15:1–10, Num. 28:1–15), uPawulos ebeya kukubona ukunikela kwakhe ubomi bakhe njengesongezo esifaneleyo “kumbingelelo nenkonzo” yabakholwayo eFilipi, abathe ngokholo, bakhetha ukunikela ubomi babo kuThixo ngokufana “nombingelelo ophilileyo” (Roma 12:1).

AmaKristu asekuqaleni, kuquka lawo aseFilipi (Filipi 1:27–29), ayekhuthele ekwabelaneni ngenkolo yawo. Ayehamba esasaza iindaba ezilungileyo kwizindlu ngezindlu (IZenzo 5:42). Ayewavula amakhaya awo ukuba kufundwe iziBhalo (IZenzo 12:12; 1 Kor. 16:19; Kol. 4:15; Filemon 1, 2), ekwazi ukunika izizathu eziphuma eziBhalweni ngoko akholelwa kuko (IZenzo 17:11, IZenzo 18:26, 1 Pet. 3:15). Oovulindlela bethu bama-Adventist babesenza ngolo hlobo. Kunokuba baxhomekeke kubafundisi ukusasaza isigidimi kubamelwane babo, babesabelana ngenkolo yabo, banike izifundo zeBhayibhile, babalungise abantu ukuze balungele ubhaptizo akubuya umfundisi.

Ngokufutshane, ngomnikelo omkhulu wokuzibingelela kubo, ukuthi, njengo“mbingelelo ophilileyo,” basebenza ukusasaza iindaba ezilungileyo. Ingaba thina siya kwenza okungaphantsi koko?

`Cinga ukuba bekuya kuthetha ntoni kubomi bakho ukuba “ngumbingelelo ophilileyo.” Ubingelela kangakanani ngoku ngenxa yobukumkani bukaThixo, yaye ikuxelela ntoni impendulo yakho ngesiqu sakho?`