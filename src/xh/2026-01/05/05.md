---
title:  Isimilo Esicikidiweyo
date:   28/01/2026
---

Indawo kaTimoti njengomnye wabathumeli bale leta ebeke wakhankanywa (Filipi 1:1). Ngoku uPawulos uqala ukunika inkcukacha ngokubaluleka kukaTimoti njengomnye wabasebenza kunye naye. Uchazwa njengomvangeli (2 Tim. 4:5) awamthumayo uPawulos eMakedoni (1 Tes. 3:2; thelekisa: IZenzo 18:5, IZenzo 19:22) namaxesha aliqela, eKorinte (1 Kor. 4:17, 1 Kor. 16:10). Ngaphambili wayesebenze noPawulos noSilas eKorinte (1 Tes. 1:1, 2 Tes. 1:1) kamva, nase-Efese (1 Tim. 1:2, 3; thelekisa: IZenzo 19:22). UPawulos umchaza uTimoti njengowayene“ngqondo efana neyakhe” (Filipi 2:20). Igama eliguqulwe kwisiGrike ngokucacileyo lithi (“belingana emphefumlweni”) libonisa ukuba wayefana noPawulos ngeendlela ezininzi, kuhlanganisa ukuzinikela kwakhe kuKristu, amalinge akhe akhutheleyo okusasaza iindaba ezilungileyo, nokukhathala kwakhe ngokukodwa ngeFilipi.

`Ucinga ukuba kutheni le nto uPawulos ethetha kakuhle kangaka nakakhulu ngoTimoti apha (bona Filipi 2:19–23)? Yintoni enye ayithethayo uPawulos ngaye (bona 1 Kor. 4:17, 2 Tim. 1:5)?`

Olunye uphawu oluhle lukaTimoti alukhankanyayo uPawulos “sisimilo esicikidiweyo” sakhe (Filipi 2:22). Igama lesiGrike lichaza umntu othe wacikidwa kakhulu zizilingo (Roma 5:4) nosimilo sakhe nomsebenzi wakhe othe kwaqondwa ukuba uluqobo (2 Kor. 2:9, 2 Kor. 9:13). UPawulos uyakwazi oku ukuba kuyinyaniso ngoTimoti kuba ukubonile kutyhileka kwiziganeko ezininzi xa babesebenza kunye besasaza iindaba ezilungileyo.

Ngamava anzima obomi aye acikide ukomelela kwethu abonise ukuba singoobani ngaphakathi. UEllen G. White uyibeka ngale ndlela: “Ubomi buyaqeqesha. . . . Kuya kubakho iingcaphukiso ukucikida ubume bengqondo; kwaye kungokuhlangabezana nesi ngomoya olungileyo ekuthi kuphuhle izibabalo zobuKristu. Ukuba ukoniwa nezigculelo zithwelwe ngobulali, ukuba amagama okugculelwa asatyelwe ngeempendulo ezinobubele, zathi izenzo zengcinezelo zamkelwa ngobubele, oku kubonakalalisa ukuba uMoya kaKristu uhleli ngaphakathi.” —Ellen G. White, Testimonies for the Church, vol. 5, p. 344. Uqhubeka athi, ukuba “iinzima neziphazamiso esibizelwe ukuba sizithwale” ziye “zanyamezelwa kakuhle, ziphuhlisa ukufana noKristu esimilweni zize zahlule umKristu kumntu wehlabathi.”— Testimonies for the Church, vol. 5, p. 344.

`Cinga ngeengcaphukiso, ubunzima, neziphazamiso okhe wajongana nazo kungekudala. Ingaba uye wazi“thwala ngobulali” wazi“nyamezela kakuhle”? Yintoni ongayenza ukuze la mava akwazi ukukunceda uqeqesheke ngakumbi?`