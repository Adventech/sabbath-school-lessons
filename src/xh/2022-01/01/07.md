---
title:  Ukujula Nomcabango
date:  31/12/2021
---

UDavid A. deSilva usichaza ngokucacileyo isizathu sokuba amaKristu aphatheke kakubi atshutshiswe: AmaKristu amkela indlela yokuphila eyayibonwa njengechasene nendlela yabantu kanti ikwacinezela. Ukunyaniseka koothixo, okwakubonakalaliswa ngokuthembeka okungcwele ekwenzeni imibingelelo nezinye izinto ezinjalo, kwakubonwa ngokomfuziselo wokunyaniseka kwisizwe, emagunyeni, kubahlobo, nakusapho. Ukuzinqula izithixo kwakuyinto engumfuziselo wokuzinikela komntu kulwalamano olwalugcina uluntu ekuhlaleni luzinzile lunempumelelo. Ngokuzikhwebula koku, amaKristu (njengamaYuda) akrokrelwa njengazimisele ukwaphula umthetho nanesakhono sokuba ngababhukuqi bobukumkani.” —Perseverance in Gratitude (Grand Rapids, MI: Eerdmans Publishing Company, 2000), p. 12.)

“Kwabantliziyo zityhafileyo, likho eliqinisekileyo lona ichiza—ukholo, umthandazo, umsebenzi. Ukholo nokusebenza kunika ingqiniseko nokwaneliseka okuya kusanda yonke imihla. Ingaba uyalingeka ukuba uziyekele kwimvakalelo yexhala lokoyika okukuzelayo nokuphelelwa lithemba ngokupheleleyo? Ngeyona mihla imnyama, xa imbonakalo  imfiliba  kakhulu,  musa  ukoyika. Kholelwa  kuThixo. Uyayazi  intswelo yakho. Unamandla onke. Uthando lwaKhe olungenamida nemfesane yaKhe azidinwa. Musa ukoyika usithi angasilela ukusizalisekisa isithembiso saKhe. Uyinyaniso engunaphakade. Akasayi kuze awuguqule umnqophiso awawenza nabo bamthandayo. Uya kubeka phezu kwabo bangabakhonzi baKhe abathembekileyo umlinganiselo wesakhono sempumelelo esidingwa yintswelo yabo. Umpostile uPawulos uyangqina: “Ithe kum yona, Ubabalo lwam lukwanele; kuba amandla am azalisekiswa ekuswelekeni kwamandla. . . . Kungoko ndikholisiweyo kukuswela amandla, kukuphathwa kakubi, ziingxakeko, ziintshutshiso, ziingxinano, ngenxa kaKristu; kuba xa sukuba ndiswele amandla, kuxa ndinamandla”’ 2 Korinte 12:9, 10.”—Ellen G. White, Abaprofeti NooKumkani, amaph. 164, 165.

**Imibuzo Yokuxoxwa**

`➊	Ingaba kuyenzeka ukuba “sahluke” ngenxa yokuzinikela kwethu kobuKristu, kodwa singatyholwa ngokuba ngabantu “abazahluleyo” nabangabakhathaleleyo abanye abantu? Ukuba kungenzeka oko, kungenzeka njani?`

`➋ 	Igama “ukuyala/ukuvuselela” eBhayibhileni linako ukubhekisa mhlawumbi ekungxoliseni okanye ekukhuthazeni. Kufuneka silumke kangakanani xa singxolisa umntu osele etyhafile okanye ephelelwe lithemba?`

`➌	Zinto zini ezifanayo ozifumanayo phakathi kwamava wabafundi bamaHebhere nalawo ebandla laseLawodike lesiTyhilelo  3:14–22? Zeziphi iindlela athi amava wethu namhlanje, kumawaka amabini eminyaka kamva, afane nawabo, iyintoni esinokuyifunda koko kufanayo?`