---
title:  Ukujula Nomcabango
date:  11/02/2022
---

Funda: Ellen G. White, “UYohane Oyintanda,” amaph. 539–545, kwi-IZenzo Zabapostile; “UYuda [Iskariyoti],” amaph. 716–722, ku-Ulangazelelo Lwamaphakade.

“Imfazwe elwa umna yeyona inkulu eyakha yaliwa. Ukuyekela umna, ukunikela konke kwintando kaThixo, kufuna imfazwe; kodwa umphefumlo kufuneka uzinikele kuThixo ngaphambi kokuba uhlaziywe ebungcweleni.”—Ellen G. White, Amanyathelo Okuya KuKristu, iph. 43.

“UYohane wayelangazelela ukufana noYesu, waza wathi phantsi kwempembelelo eguqulayo yothando lukaKristu, waba nobulali wathobeka. U-mna wafihlwa kuYesu. Ngaphezu kwawo onke amaqabane akhe, uYohane wazinikela kumandla obo bomi bumangalisayo. . . .

“Yayikukuthanda uYesu ngokunzulu okwenza ukuba uYohane alangazelele ukusoloko ehleli kufuphi ecaleni laKhe. UMsindisi wayelithanda lonke iShumi elinaMbini, kodwa uYohane wayengoyena unomoya owamkelayo. Wayemncinane kunabanye wathi, ngokuthemba komntwana okukhulu, wayivulela kuYesu intliziyo yakhe. Ngoko ke uYesu wasoloko enovelwano olukhulu ngakuye, waza wathi ngaye, uMsindisi wadlulisela ebantwini baKhe ezona mfundiso zikamoya zinzulu. . . .

“Ubuhle bobungcwele obabumguqule bakhanya ngobengezelo olunjengoKristu kwimbonakalo yakhe. Ngokumnqula nothando, wamgqala uMsindisi kwada ukufana noKristu nokudlelana naYe kwayeyona nto ayilangazelelayo, kwathi kwisimilo sakhe kwabonakala isimilo seNkosi yakhe.”—Ellen G. White, IZenzo Zabapostile, amaph. 544, 545.

**Imibuzo Yokuxoxwa**

`➊ Ubomi bukaYohane, umfundi oyintanda, nobukaYuda Iskariyoti bunika ukwahlukana okubalulekileyo. Xa uYesu wayebona uYohane nomntakwabo, wababiza ngokuthi Bhowanerges, oonyana bendudumo. UYohane wayeneziphako ezikhulu. NoIskariyoti wayenazo iziphako, kodwa zazingaxhomisi mehlo okanye zizibi ukudlula ezikaYohane. Kwathini ukuze uYohane aguqulwe abe ngumfanekiselo kaYesu lo gama uYuda wenza isono esichasene noMoya Oyingcwele? Wawuyintoni umahluko?`

`➋ UYesu umema amakholwa ukuba athabathe iminqamlezo yawo amlandele. Uyintoni umahluko phakathi kokuthabatha umnqamlezo nokuziyekela ekuphathweni kakubi kwabanye?`

`➌ Kutheni uThixo efuna ukunikela okupheleleyo kobomi bethu kuYe? Kuyintoni ukuhambelana phakathi kwentando ekhululekileyo nosindiso?`