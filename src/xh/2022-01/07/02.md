---
title:  Ukungcamla Ukulunga Kwelizwi
date:  06/02/2022
---

`Funda: Hebhere 6:4, 5. Yintoni awayinikwayo amakholwa kuKristu ngexesha awayethembekile kuYe?`

Ukuba wakha “wakhanyiselwa” kuthetha ukuba wakha wanamava okuguquka (Heb. 10:32). Kubhekisa kwabo babuyayo “ebumnyameni” begunya likaSathana baya “ekukhanyeni” kukaThixo (IZenzo 26:17, 18). Kuthetha ukuhlangulwa esonweni (Efese 5:11) nasekungazini (1 Tes. 5:4, 5). Imo yesenzi apha inika into ethi oku kukhanyisa sisenzo sikaThixo esizuzwe ngoYesu “okukubengezela kobuqaqawuli baKhe” (Heb. 1:3).

U“basiva [basingcamla] isipho sasemazulwini” no“baba ngamadlelana ngoMoya Oyingcwele” ziintetho ezifanayo. “Isipho” sikaThixo sinokubhekisa kubabalo lwaKhe (Roma 5:15) okanye kuMoya Oyingcwele, athi ngaYe uThixo adlulisele olo babalo (IZenzo 2:38). Abo bam“ngcamlayo” uMoya Oyingcwele (Yohane 7:37–39, 1 Kor. 12:13) babe nawo amava “obabalo” lukaThixo, oluquka amandla okuzalisekisa intando yaKhe (Gal. 5:22, 23).

Ukungcamla “ukulunga kwelizwi likaThixo (Heb. 6:5, ESV) kukuba nokuyiva buqu inyaniso yeendaba ezilungileyo (1 Pet. 2:2, 3). “Amandla ephakade eliza kubakho” abhekisa kwimimangaliso uThixo aya kuyenzela abakholwayo kwixesha elizayo: uvuko (Yohane 5:28, 29), ukuguqulwa kwemizimba yethu, nobomi obungunaphakade. Amakholwa, phofu, ayaqala “ukuziva” [“ukuzingcamla”] kwangoku. Akuxhamle ukuvuka kwasemoyeni (Kolose 2:12, 13), ingqondo eyenziwe yantsha (Roma 12:2), nobomi obungunaphakade kuKristu (Yohane 5:24).

UPawulos unokuba engqondweni unesizukulwana sasentlango, esasixhamle ubabalo lukaThixo nosindiso lwaKhe. Isizukulwana sasentlango sasi “khanyiselwe” ngentsika yomlilo (Neh. 9:12, 19; INd. 105:39), sonwabela imana esisipho sasezulwini (Eks. 16:15), safumana uMoya Oyingcwele (Neh. 9:20), sangcamla “ukulunga kwelizwi likaThixo” (Josh. 21:45), “namandla ephakade elizayo” “kwimiqondiso nezimanga” ezenziwa ekuhlangulweni kwaso eYiputa (IZenzo 7:36). Sekunjalo, uPawulos ucebisa ukuba, njengoko isizukulwana sasentlango samshiyayo uThixo, seyikho yonke loo miqondiso (Num. 14:1–35), abaphulaphuli bamaHebhere babekwingozi yokwenza kwaloo nto, seyikho yonke imiqondiso yothando lukaThixo abayonwabelayo.

`Athini awakho amava ngezinto ezithethe ngazo ezi ndima zamaHebhere? Umzekelo, ukufumene njani ukukhanyiselwa ezithetha ngako ezi ndima?`