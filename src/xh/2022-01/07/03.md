---
title:  Okungenakho Ukubuyiselwa
date:  07/02/2022
---

`Thelekisa amaHebhere 6:4–6, Mateyu 16:24, Roma 6:6, Galati 2:20, Galati 5:24, namaGalati 6:14. Oku kuthelekisa kuthini kokuthethwa ngokubethelela uKristu?`

Umbhalo wesiGrike semveli ucinezela igama elithetha ukuthi “akunako ukwenzeka.” Akunako ukwenzeka ukuba uThixo ababuyisele abo “baye bemka” ngenxa yokuba “bayaphinda ukumbethelela uNyana waKhe” (Heb. 6:6, ESV). UPawulos ufuna ukucinezela ukuba ayikho enye indlela yosindiso ngaphandle kwengoKristu (IZenzo 4:12). Usindiso ngayo nayiphi enye indlela alunakho ukwenzeka kwanje ngokuba uThixo “engakwazi ukuxoka” (Heb. 6:18) okanye kungenakwenzeka ukumkholisa uThixo “ngaphandle kokholo” (Heb. 11:6).

Ukuphinda ukumbethelela uNyana kaThixo yintetho engumfuziselo ozama ukuchaza into eyenzeka kulwalamano lobuqu phakathi kukaYesu nokholwayo.

Xa iinkokeli zenkolo zazibethelela uYesu, zakwenza oko kuba uYesu waba sisoyikiso kubukhulu nozimela geqe kwazo. Ngoko ke, zazithembe ukumsusa uYesu njengomntu zitshabalalise utshaba olunamandla noluyingozi. Ngokufanayo, igospile inika umngeni ulawulo nokuziphatha komntu kumgangatho ongowona usisiseko. Uqobo lobomi bobuKristu kukuthabatha umnqamlezo uzincame (Mat. 16:24). Oku kuthetha ukubethelela “ihlabathi” (Gal. 6:14), “umntu omdala” (Roma 6:6), ne“nyama neenkanuko neminqweno yayo” (Gal. 5:24, ESV). Injongo yobomi bobuKristu yeyokuba sibe nohlobo oluthile lokufa. Singakhange sibe nako oku kufa kumna, asingeke sibuzuze ubomi obutsha uThixo afuna ukusinika bona (Roma 6:1–11).

Idabi phakathi kukaYesu nomna lidabi elisa ekufeni (Roma 8:7, 8; Gal. 5:17). Lidabi elinzima elingaphunyelelwa kwangoko. Le ndawo ayibhekisi kumntu othi ngamaxesha athile oyiswe kwidabi “nomntu omdala” “nenyama.” Esi sono sibhekisa emntwini othi, emva kokufumana usindiso lwenene nento oluthetha yona (Heb. 6:4, 5), enze isigqibo sokuba uYesu uyingozi kuhlobo lobomi yena afuna ukuba nabo aze asuke ayokubulala ulwalamano lwakhe kunye naYe. Oko kukuthi, lo gama umntu engakhethi ngokupheleleyo ukusuka kuKristu, lisekho ithemba losindiso.

`Kuthetha ukuthini ukufa ku“mna,” nokuthabatha “umnqamlezo”? Yintoni oyifumana inzima kakhulu ukuyinikela kulawulo lukaKristu?`