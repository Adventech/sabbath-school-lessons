---
title:  Akukho Mbingelelo Wezono Useleyo
date:  08/02/2022
---

Isilumkiso samaHebhere 6:4–6 sifana twatse nesilumkiso esifunyanwa kumaHebhere 10:26–29. UPawulos uchaza ukuba ukwala umbingelelo kaYesu kuya kubashiya abafundi bengenayo nayiphi indlela yokuxolelwa isono kuba ayikho enye indlela yokuxolelwa ngaphandle kukaYesu (Heb. 10:1–14).

`Funda: Hebhere 10:26–29. Zeziphi iindlela ezintathu athi ngazo umbhali achaze isono esingenakho ukuxolelwa?`

Umbhali akathi akukho ukuthethelelwa kwaso nasiphi isono esenziwe emva kokuzuza ukuyazi inyaniso. UThixo unyule uYesu abe nguMthetheleli wethu (1 Yohane 2:1). NgaYe sinalo uxolelo lwezono (1 Yohane 1:9). Isono esingenawo umbingelelo okanye ukucanyagushelwa sichazwe njengokunyathelela ngaphantsi kweenyawo uNyana kaThixo, ukulenza inqambi igazi loMnqophiso, nokuqumbisa uMoya Oyingcwele (Heb. 10:29). Makhe sihlole okuthethwa zezi ntetho.

Intetho ethi “ukunyathelela phantsi uNyana kaThixo” (Heb. 10:29) ichaza ukwala ulawulo lukaYesu. Isihlonipho “Nyana kaThixo” sabakhumbuza abaphulaphuli ukuba uThixo wamisela uYesu ngasekunene kwaKhe wamthembisa ukuzenza iintshaba zaKhe “isitulo seenyawo” zaKhe (Heb. 1:13; bona namaHeb. 1:5–12, 14). Ukunyathela uYesu ngaphantsi kweenyawo kuthetha ukuba abakreqi bamthabatha njengotshaba. Kule ndawo ingxoxo yencwadi (Heb. 1:13), inokubekwa ngokuthi, ngokobomi bokreqileyo [okanye omkileyo kuThixo], UYesu ususiwe etroneni (ekuhleli kuyo ngoku lo ukreqileyo ngokwakhe) wabekwa [uYesu] wasisitulo seenyawo endaweni yoko. Yinto le uKhwezi awayefuna ukuyenza ezulwini (Isa. 14:12–14) nento lo “ungenamthetho” aya kuzama ukuyenza kwixa elizayo (2 Tes. 2:3, 4, NRSV).

Intetho ethi “ulenze inqambi igazi lomnqophiso” ibhekisa ekwaliweni kombingelelo kaYesu (Heb. 9:15–22). Kuthetha ukuba igazi likaYesu alinawo amandla okuhlambulula.

Intetho ethi “unyelise uMoya wobabalo” inamandla. Isaci sesiGrike uenybrisas (“ukunyelisa, ukuqumbisa”) siquka ukubonakalaliswa kwekratshi, okuthi kukho “ukusa/ukugeza” okanye “ukuziphakamisa.” Esi saci simi sigqame ngokwahluka kwinkcazo kaMoya Oyingcwele ongu“Moya wobabalo.” Sithetha ukuba okreqileyo usabele okanye uphendule kumnikelo kaThixo wobabalo ngokuwunyelisa.

Umkreqi ukwimeko engenakho ukuncedakala. Wala uYesu, umbingelelo waKhe, noMoya Oyingcwele.