---
title:  Izinto Ezingcono
date:  09/02/2022
---

Emva kwesilumkiso esinamandla nesinyanisekileyo samaHebhere 6:4–8, uPawulos utsho ngesibindi ukuthi abafundi abasukanga kuNyana, baye bengayi kusuka nakwixesha elizayo. Ukholelwa ukuba abaphulaphuli bakhe baya kusamkela isilumkiso baze baveze iziqhamo ezifanelekileyo. Banjengo“mhlaba” olinyiweyo nguThixo oveza iziqhamo [uThixo] azilindeleyo. Aba bantu baya kuyamkela intsikelelo kaThixo (Heb. 6:7), elusindiso (Heb. 6:9).

`Funda: Hebhere 6:9–12. Yenza uludwe lwezinto ezilungileyo abazenzileyo abaphulaphuli nabaqhubeka beyenza uchaze ukuba bathini [ngokwenza oko].`

Amakholwa alubonisa uthando lwawo kwi“gama” likaThixo, ukuthi ngakuYe uqobo, ngokunceda abangcwele. Ezi yayizizenzo ezithe geqe kwixesha eladlulayo, kodwa zaxhasa izenzo ezafikelela kwixesha langoku. IZenzo ezingaqhelekanga azivezi isimilo esisiso somntu. Obona bungqina bunobunzima bothando ngakuThixo asizizo izenzo “zenkolo” ngokwazo, kodwa zizenzo zothando ngakubazalwana abangabantu, ngakumbi abo baneengxaki (Mat. 10:42, Mat. 25:31–46). Ngenxa yoko, uPawulos uyawavuselela amakholwa ukuba anga“libali” ukwenza okulungileyo (Heb. 13:2, 16).

Khangela amaHebhere 6:12. Alumkisa ngaseku”dodobaleni” nokuba “nemizanga” okanye “ukurhuqa iinyawo” (ESV), okuluphawu lwabo basilelayo ukuvuthwa nabasengozini yokushiya (Heb. 5:11, Heb. 6:12). Ithemba aligcinwa liphilile ngezenzo zengqondo yokholo, kodwa ngokholo olubonakala ngezenzo zothando (Roma 13:8–10).

UPawulos ufuna ukuba abafundi balinganise abo bathi ngokholo nokunyamezela balizuza ilifa lezithembiso. Sele ethethile ngesizukulwana sasentlango njengomzekelo ongenguwo wabo bathi, ngokuswela ukholo nokunyamezela, basilela ukukudla ilifa oko kwakuthenjisiwe. Uthi, ke ngoko, athethe ngoAbraham (Heb. 6:13–15) njengomzekelo walowo wathi ngo “kholo nomonde” walizuza ilifa lezithembiso. Uludwe lwemizekelo emihle lwandiswa ngabantu bokholo kumaHebhere 11, luze lufikelele encotsheni ngoYesu kumaHebhere 12 njengowona mzekelo umkhulu wokholo nonyamezelo (Heb. 12:1–4). KwisiTyhilelo 14:12, ukholo, ukunyamezela, nokungqinwa komthetho kuzimpawu zabangcwele kwimihla yokugqibela.

`Maxa wambi kufuneka sinike isilumkiso kwabo bantu sibathandayo. Yintoni esingayifunda kumpostile ebhekiselele kwisilumkiso nenkuthazo kwabanye?`