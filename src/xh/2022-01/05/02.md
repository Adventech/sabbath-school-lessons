---
title:  Ilizwe Njengendawo Yokuphumla
date:  23/01/2022
---

`Funda: Genesis 15:13–21. UThixo wamthembisa ntoni uAbraham? `

Xa uThixo wayekhulula uIsrayeli ebukhobokeni eYiputa, injongo yaKhe yayikukumzisa uIsrayeli elizweni laseKanana, apho babeya kukwazi ukuphumla (Eks. 33:14, Yosh. 1:13). Ilizwe laseKanana lalililifa awalithembisayo uThixo kuyise wabo uAbraham kuba wayelithobele ilizwi likaThixo walishiya izwe lakhe ukuba aye eZweni leDinga (Gen. 11:31–12:4).

Injongo kaThixo ekunikeni uIsrayeli ilizwe yayingekuko nje ukuba libe lelabo. UThixo wayebazisa kuYe (Eks. 19:4). UThixo wayefuna ukuba bahlale kwilizwe apho babeya kukwazi ukonwabela ulwalamano olusondeleyo kuYe, kungekho ziphazamiso, baze bakwazi ukuba bubungqina ehlabathini bokuba ungubani uThixo oyinyaniso nokuba yintoni ayinike abantu baKhe. NjengeSabatha endalweni, izwe laseKanana lalisisakhiwo esenza ukuba lubekho ulwalamano olusondeleyo noMhlanguli wabo nokuba bonwabele ukulunga kwaKhe.

KuDuteronomi 12:1–14, uYehova uxelela abantu ukuba baya kungena ekuphumleni, hayi nje xa bengena elizweni, kodwa xa bathe balihlambulula ilizwe kunqulo lwezithixo. Emva koko, uThixo wayeya kubabonisa, abaNyuliweyo, indawo apho Yena wayeza kuhlala kuyo phakathi kwabo.

`Funda: Eksodus 20:8–11 noDuteronomi 5:12–15. Zinto zini ezimbini olusisikhumbuzo zazo uphumlo lweSabatha, kwaye zihlangene njani? `

UThixo wahlanganisa iSabatha yendalo nokuhlangulwa eYiputa.

UThixo wayihlanganisa iSabatha yendalo nokuhlangulwa eYiputa. Wawayalela amaIsrayeli ukuba ayigcine iSabatha njengesikhumbuzo sokuhlangulwa kwabo eYiputa. Ukudala nokuhlangula kokubini kuqukwe kumthetho weSabatha. Njengokuba kanye singazange sizidale thina, asinako ukuzihlangula, ngumsebenzi onokwenziwa nguThixo kuphela, kuze kuthi ngokuphumla sikuvume ukuxhomekeka kwethu kuYe, kungekuphela ngenxa yobukho kodwa nangosindiso. Ukugcina iSabatha kusisibonakalaliso esinamandla sokusindiswa ngokholo kuphela.

`Ukugcina iSabatha kungasinceda njani ukuba sikuqonde ukuxhomekeka kwethu ngokupheleleyo kuThixo, kungekuko ngobukho kuphela kodwa nangokusindiswa?`