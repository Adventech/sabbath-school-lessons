---
title:  Ukungena Ekuphumleni KwaKhe
date:  26/01/2022
---

`Funda: Hebhere 3:11 noHebhere 4:1, 3, 5, 10. UThixo ukufanisa nantoni ukuphumla asimemela ukuba singene kuko?`

UThixo akasimemeli ukuba siphumle nje kuphela. Usimema ukuba singene ekuphumleni kwaKhe. Kuyo yonke iBhayibhile, “ukuphumla” kunokuthetha nje uxolo elizweni laseKanana (Dut. 3:20), itempile apho ityeya yomnqophiso yayihleli khona (2 iZikro. 6:41), okanye iSabatha awaye“phumla” kuyo uThixo namaIsrayeli emsebenzini wabo (Eks. 20:11). UYehova ubamema ngoku ukuba bangene kokwaKhe ukuphumla.

`Funda: Hebhere 4:9–11, 16. Sibizelwa ukuba senze ntoni?`

Ukuphumla kweSabatha kukhumbula ukuba uThixo wawugqiba umsebenzi waKhe wokuDala (Gen. 2:1–3, Eks. 20:8–11) okanye wokuhlangula (Dut. 5:12–15). Ngokufanayo, ukubekwa kukaYesu etroneni kwitempile esezulwini kukhumbula ukuba wawugqiba umnikelo ungumbingelelo ogqibeleleyo wokusindiswa kwethu (Heb. 10:12–14).

Qaphela, uThixo uphumla kuphela xa ekuzuzile ukuhlala kakuhle kwethu. ENdalweni, uThixo waphumla akuba ekugqibile ukudala umhlaba. Emva koko, uThixo waphumla etempileni kuphela emva kokuba woyisa wawuzuza umhlaba awayewuthembise uAbraham, wakugqiba oko ngoloyiso lukaDavide, waza uIsrayeli “wahlala ekhuselekile” (1 Kumkani 4:21–25, IBHAYIBHILE; thelekisa noEks. 15:18–21, Dut. 11:24, 2 Sam. 8:1–14). UThixo waba nendlu eyakhelwe Yena kuphela emva kokuba uIsrayeli nokumkani baba nezabo izindlu.

Okona kuphumla kokugqibela uThixo asithembiso kona kukumhlaba omtsha aza kusidalela wona emva kokuba iphelile imbambano enkulu. AmaHebhere abhekisa kuko xa athi, “umzi lo . . . ungcibi, umbangi wawo, inguThixo” (Heb. 11:10) nanje ngekhaya lasemazulwini (Heb. 11:14–16). Kuthetha ukubuyiselwa kobukumkani “nozuko nembeko” uThixo awathi kwasekuqalekeni wayinika uluntu endalweni (Heb. 2:5–8, Heb. 12:28). KokwaKhe ukuphumla oko. Asingomhlaba nje omhle apho siya kuba noxolo, kodwa iya kuba kukuphumla kweSabatha kwelo lizwe apho itrone kaThixo iya kuba khona kwizulu elitsha nomhlaba omtsha.

`Singangena njani ekuphumleni kwaKhe nangoku? Oko kukuthi, ngokholo, singaphumla njani engqinisekisweni yosindiso esinalo kuKristu, kungekho kuthi?`