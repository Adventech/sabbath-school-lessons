---
title:  Ngenxa Yokungakholwa
date:  24/01/2022
---

`Funda: Hebhere 3:12–19. Kwakutheni ukuze uIsrayeli angakwazi ukungena kuphumlo olwaluthenjisiwe? `

Ibali elilusizi lelithi abo babehlangulwe eYiputa abazange bakwazi ukungena kuphumlo uThixo awayebathembise lona. Wathi uIsrayeli akufika eKadesh-bharneya, kumda weliZwe leDinga, baluswela ukholo ababeludinga. UNumeri 13 ne-14 uchaza ukuba iintlola zikaIsrayeli “zahambisa udaba olubi kubantu bakwaIsrayeli ngelo zwe” (Num. 13:32, ESV). Zavuma ukuba ilizwe lalilungile, kodwa zalumkisa ngelithi abemi banamandla nokuba izixeko zinqatyisiwe, nokuba  abayi kukwazi ukuzoyisa.

UYoshuwa noKalebhi bavuma ukuba ilizwe lalilungile abaphika ukuba abantu babomelele nezixeko zinqatyisiwe. Sekunjalo, bathi uThixo wayenabo nokuba wayeza kubangenisa elizweni (Num. 14:7–9). Kanti ke, abantu abambonayo uThixo etshabalalisa iYiputa ngezibetho (Eksodus 7–12), ebhangisa umkhosi kaFaro kuLwandle oluBomvu (Eksodus 14), ezisa isonka esivela ezulwini (Eksodus 16) namanzi eweni (Eksodus 17), kwakunye nokubonakalalisa ubukho nokukhokela ngelifu (Eks. 40:36–38)—basilela ukuthembela kuYe ngoku. Yimpoxo eyingozi ukuba isizukulwana esabona izibonakaliso ezikhulu kangako zamandla kaThixo sisuke sibe ngumfuziselo wokungabi nalukholo (Neh. 9:15–17, INd. 106:24–26, 1 Kor. 10:5–10).

UThixo uthembise abantwana baKhe izipho ezingaphaya kokufikelelwa ngabantu. Yiyo le nto zixhomekeke elubabalweni kwaye zifikeleleka kuphela ngokholo.

AmaHebhere 4:2 achaza ukuba isithembiso awasifumanayo uIsrayeli “asibanga naxabiso kubo, kuba babengenalo ukholo lwabo bathobelayo” (Heb. 4:2, NIV).

UIsrayeli wahamaba waya kufika kwimida yeZwe leDinga bengabantu. Bathi abantu bakujongana neengxelo eziphikisanayo, bazayamisa kwabo babengenalo ukholo. Ukholo, okanye ukungabi nalo, kuyosulela. Yiyo le nto amaHebhere ebalumkisa abafundi ukuba “bavuselelane” (Heb. 3:13), “balolane eluthandweni nasemisebenzini emihle” (Heb. 10:24), nokuba “[baqinisekise ukuba akukho] bani usilelayo elubabalweni lukaThixo” (Heb. 12:15).

Namhlanje, siqhubeka nohambo oluya eZweni leDinga singabantu, kwaye sinoxanduva kwabo baseluhambeni nathi.

`Zeziphi iindlela ongathi uncede ngazo ukwakha ukholo lwabo bangamakholwa kunye nawe? Ungaqinisekisa njani ukuba akuze uthethe okanye wenze nantoni enokulutyhafisa ukholo lomnye?`