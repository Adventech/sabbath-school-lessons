---
title:  Ukujula Nomcabango
date:  28/01/2022
---

Kubaluleke kakhulu ukuba uPawulos kumaHebhere wasebenzisa ukuphumla kweSabatha, hayi okweCawa, njengomfuziselo wokusindiswa ngobabalo uThixo asinika lona. Ukusebenzisa ukuphumla kweSabatha ngale ndlela kuthetha ukuba iSabatha yayisonwatyelwa igcinwa ngamakholwa. Kususela kwinkulungwane yesibini A.D. ukubheka phambili, phofu, sifumana ubungqina benguquko enkulu ebandleni. Ukugcinwa kweSabatha kwayekwa ukuthatyathwa njengomfuziselo wosindiso kwaza, endaweni yoko, kwathatyathwa njengomfuziselo wokuthembeka kubuYuda nakumnqophiso omdala, ekwakufuneka uphetshiwe. Ukugcina iSabatha kwasuka kwalinganiswa nokwenza “ubuYuda.” Umzekelo, uIgnatius waseAntiyokwe (ngesithuba se-a.d. 110) wathi: “Abo baphila ngokwendlela endala bazuze ithemba elitsha. Abasayigcini iSabatha kodwa bagcina imini yeNkosi—imini obavuswa ngayo ubomi bethu noKristu nangokufa kwaKhe.” —Jacques B. Doukhan, Israel and the Church: Two Voices for the Same God (Peabody, MA: Hendrickson Publishers, 2002), p. 42. Ngokukwanjalo, uMarcion wabayalela abalandeli bakhe ukuba bazile ngeSabatha njengomqondiso wokwala amaYuda kunye noThixo, kanti yena uVictorinus akazange athande ukubonakala ukuba “wayegcina iSabatha yamaYuda” (Khangela kuIsrael and the Church, amaph. 41–45). Yayikukulahleka kokukuqonda ukugcinwa kweSabatha njengomfuziselo wokusindiswa ngobabalo okwenza ukusithela kwayo ebandleni lobuKristu.

“Ubomi obukuKristu bubomi bokuphumla. Lungade lungabikho lona uluvo lovuyo olukhulu, kodwa kona ukuthembela kuye okunoxolo kufanele ukuhlala kuhleli. Ithemba lakho alikuwe; likuKristu. Ukuswela amandla kwakho kumanyene namandla akhe, ubudenge bakho bumanyene nobulumko bakhe, ukutyhafa kwakho kumanyene namandla wakhe angaphele ndawo. Ngoko ke, musa ukuzikhangela, uhlale uzisola, kodwa khangela kuKristu. Cinga kuphela ngothando lwakhe, ngobuhle, nokufezeka kwesimilo sakhe. Cinga ngako ukuhlambuluka nokubangcwele kwakhe, nangalo uthando lwakhe olungenamlinganiselo. Konke oku kuko kodwa okufanele ukucingwa ngumphefumlo wakho,”—Ellen G. White, Amanyathelo Okuya KuKristu, amaph. 70, 71.

**Imibuzo Yokuxoxwa**

`➊	Luyintoni ulwalamano phakathi kokugcinwa kweSabatha nokugwetyelwa ngokholo?`

`➋ 	Uyintoni umahluko phakathi kokugcicnwa ngenene kweSabatha nokuyigcina ngokomthetho? Singenza njani ukuba singazi nje kuphela umahluko kodwa sibe namava angawethu okuyigcina iSabatha?`