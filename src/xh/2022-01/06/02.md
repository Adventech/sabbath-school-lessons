---
title:  Umbingeleli Endaweni Yabantu
date:  30/01/2022
---

`Funda: Hebhere 5:1–10. Ithini indawo yobubingeleli, kwaye, ngokwale ndawo, uyizalisa njani uYesu loo ndawo? `

Injongo esisiseko yombingeleli kukuthethela phakathi kwabantu abanezono kunye noThixo. Ababingeleli babenyulwa nguThixo ukuba balungiselele endaweni yabantu; ngoko ke, babedinga ukuba nenceba nokubuqonda ubuthakathaka bomntu.

KumaHebhere 5:5–10, uPawulos ubonisa ukuba uYesu wazizalisa ngokupheleleyo ncam ezo njongo: uThixo wamnyula (Heb. 5:5, 6) kwaye kwakhona, uYesu uyasiqonda kuba uye waphatheka kabuhlungu (Heb. 5:7, 8).

Noko kunjalo, kukho ukwahluka okubalulekileyo. UYesu “wayenganyulwanga ebantwini” (Heb. 5:1, ESV). Endaweni yoko, uYesu wamkela indalo yomntu ukuze, phakathi kwezinye izinto, asebenze njengombingeleli endaweni yethu. UYesu akazange anikele imibingelelo ngenxa yezaKhe izono (Heb. 5:3) kodwa kuphela ngenxa yezethu, kuba Yena wayengenaso isono (Heb. 4:15, Heb. 7:26–28).

AmaHebhere athi uYesu “kulowo unako ukumsindisa ekufeni . . .  waviwa” (Heb. 5:7). AmaHebhere ayebhekisa ekufeni kwesibini, uThixo awamsindisa kuko uYesu xa wayemvusa ekufeni (Heb. 13:20). AmaHebhere akwathi u“wafunda ukululama [ukuthobela] ngobunzima awabuvayo” (Heb. 5:8). Ukuthobela kwakukutsha kuYesu, kungekuba wayengathobeli kodwa ngenxa yokuba wayenguThixo. Njengomlawuli kwindalo yonke, uYesu wayengazange wathobela nabani; endaweni yoko, wonke ubani wayethobela Yena.

Ukuva ubunzima kukaYesu nokufa emnqamlezweni zizinto eziyinxalenye efunekayo kulungiselelo lwaKhe lobubingeleli. Ukuva ubunzima akuzange kumenze agqibelele uYesu ngolu hlobo lokuba wakhula ekuziphatheni okanye ngentlonipho. Ukuva ubunzima akuzange kumenze azaliswe yinceba. Kwelinye icala, uYesu weza kulo mhlaba kuba wayehleli ezaliswe yinceba, nto leyo eyenza ukuba abe nemfesane ngakuthi (Heb. 2:17). Okuthethwa ngamaHebhere kuthi, kwakungokuva ubunzima okwenza ukuba ubunyaniso bothando lobuzalwana bukaYesu, ubunyaniso bendalo yaKhe yobuntu, nobunzulu bokuzinikela kwaKhe njengommeli woluntu kwintando kaYise kwabonakalaliswa kwatyhilwa ngokwenene. Wenziwa “wagqibelela” ngale ndlela yokuba ukuva kwaKhe ubunzima kwamenza wakufanela ukuba nguMbingeleli oMkhulu wethu. Yayibubomi baKhe bokuthobela ngokugqibeleleyo, kunye nokufa kwaKhe emnqamlezweni, okwenza umnikelo wombingelelo phambi kukaYise njengombingeleli wethu.

`U-1 Petros 2:9 uthi thina sisi“sibingeleli.” Ubomi bukaYesu busixelela ukuba ulwalamano lwethu nabanye abantu lufanele ukuba njani na ngenxa yokuba sikule ndawo ingcwele? `