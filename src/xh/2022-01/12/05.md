---
title:  Ubukumkani Obungenakushukunyiswa [okanye ukunyikimiswa]
date:  16/03/2022
---

UThixo uvakalise ukuba uya “kunyikimisa” amazulu nomhlaba, nto leyo ethetha ukuba uya kutshabalalisa izizwe ezizintshaba. Zikho izinto, kodwa, ezingayi kunyikimiswa, ezingayi kutshatyalaliswa.

`Thelekisa INdumiso 15:5, INdumiso 16:8, INdumiso 21:7, INdumiso 62:2, INdumiso 112:6, namaHebhere 12:27. Zinto zini ezingayi kunyikimiswa? `

Iinguqulelo ezininzi zangoku ziwaguqula amaHebhere 12:27 ngokucinga ukuba ukunyikima kwamazulu nomhlaba kuthetha ukuba aya kususwa angabikho ngonaphakade.

IBhayibhile icacile, kodwa, ukuba uThixo uya kudala amazulu amatsha nomhlaba omtsha (Isa. 65:17, IsiTy. 21:1–4), nokuba siya kuvuswa sibe nemizimba emitsha (1 Tes. 4:13–17, Fil 3:20) kulo mhlaba. Ngoko ke, “ukunyikimiswa” kunika ingqondo yokuhlanjululwa nokwenziwa ntsha kwendalo, ingekuko ukususwa ngokupheleleyo. Okulapha kuya kudalwa ngokutsha, kwaye kuya kuba kulapho abahlanguliweyo baya kuhlala khona.

Zikho ezinye izinto, phofu, ezingayi kunyikimiswa. Ziquka amalungisa. Awasayi kunyikimiswa kuba athembele kuThixo. UMdali uwaxhasile ekuqinisekisile ukusinda kwawo.

Qaphela ukuba kumaHebhere, ukuhlala ngonaphakade nokuzinza kwayanyiswa noYesu. UmaHebhere 1:10–12 uthi ngoYesu:

“ ‘ekuqalekeni, wena Nkosi, waliseka ihlabathi, nalo izulu lingumsebenzi wezandla zakho; wona aya kutshabalala, ke wena uhlala uhleli; aye wonke njengengubo eya konakala, nanjengesambatho uya kuwasonga, asuke abe ngawambi; ke wena ukwanguwe nayo iminyaka yakho ayiyi kuphela.” AmaHebhere akwathi ububingeleli bukaYesu buya kuma ngonaphakade (Heb. 7:3, 24) njengoko liya kubanjalo ilifa labahlangulweyo (Heb. 10:34). Emgwebeni wokugqibela, ngabo baya kuba “bekuYesu” abangasayi kuze bashukunyiswe (INd. 46:5).

AmaHebhere 12:28 akwathi siya kuzuza “ubukumkani obungayi kushukunyiswa” (ESV). Oku kucaphula kuDaniyeli 7:18, othi abangcwele baya “kuba nobukumkani ngonaphakade.” Obu bubukumkani “obungasayi kuze butshatyalaliswe” obukhankanywe kuDaniyeli 2:44. Obu bukumkani bobukaNyana, kodwa uya kwabelana ngabo nathi. IsiTyhilelo 20:4 sithi siya kugweba naYe amagunya akhohlakeleyo awayesitshutshisa (1 Kor. 6:3).

`Uqhuba kakuhle njani ngoku, ngokokushukunyiswa? Ukuba akukuhle kangako, kukukhetha okunjani ekufuneka ukwenzile ukuze uzuze uncedo kule nkalo ibalulekileyo? (Bona amaEfese 4:14.)`