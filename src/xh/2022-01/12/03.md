---
title:  Nifike KuThixo Umgwebi Wabo Bonke
date:  14/03/2022
---

`Funda: Hebhere 12:23. Ukuba lo ngumbhiyozo, kutheni le nto uThixo echazwa njengomgwebi? Angathini umgwebi ukuba yinxalenye okanye isizathu sombhiyozo? Funda nakuDaniyeli 7:9, 10, 13–22. `

Umbhiyozo ochazwa kumaHebhere 12:22–24 urhesha kumgwebo ozayo. UThixo, umgwebi uwuchophele, kwaye iincwadi ziyasetyenziswa, nesiphumo salo mgwebo wexesha elizayo sesokuba abantu bakaThixo bazuza ubukumkani (Heb. 12:28).

Lo mboniso uvusa umgwebo omkhulu waphambi kokuZa ochazwe kuDaniyeli 7, ozoba umboniso womgwebo apho uThixo, u“Nyange leMihla” (Dan. 7:9), ahlala etroneni eyenziwe ngomlilo abe engqongwe “ngamawaka amawaka” (Dan. 7:10) eengelosi. Iincwadi zivuliwe (Dan. 7:10), isigwebo sigakwicala “labangcwele bOsenyangweni,” “obubobaKhe ubukumkani.” (Dan. 7:22).

Ngokufanayo, amaHebhere 12:22–29 achaza umboniso womgwebo eNtabeni yeZiyon, iYerusalem yasezulwini, apho uThixo, “uMgwebi wabo bonke,” angqongwe nga“mawaka ngamawaka” eengelosi (NIV). Umboniso ukwangumlilo (Heb. 12:29). Uquke iincwadi kuba abangcwele “babhalwe” kuzo (Heb. 12:23, ESV), nto leyo ethetha umgwebo othandekayo kwabangcwele.

UYesu usembindini walo mboniso (Heb. 12:24). Wachazwa njengoNyana woMntu kumaHebhere 2, owa“thweswa isithsaba ngobuqaqawuli nozuko” emva kokuba engcamle [eve] “ukufa” ngenxa yethu (Heb. 2:9, ESV). NgokwamaHebhere 2:10, u“nyana womntu”  (bona amaHeb. 2:6, ESV) weva ubunzima ukuze akwazi ukuzisa “oonyana abaninzi eluzukweni” (ESV); oko kukuthi, ukuze amakholwa akwazi nawo “[uku]thweswa ngobuqaqawuli nozuko.” “UNyana” uwazise ngoku amakholwa eZiyon, iYerusalem yasezulwini, ngokuhle komnqophiso omtsha (Heb. 12:22–24), apho athenjiswe ukuzuza ubukumkani (Heb. 12:28).

Lo mgwebo, ke ngoko, ulungile ngokwenene kumakholwa kuba ungumgwebo owagwebelayo. Uwenzela impindezelo. Ngumgwebo owoyisa umchasi wawo, inamba, esemva kwamarhamncwa awoyikekayo athe atshutshisa amakholwa kwixesha eladlulayo (Daniyeli 7) aza kwenjenjalo nakwelizayo (IsiTyhilelo 13).

`Oko sikufundileyo namhlanje kusinceda njani ukuba siqonde ukuba umgwebo kaThixo kwizigidimi zeengelosi ezintathu uzi“ndaba ezilungileyo” zeli xesha (IsiTy. 14:6, 7; thelekisa noDut. 32:36; 1 IZikronike 16:33–35)?`