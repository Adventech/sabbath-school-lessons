---
title:  Nifikile Entabeni IZiyon
date:  13/03/2022
---

`Funda: Hebhere 12:22–24. Uchaza ntoni uPawulos apha? `

AmaHebhere aqinisekisa ukuba sifikile kwiNtaba iZiyon sinenxaxheba kuvuyo olukhulu. “Nisuke nina nafika eZiyon, entabeni nasemzini woThixo ophilileyo, kwiYerusalem yasemazulwini, nakumawakawaka ezithunywa zezulu, kwingqungquthela” (Heb 12:22, ESV). Sifike ngokholo kulowo ungummeli wethu, uYesu. Kulo mgidi sifumana umkhosi ongenakubalwa weengelosi, uThixo ngokwaKhe, noYesu, osembindini wawo wonke umgcobo. Siza siyinxalenye “yebandla lamazibulo abhaliweyo emazulwini” (Heb. 12:23). Amagama wethu abhaliwe ezincwadini zasezulwini, apho kudweliswe khona abantu abavunywe/abamkelwe nguThixo (Eks. 32:32, INd. 56:8, Dan. 12:1, Mal. 3:16, Luka 10:20, IsiTy. 13:8, IsiTy. 17:8).

Singa“mazibulo” kuba sabelana ngelifa neZibulo ngemfezeko, uYesu (Heb. 1:6). Ngoko ke, siza singengabo abamenywa kodwa njengabekhaya (thelekisa noFilipu 3:20). Sikwachazwa njenge“mimoya yamalungisa enziwe yagqibelela” (Heb. 12:23, ESV). Le ntetho isisafobe apho icala lendalo yobuntu bethu limele umntu opheleleyo. Ifana nentetho ethi “uYise woomoya” kumaHebhere 12:9, ebhekisa kuThixo njengoBawo wethu sonke, bantu bangabomoya ngendalo.

Ingqungquthela yentlangano ibhiyozela ukubekwa kukaYesu kulawulo lobukumkani, kulungiselelo lobubingeleli, nokumiselwa komnqophiso omtsha. KumaHebhere, intaba yeZiyon yindawo apho zonke ezi ziganeko zenzeka khona. Iindumiso ezintathu kumaHebhere 1:5–14 zichaza ukuthweswa isithsaba koNyana zikwanentaba yeZiyon njengendawo apho oku kwenzeka khona (INd. 2:6, 7; INd. 110:1, 2; INd. 102:21–27).

Intaba yaseZiyon ikwayindawo apho uNyana wanyulelwa ukuba abe ngu“mbingeleli ngonaphakade” (Heb. 5:6), kucatshulwa kwiNdumiso 110:4. NgokweNdumiso 110, ukunyulwa koNyana, njengoMbingeleli oMkhulu nako kwenzeka entabeni yaseZiyon (INd. 110:2). Ekugqibeleni, amaHebhere azathuza athi, ukumiselwa kobubingeleli bukaYesu nako kuphawula ukumiselwa komnqophiso omtsha (Heb. 7:11–22). Ngoko ke, intaba yaseZiyon ikwayindawo apho umnqophiso omtsha walungiswa khona. AmaHebhere 12:22–24 achaza, ke ngoko, ukuba ingqungquthela yentlanganiso eyenzeka ezulwini akuba enyukile uYesu.

`Zeziphi iindlela eziphathekayo esinokubhiyozela ngazo ubunyaniso bukaYesu, ulungiselelo lobubingeleli baKhe, noMnqophiso oMtsha ebomini bethu naselunqulweni lwethu? Kutheni le nto ukuyivuyela le nyaniso inkulu kuluqinisa ukholo?`