---
title:  Ukugqityeleliswa Ngokuva Ubunzima
date:  19/01/2022
---

`Funda: Hebhere 2:10, 17, 18 namaHebhere 5:8, 9. kwakusebenza ntoni ukuva ubunzima ebomini bukaYesu?`

Umpostile uthi uThixo wamenza uYesu “wagqibelela ngokuva ubunzima.” Le ntetho iyamangalisa. Umbhali uthe uYesu “ukukubengezela kobuqaqawuli bukaThixo ekwangumfanekiso twatse wendalo yaKhe” (Heb. 1:3, ESV) nokuba akanasono, akanabala, akadyobhekanga, kwaye ungcwele (Heb. 4:15, Heb. 7:26–28, Heb. 9:14, Heb. 10:5–10). Oku kuthetha ukuba uYesu kwakungadingeki ukuba oyise naluphi uhlobo lokuziphatha okanye ukungagqibeleli esimilweni.

AmaHebhere ayatsho ukuthi, phofu, uYesu wadlula kwinkqubo “yokugqityeleliswa” eyamnika izixhobo zokusisindisa. UYesu wagqityeleliswa ngale ndlela yokuba wayekuxhobele ukuba nguMsindisi wethu.

1. UYesu “wenziwa wagqibelela” ngokuva ubunzima ukuze akwazi ukuba nguMphathi wosindiso lwethu. (Heb. 2:10). UYesu kwafuneka afe emnqamlezweni abe ngumbingelelo ukuze uYise abe nezixhobo ezisemthethweni zokusisindisa. UYesu wayengumnikelo wombingelelo ogqibeleleyo, ikuphela kwaKhe [onjalo]. njengoThixo, uYesu wayenakho ukusigweba; kodwa, ngenxa yombingelelo waKhe, uYesu unakho ukusisindisa.

2. UYesu wafunda ukuthobela ngokuva ubunzima (Heb. 5:8). Ukuthobela kwakufuneka ngezizathu ezibini. Kuqala, ukuthobela kwawenza waba nokwamkeleka umbingelelo waKhe (Heb. 9:14, Heb. 10:5–10). Okwesibini, ukuva kwaKhe ubunzima kwamenza ukuba abe ngumzekelo wethu (Heb. 5:9). UYesu “wafunda” ukuthobela kuba wayengazange akuve ngaphambili. NjengoThixo, ngubani lo ekwakufuneka emthobele? NjengoNyana ngonaphakade, ekwamnye noThixo, wayethotyelwa njengomlawuli wendalo yonke. Ngoko ke, uYesu akazange asuke ekungathobeleni aye ekuthobeleni, kodwa egunyeni nobukumkani waya ekuzinikeleni nasekuthobeleni. UNyana ophakanyisiweyo kaThixo waba nguNyana woMntu othobelayo.

3. ukuva ubunzima wamtyhila uYesu njengoMbingeleli oMkhulu ozele yinceba nothembekileyo (Heb. 2:17, 18). Ukuva ubunzima akuzange kumenze uYesu ukuba abe nenceba engaphezulu okanye eyongeziweyo. Ngokuchasene noko, kwakungenxa yenceba kaYesu ukuze avume ukuzinikela ukuba afe kwalapho emnqamlezweni ukuze asisindise (Heb. 10:5–10; thelekisa nomaRoma 5:7, 8). Kanti ke, kwakungokuva ubunzima okwenza ukuba ubunyaniso bothando lobuzalwana lukaYesu lwenziwa lwabonakalaliswa lwatyhilwa.

`Ukuba uYesu ongenasono weva ubunzima, thina, singaboni, ngokuqinisekileyo, siya kuva ubunzima, nathi. Singakufunda njani ukunyamezela iintlekele zobomi lo gama kwangelo xesha linye sirhola ithemba nengqiniseko eNkosini, eye yatyhila   uthando lwaYo kuthi ngeendlela ezininzi ezinamandla. `