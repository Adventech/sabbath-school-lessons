---
title:  Inyama Negazi Njengathi
date:  18/01/2022
---

AmaHebhere athi uYesu wamkela indalo yobuntu bethu ukuze akwazi ukuma endaweni yethu nokusifela (Heb. 2:9, 14–16; Heb. 10:5–10). Esi sisiseko secebo losindiso nethemba lethu ekuphela kwalo lobomi obungunaphakade.

`Funda: Mateyu 16:17, Galati 1:16, 1 Korinte 15:50, noEfese 6:12. Zeziphi iintswelo zendalo yobuntu bethu ezi ndawo ezizayamanisa kwintetho ethi “inyama negazi”?`

Intetho ethi “inyama negazi” icinezela ubuthakathaka bemeko yomntu, ukungabi namandla (Efese 6:12), ukuswela ukuqonda (Mat. 16:17, Gal. 1:16), nokuba ngaphantsi kokufa (1 Kor. 15:50). AmaHebhere athi uYesu wenziwa wafana nabantakwabo “ngeento zonke” (Heb. 2:17). Esi saci sithetha ukuba uYesu waba ngumntu ngokupheleleyo. UYesu akazange “akhangeleke ngokufana” okanye “abe ngathi” ungumntu; wayengumntu ngenene, ngokwenene wayengomnye wethu.

AmaHebhere akwathi, uYesu wayohlukile kuthi ngomba wesono. Okokuqala, uYesu akazange enze nasiphi isono (Heb. 4:15). Okwesibini, uYesu wayenendalo yomntu eyayi “ngcwele, ingenatyala, ingadyobhekanga, yahlukile kuboni (Heb. 7:26). Thina sityekele esonweni. Ukuthinjwa kwethu esonweni kuqala enzulwini ngaphakathi endalweni yethu. “Siyinyama, kuthengiswe ngathi phantsi kwegunya lesono” (Roma 7:14; bona nakumaRoma 7:15–20). Ikratshi nezinye izikhuthazi zesono zingcolisa nezenzo zethu ezilungileyo. Indalo kaYesu, phofu, yayingangcoliswanga sisono. Kwakufuneka injalo. Ukuba uYesu waye“yinyama, “ethengiswa phantsi kwesono,” njengathi, naYe wayeya kumdinga uMsindisi. Endaweni yoku, uYesu weza enguMsindisi wazinikela njengombingelelo “ongenasiphako” kuThixo ngenxa yethu (Heb. 7:26–28, Heb. 9:14).

Ngoko ke, uYesu wawatshabalalisa amandla ongendawo ngokufa engumnikelo ongenasono ngenxa yethu, ngaloo ndlela esenza ukuba sibe nako ukuxolelwa nokuxolelaniswa noThixo (Heb. 2:14–17). UYesu wawaphula namandla esono ngokusinika amandla okuphila ubomi bobulungisa ngokuzalisekisa kwaKhe isithembiso somnqophiso omtsha sokuwubhala umthetho ezintliziyweni zethu (Heb. 8:10). Ngoko ke, uYesu uloyisile utshaba wasikhulula ngempumelelo ukuze ngoku sibe nako “ukukhonza uThixo ophilileyo” (Heb. 9:14). Ukutshatyalaliswa kokugqibela kukaSathana, ngokwangoku, kuya kubakho emgwebeni wokugqibela (IsiTy. 20:1–3, 10).

`Njengokuba sinesithembiso soloyiso ngoYesu, kungani ukuba abaninzi kangaka kuthi besalwa nesono? Yintoni esingayenzi kakuhle, ngokubalulekileyo, singakuqalisa njani ukuphila sifikelele kubizo oluphezulu esinalo kuKristu?`