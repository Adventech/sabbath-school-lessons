---
title:  Umzalwana OnguMhlanguli
date:  16/01/2022
---

`Funda: Levitikus 25:25–27, 47–49. Ngubani ongahlangula umntu owalahla okwakhe anako okanye inkululeko ngenxa yobuhlempu?`

Umthetho kaMoses wathi, xa umntu wayelihlwempu ngokokude athengise umhlaba wakhe—okanye isiqu sakhe—ukuze akwazi ukuphila, wayeya kuwufumana loo mhlaba okanye inkululeko yakhe ibuyiselwe kuye rhoqo kumashumi amahlanu eminyaka, ngomnyaka weNtlokoma. Umnyaka weNtlokoma wawungumnyaka oyiSabatha “enkulu” ekwakuxolelwa ngayo amatyala, imihlaba ibuyiselwe, nenkululeko ivakaliswe kubathinjwa.

Amashumi amahlanu eminyaka, noko, yayilixesha elide lokulinda. Yiyo le nto umthetho kaMoses waxelayo ukuba esona sizalwana sisondeleyo sasinako ukuyihlawula inxenye eyayiselityala, kuze ngaloo ndlela, asikhulule msinyane isizalwana sakhe.

Esona sizalwana sisondele kakhulu naso sasiqinisekiswa ukuba ubulungisa benziwa kwimeko yokubulala. Yayingumphindezeli wegazi owayeya kusukela umbulali wesizalwana sakhe esisondeleyo aze amohlwaye (Num. 35:9–15).

`Funda: Hebhere 2:14–16. Thina kunye noYesu sichazwe njani kule ndawo? `

Le ndawo isichaza njengamakhoboka ongendawo, kodwa uYesu njengoMhlanguli wethu. Ukona kwakhe uAdam, abantu bawa phantsi kwegunya likaSathana. Isiphumo, asizange thina sibe nawo amandla okumelana nesono (Roma 7:14–24). Okubi kakhulu, kwakukho isohlwayo sokufa esasifanele ukugqithwa komthetho sithi, esasingenako ukusihlawula (Roma 6:23). Ngoko ke, imeko yethu yayicacile ukuba ayinalo kwaphela ithemba.

UYesu, kunjalo, wamkela indalo yethu yomntu waba yinyama ngegazi ngokufana nathi. Waba sisizalwana sethu esisondele kakhulu waza wasihlangula. Akazange abe neentloni ukusibiza ngokuthi “bazalwana” (Heb. 2:11).

Okuxakayo, ngokuthabatha indalo yethu nokuhlangula okanye ukusihlawulela, uYesu watyhila indalo yaKhe yobuThixo, ngokunjalo. KwiTestamente eNdala, umhlawuleli oyinyaniso kaIsrayeli, esona sizalwana sisondele kakhulu kuwo, nguYehova (umzekelo: INd. 19:14, Isa. 41:14, Isa. 43:14, Isa. 44:22, Yer. 31:11, Hos. 13:14).

`Zeziphi iindlela ongazifunda ukuze uxhamle ngokunzulu kakhulu obo bunyaniso bendlela asondele kakhulu ngayo uKristu kuwe? Abaluleke kakhulu ngokuba kutheni la mava kwinkolo yakho?`