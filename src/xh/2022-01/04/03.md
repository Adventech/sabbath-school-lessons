---
title:  Akabi Nazintloni Ukubabiza Ngabazalwana
date:  17/01/2022
---

AmaHebhere athi uYesu wayengenazo iintloni ukusibiza ukuba singabazalwana (Heb. 2:11). Nangona wayemnye noThixo, uYesu wasiwolela kuYe njengenxalenye yosapho. Oku kubumbana kuphikisana nokuhlazwa okwakufunyanwa ngabantu abangabafundi bamaHebhere kwindawo ababehlala kuzo (Heb. 10:33).

`Funda: Hebhere 11:24–26. Yeyiphi indlela ezingumzekelo ngayo izigqibo zikaMoses ngento uYesu awasenzela yona? `

Ukhe wayicinga ukuba kwathetha ntoni kuMoses ukubizwa ngokuba “ungunyana wentombi kaFaro”? wayengumntu onamandla kubukumkani obabunawona mandla makhulu belo xesha. Wafumana eyona ngqeqesho iphezulu ekulawuleni nasemkhosini waza waba ngumntu oncamisileyo. UStefano uthi uMoses “waye eyinkunkqele ngamazwi nangemisebenzi” (IZenzo 7:22). UEllen G. White yena uthi wayeyintandane emikhosini yaseYiputa kwanokuba uFaro “wayezimisele ukumenza umzukulwana amamkeleyo ukuba abe ngumlandeli wakhe etroneni” (bona: Amanyange Nabaprofeti, iph. 245). Sekunjalo, uMoses walilahla lonke elo lungelo xa wayenyula ukuzimanya kunye namaIsrayeli, isizwe samakhoboka esingenayo imfundo namandla.

`Funda: Mateyu 10:32, 33; 2 Timoti 1:8, 12; namaHebhere 13:12–15. UThixo uthi masenze ntoni?`

Le yayiyinxalenye yengxaki kubafundi bamaHebhere. Emva kokuphathwa kakubi yintshutshiso nokwaliwa, abaninzi babo baqala ukuziva beneentloni ngoYesu. Ngezenzo zabo abanye baba sengozini yokumhlazisa uYesu endaweni yokumzukisa (Heb. 6:6). Ngoko, uPawulos wazingisa ukubabiza abafundi ukuba “babambelele baqinise” uvumo lokholo lwabo (Heb. 4:14, Heb. 10:23).

UThixo ufuna ukuba simvume uYesu ukuba unguThixo nomzalwana wethu. NjengoMhlanguli, uYesu uhlawule ityala lethu. UYesu usibonise indlela esifanele ukuphila ngayo ukuze “[si]fane nomfanekiselo woNyana waKhe, ukuze abe ngowamazibulo kubazalwana baKhe abaninzi” (Roma 8:29).

`Cinga okomzuzwana ngesigqibo ekwafuneka uYesu esenzile ukuze asihlanganisele kuYe njengaba“zelwe kunye naYe.” Kwakutheni ukuze oko uYesu wakwenzayo kube kukuhla okukhulu kuYe kunoko kwenziwa nguMoses, kwaye yintoni okusifundisa yona oku ngothando lukaThixo kuthi?`