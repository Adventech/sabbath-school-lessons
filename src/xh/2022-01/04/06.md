---
title:  UMzalwana OnguMzekelo
date:  20/01/2022
---

Esinye isizathu sokuba uYesu amkele indalo yobuntu bethu aphile phakathi kwethu yayikukuze abe ngumzekelo wethu, ikuphela kwaKhe onokusibonisa ukuba yeyiphi indlela elungileyo yokuphila phambi kukaThixo.

`Funda: Hebhere 12:1–4. Simele ukulubaleka njani ugqatso lobomi bobuKristu, ngokutsho kukampostile? `

Kule ndawo uYesu ukukuphelela koludwe olude lwabantu abanikwa ngumpostile njengemizekelo yokholo. Le ndawo imbiza uYesu ngokuthi “uyimbangi [umseki] nomgqibelelisi wokholo lwethu” (ESV). Igama lesiGrike uarchegos (“umseki”) linakho ukuguqulwa ngokuthi “uvul’ indlela.”  UYesu unguvul’ indlela yogqatso ngohlobo lokuba ubaleka phambili kwamakholwa. Kona kona, amaHebhere 6:20 ambiza uYesu ngokuthi ngu “manduleli” wethu. Igama “mgqibelelisi” linika ingcamango yokuba uYesu wabeka ekuhleni ukholo kuThixo lukweyona meko inyulu kakhulu kangangoko kunokwenzeka. Le ndawo ifundisa kokubini, ukuba uYesu ubengowokuqala ekulubalekeni ugqatso lwethu ngempumelelo nokuba nguYe ogqibelelise ubuchule bento okuyiyo ukuphila ngokholo.

AmaHebhere 2:13 afundeka ngolu hlobo: “Abuye athi, ndiya kukholosa ngaye. Abuye athi, Yabona, mna nabantwana andinike bona uThixo” (NKJV). Into eyenzekayo apha yethi, uYesu wathi uya kulibeka ithemba laKhe kuThixo. Oko kucatshulwe kwintetho kaIsaya 8:17, 18.

UIsaya wawathetha lamazwi ejongene nokoyikiswa okubi kokungenelwa lutshaba oluvela kuIsrayeli wangasentla neSiriya (Isa. 7:1, 2). Ukholo lwakhe lwaluphikisana nokuswela ukholo kuka-Ahazi, ukumkani (2 Kumkani 16:5–18). UThixo wayemyalile uAhazi ukuba athembele kuYe nokuba acele umqondiso wokuba uya [Yena Thixo] kumhlangula (Isa. 7:1–11). UThixo wayesele emthembisile, njengonyana kaDavide, ukuba uya kumkhusela  uAhazi njengowaKhe unyana. Ngoku, uThixo, ngobubele, wazinikela ukuba asiqinisekise kuAhazi ngomqondiso. UAhazi, kodwa, wala ukucela umqondiso wathi, endaweni yoko, wathumela abathunywa ku Tigelate-pilezere, ukumkani waseAsiriya, esithi, “ ‘Ndingumkhonzi wakho, ndingunyana wakho’ ” (2 Kumkani 16:7). Usizi! UAhazi wakhetha ukuba ngu“nyana” kaTigelate-pilezere kunokuba ngunyana kaThixo.

Yena uYesu, kodwa, walibeka ithemba laKhe kuThixo nakwisithembiso saKhe sokuba uya kuzibeka iintshaba zaKhe phantsi kweenyawo zaKhe (Heb. 1:13; Heb. 10:12, 13). UThixo wasenza kwaeso sithembiso kuthi, kwaye sidinga ukuba simkholelwe, kanye njengoko wenzayo uYesu (Roma 16:20).

`Singakufunda njani ukubeka ithemba lethu kuThixo kodwa ngokukhetha imihla ngemihla ukuba sikubonise oku kumthemba? Kokuphi ukukhetha okubalulekileyo okulandelayo ekufuneka ukwenzile, kwaye ungaqinisekisa njani ukuba kuyakuveza ukuthembela kwakho kuThixo?`