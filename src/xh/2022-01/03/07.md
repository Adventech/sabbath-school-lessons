---
title:  Ukujula Nomcabango
date:  14/01/2022
---

Ukuza kukaYesu kulo mhlaba njengoNyana kaThixo kwazalisekisa imisebenzi eliqela ngexesha elinye. Kwindawo yokuqala, njengoNyana Ongcwele kaThixo, uYesu weza kutyhila uYise kuthi. Ngezenzo zaKhe namazwi waKhe, uYesu wasibonisa ukuba uYise ngokwenene unjani nokuba kutheni sinokumthemba simthobele?

Kwakhona uYesu weza njengoNyana wesithembiso kaDavide, ka-Abraham, noAdam, awayethembise ngaye uThixo    ukuba uya kuloyisa utshaba awulawule umhlaba. Ngoko ke, uYesu weza kuthabatha indawo ka-Adam njengentloko yoluntu azalisekise injongo yantlandlolo awayenayo uThixo ngabo (Gen. 1:26–28, INd. 8:3–8). UYesu weza ukuze abe ngumlawuli olilungisa awayekade uThixo efuna ukuba lo mhlaba ube naye.

Ilizwi elathethwa kuYesu eYordan, “Lo nguNyana wam oyintanda, endikholisiweyo nguye,” lalihlanganisa lonke uluntu. UThixo wabhekisa kuYesu njengommeli wethu. Sesinazo zonke izono zethu nobuthakathaka, asilahlelwanga ecaleni njengabangenaxabiso. “Wasibabala ngalo sikuye Othandiweyo.” Efese 1:6. Ubuqaqawuli obahlala phezu kukaKristu busisibhambathiso sothando lukaThixo kuthi. . . .  Ukukhanya okwawa kuphuma kumasango avuliweyo phezu kwentloko yoMsindisi, kuya kuwa phezu kwethu xa sithandazela uncedo lokumelana nesihendo. Ilizwi elathetha kuYesu lisithi kuwo wonke umphefumlo oguqukayo, ‘Lo ngumntwana wam oyintanda, endikholisiweyo nguye’—Ellen G. White, Ulangazelelo Lwamaphakade, iph. 113.

**Imibuzo Yokuxoxwa**

`➊	Sifunde ukuba ukuwazi kakuhle amazwi nezenzo zikaYesu kusinceda ukuba simqonde uThixo, uYise ngcono. Zeziphi iindlela eziphathekayo ekunokuthi ukumqonda kakuhle uYesu kulutyebise ulwalamano lwethu noThixo, uYise?`

`➋	Sifunde ukuba indlela uThixo awathetha ngayo nawamphatha ngayo uYesu yindlela afuna ukuthetha nathi  nokusiphatha ngayo. Kusixelela ntoni oko ngendlela nathi esifanele ukuphatha abanye ngayo?`

`➌ 	Khaniqwalasele ekubalulekeni kokuba nguThixo ngonaphakade kukaKristu. Silahlekelwa yintoni xa sikholwa ukuba uYesu ngandlela ithile wayesisidalwa, njengathi, kodwa waya emnqamlezweni?`

`➍	Eklasini, thethani ngokunika uzuko kuThixo. Fundani: IsiTyhilelo 14:7. Ukunika uzuko uThixo kuyinxalenye njani yenyaniso yeli xesha kunye nezigidimi zeengelosi ezintathu?`