---
title:  Ulubengezelo Lobuqaqawuli BukaThixo
date:  11/01/2022
---

`Funda: Hebhere 1:2–4. Zeziphi ezinye zezinto le ndawo esifundisa ngazo ngoYesu? `

Kwesi siqendu, siza kuqwalasela kwindawo ethi, “Ulubengezelo lobuqaqawuli bukaThixo nokuba ufana twatse nendalo yaKhe” (Heb. 1:3, ESV).

`Funda: Eksodus 24:16, 17; INdumiso 4:6; INdumiso 36:9; neINdumiso 89:15. Zisinceda njani ezi ndima ukuba sibuqonde ukuba buyintoni ubuqaqawuli bukaThixo?  `

KwiTestamente eNdala, ubuqaqawuli bukaThixo bubhekisa kubukho baKhe obubonakalayo phakathi kwabantu baKhe (Eks. 16:7; Eks. 24:16, 17; Lev. 9:23; Num. 14:10). Obu bukho bukholisa ukwayanyaniswa nokukhanya okanye nokubengezela.

IsiBhalo sisichazela ukuba uYesu ukukukhanya okweza kulo mhlaba ukuza kutyhila ubuqaqawuli bukaThixo (Heb. 1:3; Yohane 1:6–9, 14–18; 2 Kor. 4:6). Cinga, umzekelo, ngendlela uYesu awabonakala ngayo ekwenziweni kumila kumbi. “Wenziwa waba kumila kumbi phambi kwabo, bathi ubuso bakhe bakhazimla njengelanga, zasuka iingubo zakhe zamhlophe njengokukhanya” (Mat. 17:2).

Kanye njengoko ilanga lingenakho ukuqondwa ngaphandle kokubengezela kokukhanya kwalo, uThixo waziwa ngoYesu. Kule ndawo sikuyo, aba babini bangomnye. Kuba ubuqaqawuli bukaThixo bukukukhanya ngokwako, akukho kwahluka, ukuthi ngubani othile, phakathi kukaThixo noYesu, njengoko kungekho kwahluka phakathi kokukhanya nokubengezela kwako.

AmaHebhere akwatsho ukuthi uYesu “ungummeli ofana twatse” noko uYise akuko (Heb. 1:3, NASB). Into ethethwa ngulo mfanekiso ithi, kukho ukuhambelana okugqibeleleyo kubuqu—okanye kwimo  —phakathi kukaYise noNyana. Qaphela ukuba abantu banomfanekiselo kaThixo kodwa hayi imo (Gen. 1:26). UNyana, Yena, unemo enye noYise. Akumangalisi ukuba uYesu wathi, “ ‘Lowo undibonileyo umbonile uBawo’ ” (Yohane 14:9,).

`Kutheni le nto izindaba ezinkulu ukuba uYesu watyhila isimilo nobuqaqawuli bukaYise kuthi? Usixelela ntoni uYesu ngoko akuko uYise?`