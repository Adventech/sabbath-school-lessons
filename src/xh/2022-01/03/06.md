---
title:  Namhla Ndikuzele
date:  13/01/2022
---

AmaHebhere 1:5 abika la mazwi alandelayo kaYise kuYesu: “‘UnguNyana wam wena, mna ndikuzele namhla’ ”. Kuthetha ukuthini ukuthi uYesu “wazalwa,” kube kwenzeka nini oku? Ingaba oku akubonisi ukuba uYesu ngandlela ithile wadalwa nguThixo kude le kwixesha eladlulayo, ngokokukholwa kwabaninzi?

`Funda: Hebhere 1:5; 2 Samuweli 7:12–14; INdumiso 2:7; noLuka 1:31, 32. Sithini isithembiso kuDavide uPawulos awayesibhekisa kuYesu kwincwadi yamaHebhere?`

UYesu wazalwa ngale ndlela yokwamkelwa nguThixo njengomlawuli wesithembiso, unyana kaDavide. Imbono yokwamkelwa komlawuli nguThixo yayiqhelekile kwihlabathi lobuGrike-Roma nasempuma. Yayimenza umlawuli ukuba abe ngosemthethweni nonegunya kumhlaba awulawulayo.

UThixo wamthembisa uDavide, phofu, ukuba uNyana wakhe wayeya kuba ngumlawuli wezizwe osemthethweni. Wayeza “kumamkela” unyana kaDavide njengoNyana waKhe. Ngale ndlela ukumkani ophuma kuDavide wayeza kuba ngummeli kaThixo nendlalifa yaKhe. UThixo wayeza koyisa iintshaba zaKhe aze amnike izizwe njengelifa laKhe (INd. 89:27; INd. 2:7, 8).

Njengoko sinokufunda kumaRoma 1:3, 4 neIZenzo 13:32, 33, uYesu wakubhengeza ekuhleni ukuba unguNyana kaThixo. Ukubhaptizwa kukaYesu nokwenziwa kumila kumbi kwakungamaxesha xa uThixo wayemphawula waza wavakalisa ukuba uYesu unguNyana waKhe (Mat. 3:17, Mat. 17:5).

Kanti ke, ngokweTestamente eNtsha, uYesu waba ngu“Nyana kaThixo ngegunya” xa wayevuswa ekufeni waza wahlaliswa ngasekunene kuThixo. Kwaba ngelo xesha awathi uThixo wazalisekisa isithembiso saKhe kuDavide sokuba unyana wakhe uya kwamkelwa njengowaKhe uNyana netrone yaKhe phezu kwezizwe imiselwe ngonaphakade (2 Sam. 7:12–14).

Ngenxa yoko, uKesare (umfuziselo weRoma) wayengenguye ngokusemthethweni “unyana kathixo,” umlawuli wezizwe. Endaweni yoko, uYesu Kristu waba nguye. “Ukuzalwa” kukaYesu kubhekisa kulawulo lukaYesu phezu kwezizwe, hayi ekuqalekeni kobukho baKhe, kuba uYesu wayekade ehleli ekho. Alikho ixesha apho uYesu engazange wakho, kuba unguThixo.

Kakuhle, amaHebhere 7:3 athi, uYesu akanaso “isiqalo semihla engenaso nesiphelo sobomi” (thelekisa noHeb. 13:8) kuba ungunaphakade. Ngoko ke, ingcamango kaYesu “okuphela konyana ozelweyo” nguThixo ayithethi ngendalo kaKristu njengoThixo kodwa ngendawo ayidlalileyo kwicebo losindiso, njengoko uKristu wazalisekisa zonke izithembiso zomnqophiso.