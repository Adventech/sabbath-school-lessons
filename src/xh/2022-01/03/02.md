---
title:  Ngale Mihla Yokugqibela
date:  09/01/2022
---

Kwindawo yokuqala amaHebhere aveza ukuba uPawulos wayekholwa ukuba wayephila kwi“mihla yokugqibela isiBhalo sisebenzisa iintetho ezimbini ezineentsingiselo ezahlukeneyo ngexesha elizayo. Abaprofeti babesebenzisa intetho “imihla yokugqibela” okanye “imihla yamva” ukuthetha ngexesha elizayo jikelele (umzekelo: Dut. 4:30, 31; Yer. 23:20). Umprofeti uDaniyeli wasebenzisa intetho yesibini, “ixesha lesiphelo,” ukuthetha ngokucacileyo ngemihla yokugqibela yembali yomhlaba (Dan. 8:17, Dan. 12:4).

`Funda: Numeri 24:14–19 noIsaya 2:2, 3. UThixo wathembisa ukuba uyakubenzela ntoni abantu “ngemihla yokugqibela”?`

Iqela labaprofeti beTestamente eNdala bavakalisa ukuba “ngemihla yamva” uThixo uya kuvusa ukumkani oya kutshabalalisa iintshaba zabantu baKhe (umzekelo: Num. 24:14–19) noya kutsalela izizwe kuIsrayeli (umz.: Isa. 2:2, 3). UPawulos uthi ezi zithembiso zazaliseka kuYesu. UYesu wamoyisa uSathana waza wazitsalela kuYe zonke izizwe (Kolose 2:15, Yohane 12:32). Ngolu hlobo, ke ngoko, “imihla yokugqibela” iqalile kuba uYesu uzizalisekisile izithembiso zikaThixo.

Oobawo bethu basemoyeni bafa bekholwa. Bazibona bazibulisa izithembiso “zikude,” kodwa abazizuza. Thina, kwelinye icala, sikubonile ukuzaliseka [kwazo] kuYesu.

Makhe sicinge okomzuzu ngezithembiso zikaThixo noYesu. UBawo wathembisa ukuba uya kubavusa abantwana baKhe (1 Tes. 4:15, 16). Iindaba ezimangalisayo zezokuba wahamba phambili ekuvuseni abantwana baKhe ngokuvusa uYesu (1 Kor. 15:20, Mat. 27:51–53). UBawo wakwathembisa nendalo entsha (Isa. 65:17). Uqalisile ukusizalisekisa eso sithembiso ngokudala ubomi obutsha basemoyeni ngaphakathi kwethu (2 Kor. 5:17, Gal. 6:15). Wathembisa ukuba uya kumisa ubukumkani baKhe bokugqibela (Dan. 2:44). Wabumisela obo bukumkani ngokusihlangula kwigunya likaSathana nangokumisela uYesu abe ngumlawuli wethu (Mat. 12:28–30, Luka 10:18–20). Phofu, esi ise sisiqalo nje. Akuqalileyo uBawo ukukwenza ekufikeni kukaYesu kokuqala, uya kukufeza kokwesibini.

`Khangela kuzo zonke izithembiso uThixo awazizalisekisayo kwixesha eladlulayo. Kumele ukusinceda njani oku ukuba simthembe ngezithembiso ezingekazaliseki? `