---
title:  Isidingo Somkhusane
date:  01/03/2022
---

Imikhusane inemisebenzi emibini. Isaci esisetyenziswe kumaHebhere ukuthetha ngomkhusane (katepetasma) sinokubhekisa kumdiyadiya wenkundla (Eks. 38:18), umdiyadiya ekungeneni kwigumbi elingaphandle lengcwele (Eks. 36:37), okanye umdiyadiya ongaphakathi owahlula iNdawo eNgcwele kwiNgcwele kaNgcwele (Eks. 26:31–35). Le midiyadiya yomibini yayiyindawo yokungena kanti yayikwayimida ekwakudlula kuyo abantu abathile kuphela.

`Funda: Levitikus 16:1, 2 noLevitikus 10:1–3. Sithini isilumkiso esinaso kwezi ndawo?  `

Umkhusane wawusisikhuselo sababingeleli xa belungiselela phambi kukaThixo ongcwele. Emva kwesono sethole legolide, uThixo wathi kuMoses akasayi kuhamba nabo endleleni eya eZweni leDinga hleze ababulale kuba babe “ ‘ngoontamo-zilukhuni’” (Eks. 33:3). Ngoko ke, uMoses wayisusa intente yomhlangano wayimisa kude, ngaphandle kweminquba. (Eks. 33:7). Emva kokuba uMoses ebanqandele, uThixo wavuma ukuhamba nabo ephakathi kwabo (Eks. 33:12–20), kodwa wamisela imiqathango yokubakhusela abantu xa ehleli phakathi kwabo.

Umzekelo, uIsrayeli wahlala ngocwangco olungqongqo olwalwenze isikwere esingenanto phakathi apho yayimiswe khona intente. Ukongeza, abaLevi bahlala ngokuwujikeleza umnquba ukuze bakhusele ingcwele nempahla zayo ekungenelweni ngabasemzini (Num. 1:51, Num. 3:10). Babe luhlobo lomkhusane olungabantu ababekhusele abantu bakwaIsrayeli: “ ‘Ke bona abaLevi ukuma kwabo baya kuphahla isibingelelo esiqulethe ubungqina bomnqophiso, basaluse, khon’ ukuze kungabikho bani usondelayo kuso, avusele amaSirayeli umsindo wam.”  (INum. 1:53, IBHAYIBHILE).

UYesu, NjengoMbingeleli wethu, uye wangumkhusane wethu. Ngokuzalwa kwaKhe engumntu, uThixo wayimisa intente yaKhe phakathi kwethu, wenza ukuba sikwazi ukucamngca ngobuqaqawuli baKhe (Yohane 1:14–18). Wenza ukuba akwazi uThixo ongcwele ukuhlala phakathi kwabantu abangafezekanga.

`Cinga ngokuba kwathetha ntoni ukuba uThixo onguMdali, owenza indalo yonke, ukuba ahlale phakathi kwabantu baKhe, ngelo xesha ababeluhlanga olusinde ebukhobokeni. Kusifundisa ntoni oko ngendlela uThixo anokusondela ngayo kuthi? `