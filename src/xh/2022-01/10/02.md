---
title:  UYesu Phambi KukaYise
date:  27/02/2022
---

`Funda: Hebhere 9:24. Ngokwale ndawo, yayiyintoni injongo yokunyukela ezulwini kukaYesu? `

UThixo wayalela uIsrayeli ukuba amadoda kufuneka anyuke kathathu yonke iminyaka ukuya eYerusalem ukuya “kuvela phambi kukaYehova” nomnikelo. Amaxesha awanyulwayo yayisisidlo sePasika (isonka esingenagwele), isidlo seeveki (iPentekoste), nesiDlo seMinquba (Eks. 23:14–17, Dut. 16:16). IPasika yayibhiyozelelwa ukuhlangulwa kukaIsrayeli eYiputa.  IPentekoste yayibhiyozelelwa isivuno serhasi, kwaye ngexesha leTestamente eNtsha, yayihlanganiswa nokunikwa komthetho eSinayi. Isidlo seMinquba sasibhiyozelelwa inkathalo kaThixo kuIsrayeli ngexesha lokuphambukela kwabo entlango.

AmaHebhere 9:24 achaza ukunyuka kukaYesu ayokungena phambi kobuso bukaYise. Wafika engcweleni yasezulwini, “eyona yona,” ukuba “abonakale” phambi kukaThixo enombingelelo olunge kakhulu (Heb. 9:23, 24, NIV)—elaKhe igazi.

UYesu wazalisekisa izidlo zohambo ngokuchana okumangalisayo. Wafa ngemini yokulungiselela iPasika ngeyure yethoba, ixesha ekwakuthi ngalo iimvana zePasika zibingelelwe (Yohane 19:14, Mat. 27:45–50). UYesu wavuka ngosuku lwesithathu wanyukela ezulwini ukwamkela ingqiniseko yokuba umbingelelo waKhe wawamkelwe (Yohane 20:17, 1 Kor. 15:20), xa umbingeleli etshangatshangisa isinde lerhasi evuthiweyo njengolibo (Lev. 23:10–12). Emva koko, wanyuka kufike amashumi amane kamva ukuba ayokuhlala ngasekunene kukaThixo aze amisele umnqophiso omtsha ngeMini yePentekoste (IZenzo 1, 2).

Injongo yohambo kuIsrayeli wakudala yayikukuze “babone ubuso bukaThixo” (INd. 42:2, NRSV). Oku kwakuthetha ukuxhamla uthando lukaThixo (INd. 17:15). Ngokufanayo, intetho yamaHebhere “ukufuna ubuso bukaThixo” yayithetha ukucela uThixo ukuba ancede (2 IZikr. 7:14, INd. 27:8, INd. 105:4). Yinjongo le, kumaHebhere, yokunyuka kukaYesu. UYesu wanyukela kuThixo enombingelelo ogqibeleleyo. UYesu wanyukela ezulwini njengovul’ ndlela wethu ukuya phambi kobukho bukaThixo (Heb. 6:19, 20). Usenze saqiniseka isithembiso samakholwa ahambayo “efuna ikokwabo,” elangazelela “ilizwe elingcono” ekhangele “phambili kumzi . . . ongcibi nomakhi wawo inguThixo” (Heb. 11:10, 13–16, NRSV).

`Kwakhona, kutheni le nto ubunyaniso bento eyenziwe nguYesu, kungekuphela emnqamlezweni kodwa noko akwenzayo ngoku ezulwini, businika ingqiniseko yosindiso? `