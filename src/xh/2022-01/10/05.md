---
title:  INdlela Entsha Ephilileyo Ephumela Ngaphaya Kwekhuselo
date:  02/03/2022
---

`Funda: Hebhere 10:19–22. Sithini isimemo esinaso kule ndawo?`

Incwadi yamaHebhere izathuza ithi uYesu ungene kwingcwele yasezulwini kwaye uyasimema ukuba silandele ukukhokela kwaKhe. Le ngcamango ivumelana nengcinga eveziweyo ngaphambili yokuba uYesu ungu“mphathi” novulindlela wabakholwayo (Heb. 2:10; Heb. 6:19, 20; Heb. 12:2). “Indlela entsha nephilileyo” ngumnqophiso omtsha awumiseleyo uYesu ngombingelelo wakhe nokunyuka kwaKhe. Intetho engo“mtsha nophilileyo” iphikisana nenkcazo yomnqophiso omdala njengo “phelelwe lixesha nogugayo” (Heb. 8:13, NKJV). Ngumnqophiso omtsha onike uxolelo lwesono waza wabeka umthetho ezintliziyweni zethu, owenza ukuba sibenakho ukuma phambi kukaThixo ngesibindi, kungekho ngenxa yethu okanye nantoni esiyenzileyo, kodwa kuphela ngenxa yoko uYesu asenzele kona ngokuzalisekisa konke okunyanzeliswa ngumnqophiso.

AmaHebhere athe ukumiselwa komnqophiso omdala kwakuquke ukumiselwa kwengcwele nokungcwaliswa kwababingeleli (Heb. 9:18–21; thelekisa noEksodus 40; noLevitikus 8, 9). Injongo yomnqophiso yayikukudala ulwalamano olusondeleyo phakathi kukaThixo nabantu baKhe. (Eks. 19:4–6). Wayesithi uIsrayeli akulwamkela olu lwalamano, uThixo akhawuleze ayalele ukuba kwakhiwe ingcwele ukuze akwazi ukuhlala phakathi kwabo. Ukumiselwa kwengcwele nobukho bukaThixo phakathi kwabantu baKhe yayiba lixesha xa umnqophiso phakathi kukaThixo noIsrayeli ugqityiwe.

Kunjalo nakumnqophiso omtsha. Umnqophiso omtsha ukwathetha ukumiselwa kolungiselelo lobubingeleli bukaKristu endaweni yethu (Heb. 5:1–10, Heb. 7:1–8:13).

Ukunyukela kukaYesu phambi kukaThixo kumisele ixesha elitsha kubantu bakaThixo. UZekariya 3 uxela ukuba uSathana wayephambi kukaThixo emangalela abantu bakaThixo, ababemelwe ngumbingeleli omkhulu uYoshuwa. Lo mmangaleli ikwanguye owaba nemibuzo ngokunyaniseka kukaYobhi kuThixo (Yobhi 1, 2). Ngombingelelo kaYesu, kodwa, uSathana ukhutshelwe ngaphandle kwezulu (IsiTy. 12:7–12, thelekisa noYohane 12:31, Yohane 16:11). Ngoku nguYesu osithethelayo kwaye esibangela usindiso ngombingelelo nokuthembeka kwaKhe!

`Zeziphi izityholo anokuzisebenzisa ngakuwe uSathana phambi kukaThixo, ukuba ebenokuvunyelwa? Nangona elixoki, kungakanani anokuxoka ngako ngawe ukuze azame ukuba ugwetywe? Liyintoni ithemba lakho ekuphela kwalo? `