---
title:  Ukujula Nomcabango
date:  11/03/2022
---

“Ngokholo ube ngokaKristu, kwangokholo uya kukhulela kuye ngokunika nangokwamkela. Uya kunikela konke—ngokunika nangokwamkela. Uya kunikela konke—unikele intliziyo yakho, intando yakho, inkonzo yakho—uzinikele kuYe ukuba wenze konke akufunayo; ukuze wamkele konke—uKristu, oyinzaliseko yeentsikelelo zonke, ukuba ahlale entliziyweni yakho, abe ngamandla akho, abe bubulungisa bakho, umncedi wakho ongunaphakade, akunike amandla okuba uthobele.”—Ellen G. White, Amanyathelo Okuya KuKristu, iph. 70.

“UThixo akaze athi masikholwe, engakhange anike ubungqina obaneleyo esinokulwakhela phezu kwabo ukholo lwethu. Ubukho baKhe, isimilo saKhe, ukunyaniseka kwelizwi laKhe, konke kumiselwe kobungqina obamkelekileyo kwingqondo yethu; baye obu bungqina bubuninzi. Kanti uThixo akazange akususe ukwenzeka ukuba sibe nentandabuzo. Ukholo lwethu kufuneka luzinze phezu kobungqina, kungenguwo umboniso. Abo banqwenela ukuba bangathandabuza baya kulifumana ithuba; nangona abo balangazelela ngokwenene ukuyazi inyaniso beya kufumana ubungqina obuninzi abanokwakha phezu kwabo ukholo lwabo.

“Yinto engenakwenzeka eyokuba izidalwa ezinengqondo enomda zisiqonde ngokupheleleyo isimilo okanye imisebenzi yaLowo unengqondo engaphele-ndawo. Kweyona nkcuba buchopho, kweyona ngqondo iyifunde yayityekeza, Lowo ungcwele kufuneka ahlale embathiswe okanye egqunywe ngemfihlelo. “Unokufikelela na ezingontsingontsini zikaThixo? Unokufikelela na ekufezekeni kukaSomandla? Kuphakame ngokwamazulu; unokwenza ntoni na? kunzulu kunelabafileyo; unokwazi ntoni?” Yobhi 11:7, 8.”—Ellen G. White, Amanyathelo Okuya KuKristu, iph. 105.

**Imibuzo Yokuxoxwa**

`➊ 	Isifundiswa somKristu waphaya ekuqaleni sabhala sathi: Credo ut intelligam, isiLatina esithi “Ndikholwa ukuze ndikwazi ukuqonda.” AmaHebhere 11:3 athi “ngokholo siyaqonda” (NKJV). Luyintoni ulwalamano phakathi kokholo nokuqonda? Kutheni le nto ukholo lukholisa ukuza ngaphambi kokuqonda?  Oko kukuthi, kutheni le nto kufuneka ukuba maxa wambi senze ngokholo oko, ekuqaleni, sibe singakuqondi, kuze kuthi kamva kubekho ukuqonda okukhulu?`

`➋ 	Igama lesiGrike upistis lithetha izinto ezimbini, “ukholo” no“ukuthembeka.” Kutheni le nto zombini ezi ntsingiselo zibalulekile ekuzameni ukuqonda ukuba ukuphila “ngokholo” kuthetha ntoni? Abantu abakumaHebhere 11 babe bonisa njani, ngokuthembeka kwabo, ubunyaniso bokholo lwabo? Singakwenza njani thina okukwanjalo?`

`➌ 	Nangona siqonda ukuba ukholo sisipho sikaThixo (Roma 12:3), ithini indawo esiyidlalayo, ukuba ikho, ukusizuza nokusigcina eso sipho?`