---
title:  'UMoses: Ekholelwa Kongabonwayo'
date:  08/03/2022
---

`Funda: Hebhere 11:20–28. Yintoni eyenziwa ngala madoda okholo? Izenzo zawo zihambelana njani nethemba nezinto ezingabonwanga [okanye ezingabonwayo]?  `

UMoses ungumzekelo ophambili kwesi sahluko sokholo. Ubomi bukaMoses buvezwa bugqityezelwe zizenzo ezibini zokudelela ukumkani. Abazali bakhe bamfihla uMoses xa wayezalwa, kuba “babengasoyiki isimiselo sokumkani” (Heb. 11:23, ESV), naye uMoses wayishiya iYiputa, “kungengakuba wayesoyika umsindo kakumkani” (Heb. 11:27, ESV). Esona senzo sibaluleke kakhulu sikaMoses, phofu, sesokuba “[wala] ukubizwa ngokuthi ungunyana wentombi kaFaro” (Heb. 11:24). Ukuthetha ngoMoses ngonina owamamkelayo njenge“ntombi kaFaro” kunika into ethi wayephawulelwe ukuba abe nguFaro oya kulandela. UMoses, yena, waye enentumekelelo yokushiya ngasemva ithuba lokuba ngumlawuli wesona sizwe sinamandla ngelo xesha endaweni yoko abe yinkokeli yeembacu zamakhoboka ezazisanda kukhululwa.

`Thelekisa amaHebhere 11:24–27 namaHebhere 10:32–35. Zinto zini ezazifana phakathi kwemeko yabokuqala abafumana amaHebhere namava kaMoses? `

Ubukhulu bukaMoses yaba kukuba wayekwazi ukubona ngaphaya kwezithembiso zikakumkani waseYiputa ajonge kokungabonwayo, okuzizithembiso zikaThixo. AmaHebhere athi isitshixo yayikuba amehlo kaMoses ayemiliselwe “kumvuzo,” ongekho kubutyebi baseYiputa. Lo mvuzo ikwangulo mvuzo ukhankanywe kumaHebhere 10:35, uThixo awuthembise thina sonke bakholwayo kuYe.

Amazwi kaPawulos ngesigqibo sikaMoses avakele ngamandla ezintliziyweni zabafundi bakhe bokuqala. Babenyamezele ukugculelwa nezinyeliso ngenxa yokholo lwabo kuKristu. Babekwangcungcuthekiswa belahlekelwa zizinto abanazo (Heb. 10:32–34). Abanye babesentolongweni (Heb. 13:3). Okufanayo, uMoses wanyula ukuphathwa kakubi nabantu bakaThixo, esananisa ubutyebi baseYiputa nokunyamezela izigculelo ezihlanganiswa noKristu kuba wayekholelwa ukuba umvuzo kaKristu wawumkhulu kunayo yonke into eyayinokunikwa yiYiputa.

`Ngawaphi amanye amadabi ojongene nawo ngenxa yokholo lwakho? Yintoni ekuye kwafuneka uyincame ngenxa yawo? Kutheni le nto, ekugqibeleni, umvuzo ufanelekile, nokuba akuwuboni ngokwangoku?`