---
title:  Ngokholo UAbraham
date:  07/03/2022
---

AmaHebhere alucacisa ukholo ngokuthi “kukuqiniseka ngezinto esinethemba lazo nokuqiniseka ngoko singaziboniyo” (Heb. 11:1, NIV). Emva koko asinika uludwe lwabantu abathembekileyo kwimbali kaIsrayeli ababangumzekelo wento oluyiyo ukholo, ekwabonisa indlela abalubonakalalisa ngayo olo kholo ngezenzo zabo.

`Funda: Hebhere 11:1–19. Zinto zini awazenzayo la “magorha” okholo ezaba ngumzekelo wokholo lwawo? Izenzo zawo zihambelana njani nethemba lezinto ezingabonwayo? `

UAbraham ingathi ngoyena mntu ubaluleke kakhulu kwesi sahluko. Isenzo sika-Abraham sokugqibela sokholo sifundisa ngendlela eyodwa ngokubhekiselele kwimo yokholo lwenene.

AmaHebhere aphawula ukuba umyalelo kaThixo kuAbraham wokuba anikele uIsake ungathi uyaphikisana nenxaxheba kaThixo (Heb. 11:17, 18). UIsake wayengekuphela konyana ka-Abraham. UIshmayeli wayelizibulo lika-Abraham, kodwa uThixo wayemxelele uAbraham ukuba kwakulungile kuye ukuba asamkele isicelo sikaSara wamgxotha uIshmayeli nonina kuba uThixo wayeza kubakhathalela, nangenxa yokuba inzala ka-Abraham yayiza kubizwa [kubakho] ngoIsake (Gen. 21:12, 13). Kwisahluko esilandelayo, kodwa, uThixo uthi kuAbrahama makanikele uIsakhe njengomnikelo onyukayo. Umyalelo kaThixo kuGenesis 22 ubonakala uphikisana ngokupheleleyo nezithembiso zikaThixo kuGenesis 12–21.

AmaHebhere agqiba kwelithi Abraham wayisombulula ngokumangalisayo inkohla ngokufika kwisigqibo sokuba uThixo wayeya kumvusa uIsake emva kokuba emnikele. Kuyamangalisa oku kuba akukho mntu wakha wavuswa. Kubonakala, phofu, ngokungathi  amava wangaphambili ka-Abraham noThixo amenza ukuba afikelele kweso sigqibo. AmaHebhere 11:12 aphawula ukuba uIsake wakhawulwa ngamandla kaThixo kulowo “waye sele efana nofileyo.” UPawulos ukwaphawula ukuba, nangona ubudoda buka-Abraham babufana nobufileyo” abe uSara engasenakho ukuzala, uAbraham wakholwa “ngethemba, kungekho nethemba eli, ukuba [uya kuba] nguyise weentlanga ezininzi” ngenxa yokuba wakholwa ukuba uThixo “[u]badlisa ubomi abafileyo, azibize izinto ezingekhoyo, zinge zikho” (Roma 4:17–20, ESV). Ngoko ke, uAbraham unokuba wacinga ukuthi, ukuba uThixo, ngandlela ithile, sele emnikile uIsake ubomi ukuphuma kwabafileyo, uya kukwenza oko kwakhona kwixesha elizayo.

`Kutheni le nto ukucamngca ngendlela uThixo abukhokele ngayo ubomi bethu kwixesha elidlulileyo kubaluleke kakhulu ekulugcineni ukholo lwethu nokuthembela kuYe ngoku? `