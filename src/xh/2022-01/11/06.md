---
title:  UYesu, Imbangi NomGqibelelisi Wokholo Lwethu
date:  10/03/2022
---

`Funda: Hebhere 12:1–3. Zithi masenze ntoni ezi ndima? `

Incopho yenkcazo ngokholo ngokwenene ifika noYesu kumaHebhere 12. UPawulos wayiqala ileta ngoYesu, engu “Lowo uzayo” nongayi “kulibala” (Heb. 10:37, ESV), aze uPawulos ayigqibezele noYesu “umgqibelelisi” wokholo lwethu (Heb. 12:2). UYesu ungu“mqali nomgqibelelisi wokholo” (NASB). Oku kuthetha ukuba uYesu nguYe owenza ukuba lubekho ukholo engumzekelo ohlanganise ngokugqibeleleyo oko ubomi bokholo bungako. NoYesu, ukholo lufikelele ekubonakaleni okupheleleyo.

UYesu ungu“mseki” (okanye “umqali,” okanye “uvul’ indlela”) wokholo lwethu ubuncinane ngeendlela ezintathu.

Okokuqala, kuphela kwaKhe olugqibileyo ugqatso ngokuphelela kwalo okanye lulonke. Abanye ekuthethwe ngabo kwizahluko ezidlulileyo abakawufikeleli umgomo wabo (Heb. 11:39, 40). UYesu, Yena, ungenile eluphumlweni lukaThixo ezulwini kwaye uhleli ngasekunene kukaYise. Thina, sikunye nabanye aba, siya kulawula noYesu kwixesha elizayo (IsiTy. 20:4).

Okwesibini, yayibubomi bukaYesu obugqibeleleyo, phofu, obenze ukuba abanye aba bakwazi ukulubaleka ugqatso (Heb. 10:5–14). Ukuba uYesu wayengezanga, ugqatso lwakhe nawuphi omnye beluya kubalilize.

Ekugqibeleni, uYesu usisizathu sokuba sibe nokholo. Njengomnye kunye noThixo, ubonise ukunyaniseka kukaThixo ngakuthi. UThixo akazange ancame kwimizamo yaKhe yokusisindisa, kwaye iyiloo nto siya kufikelela emvuzweni ekupheleni ukuba asincami, siyeke. UYesu wabaleka ngomonde wahlala ethembekile, naxa thina sasinganyanisekanga (2 Tim. 2:13). Ukholo lwethu lukukusabela kuphela ekuthembekeni kwaKhe.

Ekupheleni, uYesu ungu“mgqibelelisi” wokholo kuba ungumzekelo ogqibeleleyo wendlela olubalekwa ngayo ugqatso lokholo. Wabaleka njani? Wabeka bucala bonke ubunzima ngokuncama konke ngenxa yethu (Filipu 2:5–8). Akazange one, tu. UYesu wajonga ngokunenzondelelo emvuzweni, owawuluvuyo olubekwe phambi kwaKhe, olokubona uluntu luhlangulwa ngobabalo lwaKhe. Ngoko ke, wanyamezela ukungaqondwa nokuphathwa dlakadlaka; walijongela phantsi ihlazo lomnqamlezo (Heb. 12:2, 3).

Ngoku lithuba lethu ukubaleka. Nangona singasokuze sikwenze ngawethu amandla oko uYesu wakwenzayo, sinomzekelo waKhe ogqibeleleyo phambi kwethu, ngoko ke ngokholo kuYe, nokuwagcina amehlo wethu kuYe (njengoko benzayo abanye ababephambi kwethu), sibheka phambili ngokholo, sithembe izithembiso zaKhe zomvuzo omkhulu.