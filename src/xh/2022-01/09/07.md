---
title:  Ukujula Nomcabango
date:  25/02/2022
---

Funda: Ellen G. White, “IKalvari,” amaph. 741–757; “ ‘Kugqityiwe,’ ” amaph. 758–764, ku-Ulangazelelo Lwamaphakade.

UProfesa Jiri Moskala uyichazile imo yalo mgwebo uphambi kokuBuya kwesiBini. UThixo “akakho apho ukuba abonise ngezono zam ngokwasefestileni yevenkile. Ngokungenjalo, uya kwalatha kuqala kubabalo lwaKhe olunamandla aguqula ngokumangalisayo, kuze kuthi phambi kwendalo yonke, Yena, njengeNgqina eliyinyaniso lobomi bam bonke, achaze ingqondo yam ngakuYe, Yena Thixo, izimvo zangaphakathi kwam, iinjongo ezisembilinini wam, indlela endicinga ngayo, izenzo zam, endithanda ukuba kuko nendlela yobomi bam. Uya kukubonisa konke. UYesu uya kungqina ukuba ndazenza iimpazamo, nokuba ndawugqitha umthetho waKhe ongcwele, kodwa nokuba ndaguquka, ndacela uxolo, ndaza ndaguqulwa lubabalo lwaKhe. Uya kudanduluka: ‘Igazi lam limanele umoni uMoskala, ukukekela kwakhe kwasebomini kuphezu kwaM, ingqondo yakhe ngakuM nabanye abantu ifudumele, ayinamona, uthembekile, ungumkhonzi waM olungileyo onokuthenjwa.’ ”—“Toward a Biblical Theology of God’s Judgment: A Celebration of the Cross in Seven Phases of Divine Universal Judgment,” Journal of the Adventist Theological Society 15 (Spring 2004): p. 155.

“Bonke, abahlangulweyo nabangazange bawe, baya   kufumana emnqamlezweni kaKristu ulwazi kwanengoma yabo. Kuya kubonwa ukuba, ubuqaqawuli obubengezela ebusweni bukaYesu bubuqaqawuli bothando lokuzibingelela. Ngokukhanya okuphuma eKalvari, kuya kubonwa ukuba umthetho wothando lokuzincama ngumthetho wobomi bomhlaba nezulu; nokuba uthando “[olu]ngafuni okukokwalo” lumpompoza luphuma entliziyweni kaThixo; nokuba, kuLowo unobulali uthobekileyo kubonakalaliswe isimilo saLowo uhleli ekukhanyeni, ekungekho namnye umntu unako ukumbona.” —Ellen G. White, Ulangazelelo Lwamaphakade, amaph. 19, 20.

**Imibuzo Yokuxoxwa**

`➊	Abantu basoloko bekekelele ekunikeleni iintlobo ezahlukeneyo zemibingelelo kuThixo njengesananiso soxolelo okanye usindiso. Abanye banikela kuThixo izenzo zobugorha bokuguquka (iihambo ezinde, njl.), abanye banikela ubomi benkonzo [ukusebenza], okanye izenzo zokuzilambisa [ukuzicinezela], njl. Zimelwe ukubonwa njani ezi zenzo xa kujongwe umbingelelo kaYesu nokuthethwa sisiBhalo xa sisithi umnqamlezo uphelise yonke imibingelelo (Dan. 9:27, Heb. 10:18)?`

`➋ 	Kwangelo xesha linye, ithini indawo yombingelelo ebomini bomntu okholwayo? Wayethetha ukuthini uYesu xa wayesithi sidinga ukuthabatha umnqamlezo wethu simlandele (Mat. 16:24), okanye umpostile uPawulos xa esithi kufuneka sinikele imizimba yethu ibe lidini “eliphilileyo, elingcwele, elamkelekileyo kuThixo” (Roma 12:1, ESV)? Luyintoni ulwalamano phakathi kwemiyalelo kaYesu noPawulos (Mat. 16:24, Roma 12:1) namaHebhere 13:15, 16?` 