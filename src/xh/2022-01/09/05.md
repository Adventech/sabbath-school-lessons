---
title:  Umnqamlezo Nexabiso Lokuxolelwa
date:  23/02/2022
---

`Funda: Hebhere 9:22–28. Ithini le ndawo ngomsebenzi kaKristu engcweleni yasezulwini?`

Ingcamango yokuba ingcwele yasezulwini idinga ukuhlanjululwa ivakala xa kubhekiswa kwingcwele yeTestamente eNdala. Ingcwele ingumfuziselo wolawulo lukaThixo (1 Sam. 4:4, 2 Sam. 6:2), nendlela asiphatha ngayo isono sabantu baKhe ichukumisa imbono yobulungisa bolawulo lwaKhe (INd. 97:2).

Njengomlawuli, uThixo unguMgwebi wabantu baKhe, kwaye elindelwe ukuba alunge, abaphindezelele abamsulwa aze abagwebe abanetyala. Ngoko ke, xa uThixo exolela umoni, wenza umsebenzi womgwebi. Ingcwele, emele isimilo sikaThixo, nolawulo lwaKhe, iyangcoliseka. Oku kuchaza isizathu sokuba kutheni le nto uThixo ethwala izono zethu xa exolela (Eks. 34:7, Num. 14:17–19, intsusa yesiHebhere yoku“xolela” [nōśē’] kwezi ndima ithetha “ukuthwala, ukunyamezela”).

Uhlelo lwemibingelelo engcweleni yakwaIsrayeli luyayibonisa le ngongoma. Xa umntu efuna ukuxolelwa, wayesiza nesilwanyana njengombingelelo endaweni yakhe, avume izono zakhe phezu kwaso, aze asixhele. Igazi lesilwanyana laliqatywa phezu kweempondo zesibingelelo okanye litshizwe phambi kwekhuselo egumbini lokuqala letempile. Ngoko ke, isono, ngokomfuziselo, sasisiwa ngaphakathi engcweleni. UThixo wazithabatha izono zabantu wazithwala ngokwaKhe.

Kuhlelo lwakwaIsrayeli, ukuhlanjululwa okanye ucamagusho ezonweni kwakusenzeka ngezigaba ezibini. Ebudeni bomnyaka, aboni abaguqukayo babezisa imibingelelo engcweleni, eyayiye ibahlambulule esonweni sabo kodwa sisiwe isono eso engcweleni, kuThixo ngokwaKhe. Ekupheleni komnyaka, ngemini yoCamagushelo, eyayiyimini yomgwebo, uThixo wayeyihlambulula ingcwele, asuse umthwalo wokuba ngumgwebi kwaKhe, ngokuzidlulisela izono ukusuka engcweleni ziye kuAzazele, ibhokhwe eyayithwaliswa izono, eyayimele uSathana (Lev. 16:15–22).

Oluhlelo luzigaba zibini, lwalumelwe ngamagumbi amabini engcweleni yasemhlabeni, eyayingumfanekiso wengcwele yasezulwini (Eks. 25:9, Heb. 8:5), eyayimvumela uThixo ukuba abonise inceba nobulungisa ngexesha elinye. Abo babezivumile izono babebonisa ukunyaniseka kuThixo ngokugcina uphumlo olunendili nokuzingcungcuthekisa ngeMini yoCamagushelo (Lev. 16:29–31). Abo babengabonisanga kuthembeka babe“nqanyulwa” (Lev. 23:27–32).

`Cinga ngokuba wawuya kujongana nantoni xa kwakuza kufuneka ujongene nesohlwayo ngenxa yezono zakho. Ingakunceda njani loo nyaniso ukuba ukuqonde oko uKristu akwenzele kona?`