---
title:  Umgwebo Nesimilo SikaThixo
date:  24/02/2022
---

`Funda: Roma 3:21–26; Roma 1:16, 17; namaRoma 5:8. Ukuhlangulwa eMnqamlezweni ukuze kuxolelwe izono zethu kutyhila ntoni ngoThixo? `

Ukuxolelwa kwezono zethu kuthetha izigaba ezibini zokuthethela kukaYesu kumagumbi amabini engcwele yasezulwini. Kuqala, uYesu wazisusa izono zethu wazithwala ngokwaKhe emnqamlezweni ukuze anike uxolelo kuye wonke okholwayo kuYe (IZenzo 2:38, IZenzo 5:31). Emnqamlezweni uYesu waphumelela wazuza ilungelo lokuxolela wonke okholwayo kuYe kuba wazithwala izono zabo. Ukwamiselwe umnqophiso omtsha, omvumelayo ukuba awubeke umthetho kaThixo entliziyweni yabakholwayo ngoMoya Oyingcwele (Heb. 8:10–12, Hezek. 36:25–27).

Isigaba sesibini kulungiselelo lukaYesu sinomgwebo, umgwebo waphambi kokuBuya kwesiBini, owawusaza kuza kwixesha elizayo, ngokubona kwamaHebhere (Heb. 2:1–4; Heb. 6:2; Heb. 9:27, 28; Heb. 10:25). Lo mgwebo uqala ngabantu bakaThixo kwaye uchazwa kuDaniyeli 7:9–27, Mateyu 22:1–14, nesiTyhilelo 14:7. Injongo yawo kukubonisa ubulungisa bukaThixo ekuxoleleni abantu baKhe. Kulo mgwebo, iingxelo zobomi babo ziya kwanekwa ukuba zibonwe yindalo yonke [iyunivesi]. UThixo uya kubonisa oko kwenzekayo ezintliziyweni zabakholwayo nokuba bamamkela njani uYesu njengoMsindisi wabo baza bamkela uMoya waKhe ezimpilweni zabo.

Ethetha ngalo mgwebo, uEllen G. White wabhala: “Umntu akanakho ukumelana nezi zimangalo ngokwakhe. Ekwiingubo zakhe ezidyojwe sisono, evuma ityala lakhe, umi phambi kukaThixo. Kunjalo, uYesu uMlamleli wethu ubeka isibongozo esinempumelelo endaweni yabo bonke abathe ngenguquko nokholo bayinikela elugcinweni lwaKhe imiphefumlo yabo. Ubongoza imeko yabo aze amoyise ummangaleli wabo ngeentetho ezinamandla zaseKalvari. Ukuthobela kwaKhe umthetho kaThixo ngokugqibeleleyo, kude kuse ekufeni emnqamlezweni, kumnike [uYesu] lonke igunya ezulwini nasemhlabeni, kwaye ubanga kuYise inceba noxolelaniso lomntu onetyala. . . . sekunjalo, nangona kufuneka siyiqonde imeko yethu yokuba nesono, kufuneka sixhomekeke kuKristu obubulungisa bethu, ukungcwaliswa kwethu, nokuhlangulwa kwethu. Thina asinako ukukwazi ukuziphendulela kwizimangalo zikaSathana ngakuthi. NguKristu kuphela onokwenza isingxengxezo esinempumelelo endaweni yethu. Unakho ukumthulisa umtyholi ngeentetho ezingakhelwanga phezu kokuhle kwethu, kodwa phezu kokwaKhe.”—Testimonies for the Church, vol. 5, amaph. 471, 472.

`Kutheni le nto umnqamlezo nolungiselelo lukaYesu kufuna ukuba sikhangele kuzo ngesibindi, kodwa ngokuthobeka nenguquko, xa kuyiwa emgwebeni?`