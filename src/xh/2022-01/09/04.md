---
title:  Umbingelelo KaYesu Ogqibeleleyo
date:  22/02/2022
---

`Funda: Hebhere 7:27 namaHebhere 10:10. Uchazwa njani umbingelelo kaYesu kwezi ndawo?`

Ababingeleli babaLevi—ababe “baninzi ngesibalo, kuba babe thintelwa kukufa ekubeni baqhubeke esikhundleni” (Heb. 7:23, ESV)—bathelekiswa noYesu, ohleli ngonaphakade nonobubingeleli baphakade (Heb. 7:24, 25). Ababingeleli babaLevi “mihla le” (Heb. 7:27) “naminyaka le” (Heb. 9:25) babenikela izipho nemibingelelo “eyayingakwazi ukugqibelelisa isazela somnquli” (Heb. 9:9, ESV; Heb. 10:1–4).

UYesu, Yena, wanikela ngaYe “kwaba kanye” “umbingelelo omnye” (Heb. 10:10, 12–14, ESV) ohlambulula izazela zethu (Heb. 9:14, Heb. 10:1–10) usisuse isono (Heb. 9:26). Umbingelelo kaYesu mkhulu kunombingelelo wezilwanyana kuba uYesu wayenguNyana kaThixo (Heb. 7:26–28), owazalisekisa ngokugqibeleleyo intando kaThixo (Heb. 10:5–10).

Inkcazo yombingelelo kaYesu njengowenzeka “kwaba kanye” ineentsingiselo eziliqela ezibalulekileyo.

Kuqala, umbingelelo kaYesu ugqibelele ngempumelelo kwaye awusokuze udlulwe [nanguwuphi]. Imibingelelo yababingeleli babaLevi yayiphindaphindwa kuba yayingenayo impumelelo; kungenjalo, “ngeyayingazange iyekwe na ukunikelwa, xa abanquli, bakuba behlanjwe kwaba kanye, bebengayi kuba saba nasazela sezono?” (Heb. 10:2, ESV).

Okwesibini, zonke iintlobo zemibingelelo yeTestamente eNdala zafumana ukuzaliseka kwazo emnqamlezweni. Ngoko ke, uYesu akaneli nje ukusihlambulula esonweni (Heb. 9:14), wenza kubekho nokungcwaliswa (Heb. 10:10–14) ngokususa isono ebomini bethu (Heb. 9:26). Phambi kokuba ababingeleli bavele phambi kukaThixo engcweleni balungiselele endaweni yabazalwana babo, kwakufuneka bahlanjululwe bangcwaliswe, okanye banikelwe njengabangcwele (Levitikus 8, 9). Umbingelelo kaYesu uyasihlambulula usingcwalise (Heb. 10:10–14) ukuze sikwazi ukuya kuThixo ngesibindi (Heb. 10:19–23) simkhonze sisiso “isibingeleli esibukumkani” (Heb. 9:14, 1 Pet. 2:9).

Ekugqibeleni, umbingelelo kaYesu ukwasinika isondlo sobomi bethu basemoyeni. Ukwa ngumzekelo esidinga ukuwuqwalasela siwulandele. Ngoko ke, amaHebhere ayasimema ukuba siwamilisele amehlo wethu kuYesu, ngakumbi kwiziganeko zomnqamlezo, silandele ukukhokela kwaKhe (Heb. 12:1–4, Heb. 13:12, 13).

`Umnqamlezo usisiseko sako konke okuyinzuzo uThixo asinika yona. Usinika ukuhlanjululwa esonweni, ukungcwaliselwa ukukhonza, nokusondla ukuba sikhule. Singenza njani ukuze sikuxhamle ngcono oko sikunikiweyo kuYesu?`