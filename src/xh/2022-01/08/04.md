---
title:  Umnqophiso Omtsha Unomthetheli Ongcono
date:  15/02/2022
---

`Funda: Hebhere 8:1–6. Kutheni le nto uYesu engumthetheli ongcono womnqophiso? `

Isaci sesiGrike umesitēs (mlamleli) lisuka kumesos (“phakathi”) saye sithetha ngomntu ohamba okanye oma phakathi [onqandayo]. Yayisisaci sobuchule esibhekisa kumntu owayethabatha okanye enze omnye okanye ngaphezulu kwale misebenzi ilandelayo: (1) umxolelanisi phakathi kwamaqela amabini okanye ngaphezulu, (2) umntu ozakuzayo okanye umthengisi weshishini, (3) ingqina ngokwasemthethweni okanye (4) umntu oma njengesibambiso, ngaloo ndlela, aqinisekise ukuqhutywa kakuhle kwesivumelwano.

Isaci sesiNgesi u“mlamleli” siyinguqulelo engagqibeleliyo kamesitēs kumaHebhere kuba ijonge kuphela kwiindlela ezimbini okanye ezintathu zokusetyenziswa kwesaci sesiGrike. AmaHebhere, wona, acinezela umsebenzi wesine. UYesu akabonwa engu“Mlamleli” ngale ndlela yokuba esombulula ingxabano phakathi kukaYise nabantu okanye engumxolelanisi oxolelanisa amaqela amabini ekungavanini okanye njengengqina eliqinisekisa ubukho besivumelwano okanye ukwenziwa kwaso kakuhle. Endaweni yoko, ngokokuchaza kwamaHebhere, uYesu usisiqinisekiso (okanye isibambiso) somnqophiso omtsha (Heb. 7:22). KumaHebhere, isaci u“mlamleli” siyalingana no“isiqinisekiso.” Uqinisekisa ukuba umnqophiso uya kuzalisekiswa.

Ukufa kukaKristu kwenza ukuba kubenakho ukumiselwa komnqophiso omtsha kuba kwanelisa amabango omnqophiso wokuqala noIsrayeli, owaphulwayo (Heb. 9:15–22). Ngale ndlela, uYesu usisiqinisekiso esithabathele kuso konke okunyanzeliswa ngumthetho owaphulwayo. Ngenye indlela, ukuphakanyiswa kukaYesu emazulwini kuqinisekisa ukuba izithembiso zikaThixo ebantwini ziya kuzalisekiswa (Heb. 6:19, 20). UYesu uqinisekisa umnqophiso kuba ubonise ukuba izithembiso zikaThixo ziyinyaniso. Ngokumvusa uYesu nokumhlalisa ngasekunene kwaKhe, uYise ubonise ukuba uya kusivusa nathi asizise kuYe.

UYesu unguMlamleli omkhulu kunoMoses kuba ulungiselela kwingcwele yasemazulwini kwaye unikele ngaYe [ngesiqu saKhe] umbingelelo ogqibeleleyo ngenxa yethu (Heb. 8:1–5, Heb. 10:5–10). Ubuso bukaMoses babonisa ubuqaqawuli bukaThixo (Eks. 34:29–35), kodwa uYesu ububo ubuqaqawuli bukaThixo (Heb. 1:3, Yohane 1:14). UMoses wathetha noThixo ubuso ngobuso (Eks. 33:11), kodwa uYesu ulilo iliZwi likaThixo (Heb. 4:12, 13; Yohane 1:1–3, 14).

`Ewe, uKristu uzanelise zonke iimfuno zomnqophiso zokuthobela. Xa kunje, ithini indawo edlalwa kukuthobela ebomini bethu, kwaye kutheni isabaluleke kakhulu nje?`