---
title:  Ukujula Nomcabango
date:  18/02/2022
---

“Ukuba iintliziyo zethu zihlaziyiwe zafana noThixo, ukuba uthando lukaThixo lutyaliwe emphefumlweni, awukuthi na umthetho kaThixo ubonakale ebomini bethu? Xa luthe uthando lwatyalwa entliziyweni, xa athe umntu wahlaziywa ngokomfanekiso walowo wamdalayo, liya kuba idinga lomnqophiso omtsha lifezekile, elithi, ‘Ndiya kuyibeka imithetho yam ezintliziyweni zabo, ndiya kuyibhala ezingqondweni zabo.’

Hebhere 10:16. Ukuba ke umthetho ubhaliwe entliziyweni, awukubulungisa na ubomi? Ululamo—oluyinkonzo nokuzinikela kothando,—lulolona phawu luyinene lomntu ongumlandeli kaThixo. Sithi isiBhalo, “Kuba ukumthanda uThixo kuko ukuthi siyigcine imithetho yaKhe.’ ‘Lowo uthi, ndimazile, abe engayigcini imithetho yaKhe, ulixoki, kulowo ayikho inyaniso.’ 1 Yohane 5:3; 2:4. Endaweni yokuba lusikhulule ukholo ekuwuthobeleni umthetho, lulo kanye olulolona lusenza sibe ngamadlelane obabalo lukaKristu, olusinceda ukuba sibe nokuthobeka silulame. . . .

“Okukhona uya usondela kuYesu kokukhona uya kuya uzibona ukuba ukhohlakele; kuba ukubona kwakho okuya kuya kucaca, kuthi ukungasulungeki kwesimilo sakho kuthi tyaba kube phandle wakuzithelekisa neso similo sifezekileyo saKhe. Yonke le nto ibubungqina bokuba amandla kaSathana aphelile kuwe, nokuba selulawulwa ziimpembelelo eziphilisayo zikaMoya kaThixo.

“Uthando lukaYesu alukhe lwendele, mhlawumbi luhlale kwintliziyo engenako ukuziqonda ukuba yonile. Umphefumlo othe waguqulwa lubabalo lukaKristu, usuka usithande isimilo sikaThixo esingcwele; kodwa xa ukulimala kwethu kwasemphefumlweni singakuboniyo, loo nto yalatha ukuba asikatyhileki amehlo kangangokuba sibuqonde ubuhle, nokucoceka kukaKristu.”—Ellen G. White, Amanyathelo Okuya KuKristu, amaph. 60, 64, 65.

**Imibuzo Yokuxoxwa**

`➊ 	Cingani ngeentetho zikaEllen G. White ezingentla. Inyaniso yokuba okona sisondelayo kuKristu, kokona siya kubonakala ukuba sinesono kakhulu kwawethu amehlo, isixelela ntoni ngendlela ekungafuneki ngayo ukuba sikuvume ukuziqonda kwethu iziphako zethu kusenze siluncame ukholo siphelelwe lithemba?`

`➋ 	Gxilani ngakumbi kwingcamango yokuba umthetho ubhalwa ezintliziyweni zethu. Kuthetha ntoni oko kubomi basemoyeni bomKritu? Ukuyiqonda le nyaniso nokuyiphila kungasinceda njani ukuba siluphephe uhlobo loku“thobela” okuphelele nje ekubeni kukuba ngqongqo emthethweni, ukuthobela okubizwe ngokuba “yimisebenzi efileyo” (Heb. 9:14)?`