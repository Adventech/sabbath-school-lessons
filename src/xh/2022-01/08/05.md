---
title:  Umnqophiso Omtsha Unezithembiso Ezingcono
date:  16/02/2022
---

Singalingeka ukuba sicinge ukuba umnqophiso omtsha une“zithembiso ezingcono” ngale ndlela yokuba unemivuzo emikhulu kunomnqophiso omdala (unekhaya elisemazulwini, ubomi obungunaphakade, njl.). Inyaniso yeyokuba uThixo unike imivuzo eminye kumakholwa eTestamente eNdala njengoko asinikileyo nathi (Funda: Heb. 11:10, 13–16). KumaHebhere 8:6, “awona madinga alungileyo” [ukubaluleka kwezithembiso—IBHAYIBHILE] athetha ngohlobo olwahlukileyo lwezithembiso.

Umnqophiso phakathi kukaThixo noIsrayeli yayikukunikana okusesikweni kwezithembiso phakathi kukaThixo noIsrayeli. UThixo wahamba phambili wamhlangula uIsrayeli eYiputa waza wathembisa ukubakhokela abase eZweni leDinga.

`Thelekisa uEksodus 24:1–8 namaHebhere 10:5–10. Zinto zini ezifanayo nezahlukeneyo phakathi kwezi zithembiso?`

Umnqophiso phakathi kukaThixo noIsrayeli walungiswa ngegazi. Eli gazi latshizwa kwiindawo ezimbini, phezu kwesibingelelo, esasimele uThixo, nakwiintsika ezilishumi elinambini, ezazimele abantu. Abantu bakwaIsrayeli baya bathembisa ukuthobela konke okwakuthethwe nguYehova. Eso yayisisithembiso esingcwele. Nathi kufuneka senze ngokunjalo  xa singena emnqophisweni noThixo.

“Uxhomekeko lobomi obungunaphakade ngoku lunje ngoko lwaluhleli lunjalo,—loo nto lwaluyiyo eParadisi phambi kokuwa kwabazali bethu bokuqala,—ukuthobela okugqibeleleyo umthetho kaThixo, ubulungisa obugqibeleleyo. Xa ubomi obungunaphakade bunokunikwa bunganikwa naphantsi kweyiphi imeko enganeno koku, lungaba ulonwabo lwendalo yonke lubekwe engozini. Indlela ingaba ivuliwe ukuba isono singene sirhuqa wonke umkhosi wesikhalo nongcungcutheko, sime ngonaphakade, singaze siphele.”—Ellen G. White, Amanyathelo Okuya KuKristu, iph. 62.

UThixo wanelise zonke iimfuno zomnqophiso omtsha ngenxa yethu kuba wanikela ngoNyana waKhe ukuba aze aphile ubomi obugqibeleleyo ukuze izithembiso zomnqophiso zibe nokuzalisekiswa kuYe, zize zinikwe thina, ngokukholwa kuYesu. Ukuthobela kukaYesu kuqinisekisa izithembiso zomnqophiso (Heb. 7:22). Ufuna ukuba uThixo amnike iintsikelelo zomnqophiso, ezithi emva koko zinikwe thina. Ngokwenene, abo “bakuKristu” baya kuzonwabela ezo zithembiso kunye naYe. Kwakhona, uThixo usinika uMoya waKhe Oyingcwele ukuba asinike amandla okuwenza umthetho waKhe.

`UKristu ukwenzile kwanela okufunwa ngumnqophiso; ngoko ke, ukuzalisekiswa kwezithembiso kuthi akuthandabuzeki. Kukunceda njani oku ukuba uyiqonde intsingiselo yama-2 Korinte 1:20–22? Ithemba lethu elingummangaliso elifumaneka apha?	`