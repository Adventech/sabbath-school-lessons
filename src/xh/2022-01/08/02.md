---
title:  Isidingo Somnqophiso Omtsha
date:  13/02/2022
---

`Funda: Hebhere 7:11–19. Wawudingwa ngantoni umnqophiso omtsha?`

NgokwamaHebhere, into yokuba uYesu wanyulwa ukuba abe ngumbingeleli ngokohlobo lukaMelkitsedeki ithetha ukuba umnqophiso omtsha wawumiselwe. Umnqophiso omdala wawunikwe ngokokudinga kobubingeleli bobuLevi (Heb. 7:11, NASB). Ababingeleli babaLevi babesebenza njengabathetheli phakathi kukaThixo noIsrayeli, wona umthetho umbeke ecaleni wonke omnye umntu ebubingelelini. Umbhali ugqibezela athi, ke ngoko, ukuguqulwa kobubingeleli kuthetha ukuguqulwa komthetho wobubingeleli kwakunye nokuguqulwa komnqophiso (Heb. 7:12, 18, 19).

Ingxaki nomnqophiso omdala yayikuba wawungenakho ukunika ukugqibelela (Heb. 7:11). UPawulos uthetha ngobubingeleli bobuLevi nolungiselelo lwabo (imibingelelo, izidlo, njl.). imibingelelo yezilwanyana eyayinikelwa ngabathetheli abangabo [ababingeleli] yayingakwazi ukunika ukuhlambuluka kwenene, nokupheleleyo esonweni, ngokunjalo nangenyoba yokufikelela kuThixo (Heb. 10:1–4; Heb. 9:13, 14; Heb. 10:19–23).

Inyaniso yokuba umnqophiso omtsha wawufuneka ayithethi ukuba uThixo wayengenzanga kakuhle kuIsrayeli xa wayebanika umnqophiso omdala. Ulungiselelo lwabaLevi neenkonzo zomnquba zazilungiselwe ukubakhusela ekunquleni izithixo zibalathisa kulungiselelo lukaYesu lwexesha elizayo. AmaHebhere acinezela ukuba imibingelelo yayi“sisithunzi nje sodwa sezinto ezilungileyo eziza kubakho” (Heb. 10:1).

Ngokubalathisa kuYesu, imibingelelo yayifanele ukubanceda abantu ukuba babeke ithemba labo nokholo lwabo “kwimvana kaThixo ethwala isuse isono sehlabathi” (Yohane 1:29; thelekisa noIsaya 53). Yingongoma enye le ayenzayo uPawulos xa athi umthetho “wawungumkhapheli wethu wokusikhokelela kuKristu, ukuze sibe nokugwetyelwa ngokholo” (Gal. 3:24, NASB) okanye “uKristu uyinzaliseko yomthetho ukuze kubekho ubulungisa babo bonke abathi bakholwe” (Roma 10:4, NIV).

Ngamanye amazwi, nemiThetho eliShumi, ilunge igqibelele injalo, ayinako ukuzisa usindiso (Roma 3:20–28, Roma 7:12–14). Inika umgangatho wobulungisa, kodwa ayibuniki ubulungisa, kwanje ngokuba ukuzikhangela esipilini kungakwazi ukususa ukushwabana kobudala. Ukuze sibe nobulungisa obugqibeleleyo, sidinga uYesu ame endaweni yethu.

`Yintoni eyenza umthetho ungakwazi ukusisindisa? Ngapha koko, ukuba siyigcina yonke imithetho, siyigcine kakuhle, singabi nasiphako—yintoni eyenza ukuba oko kungasisindisi? `