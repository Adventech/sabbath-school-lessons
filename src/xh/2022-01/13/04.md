---
title:  Khumbulani Iinkokeli Zenu
date:  22/03/2022
---

`Funda: amaHebhere 13:7–17. Lumele ukuba yintoni ulwalamano lwethu neenkokeli zethu? `

AmaHebhere 13:7–17 aqulethe isikhuthazo sokuba kuhlonitshwe kuthotyelwe iinkokeli zebandla. Aqala ngesimemo sokuba “kukhunjulwe” ezo nkokeli zexesha eladlulayo ezathetha ilizwi likaThixo kubo, aze avale ngobizo lokuba “kuthotyelwe” iinkokeli zeli xesha (Heb. 13:17). Iinkokeli zexesha eladlulayo kunokuba zezo zaqalayo ukushumayela ilizwi zaseka ibandla. Ubizo lokuzi“khumbula” alubhekisi nje ekusebenziseni ingqondo yokukhumbula, kungekuko nakumbulelo nje wangaphandle wokuziphakamisa. UPawulos uyachaza ukuba kufuneka bazi“khumbule” ngokuqaphela isiphumo sokuziphatha kwazo nangokulinganisa ukholo lwazo.

NgokukaPawulos, esona senzo sikhulu sokukhumbula nokudumisa kukulinganisa. Ngale ndlela, uPawulos wongeze iinkokeli eziseke ibandla kuludwe lwamagorha enkolo ekufuneka amakholwa asiphawule ngononophelo. Olu ludwe luquka amagorha okholo amaHebhere 11, noYesu, inzaliseko yomzekelo wokholo, kumaHebhere 12. Umbhali uqhubeka aphawule ukuba uYesu “ube enguye izolo, nanamhla nangonaphakade” (Heb. 13:8). Umi ahluke kakhulu kwiititshala zobuxoki eziguquguquka namaxesha, nezineemfundiso zazo ezivela “zibe ninzi” [“iimfundiso ngeemfundiso”] “nezingezizo” (Heb. 13:9).

Ubizo lokukhumbula iinkokeli kumaHebhere 13:7 kuphindwe ngezaci ezinamandla ekupheleni kwesiqendu. Amakholwa ayakhuthazwa ukuba athobele iinkokeli, kuba zijonge imiphefumlo yawo. Iinkokeli zichazwa apha njengabelusi abagcine ukuphila kakuhle kwebandla ngokwasemoyeni, umhlambi wabo, nabaya kunika ingxelo kuThixo ngemeko yawo yasemoyeni (jonga naku-1 Pet. 5:1–4, 1 Kor. 3:10–15). Ngokuqinisekileyo, ngokunjalo, ingcamango le kufuneka isebenze kuzo zonke iinkokeli zamabandla wethu nakuwo wonke amanqanaba ebandla namhlanje.

Le ndawo ikwanika into ethi ezi nkokeli zingabelusi balapha emhlabeni abasebenza phantsi kukaYesu, “uMalusi oMkhulu wezimvu” (Heb. 13:20). Ukuhlanganiswa kokukhathala nokuthembeka kwiinkokeli nokuthobela okanye ukuthemba kumalungu kuya kuba nesiphumo sokukwazi ukusebenzela ibandla ngo“vuyo,” okanye baya kunika ingxelo yebandla kuThixo ngovuyo kungengantlungu.

`Yintoni onokuyenza ukomeleza okanye ukuphuhlisa ulwalamano lwenkokeli nelungu ebandleni lakho, kwakunye neenkokeli emhlabeni wonke? `