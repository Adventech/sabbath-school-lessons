---
title:  Makuyiwe KuYesu Ngaphandle Komzi
date:  24/03/2022
---

`Thelekisa umaHebhere 13:10–14, Marko 8:34, Mateyu 10:38, Luka 14:27, nomaGalati 2:20. Kuthetha ukuthini ukuya kuYesu ngaphandle komzi? `

Indawo engaphandle kwesango yayiyeyona ingahlambulukanga kwinkampi [umbiyelo] yonke. Izidumbu zezilwanyana zazitshiswa apho (Lev. 4:12). Abaneqhenqa nabo babegxothelwa ngaphandle kombiyelo (Lev. 13:46) nabanyelisi nabanye abaphuli bomthetho babebulawelwa apho (Lev. 24:10–16, 23; 1 Kumkani 21:13; IZenzo 7:58). Le miyalelo yayinika into ethi ubukho bukaThixo babulapho ngaphakathi. Yonke into engahlambulukanga yayilahlelwa ngaphandle kuba uThixo wayengakulungelanga ukubona nantoni “engcolileyo” okanye ‘engafanelekanga” ngaphakathi kuyo (Num. 5:3, Dut. 23:14).

UYesu wava ubunzima emnqamlezweni ngaphandle kweYerusalem (Yohane 19:17–20). Oku kuqinisekisa ihlazo elaliphoswe phezu kwaKhe (Heb. 12:2). Wagwetywa ngokusemthethweni njengomntu owa“nyelisa iGama” waza ngenxa yoko waliwa (wakhanyelwa) nguIsrayeli wabulawa ngaphandle kodonga (Mark 14:63, 64; bona Lev. 24:11, 16). UYesu wakhutshelwa ngaphandle komzi njengento “elihlazo,” “engcolileyo,” okanye “engafanelekanga” (Heb. 12:2). Sekunjalo, uPawulos ukhuthaza amakholwa ukuba alandele uYesu ngaphandle kwesango, anyamezele oko naYe wakunyamezelayo (Heb. 12:2; bona Heb. 13:13). Yindlela le noMoses awayilandelayo, ngokunyula ukuthwala ungcikivo lukaKristu” endaweni yobutyebi baseYiputa (Heb. 11:26).

Into emangalisayo kuko konke oku, incwadi yamaHebhere inika into ethi, ubukho bukaThixo bungaphandle kombiyelo. Isenzo sokulandela uYesu ngaphandle kothango akupheleli nje “ekuthwaleni ungcikivo lwaKhe” okanye ihlazo, kodwa “nokuphuma kuyiwe kuYe” (Heb. 13:13) kanye njengaloo maIsrayeli “ayefuna uYehova” aphuma “ngaphandle komzi” entlango xa uMoses wayisusayo intente kaThixo enkampini emva kwembambano ngethole legolide (Eks. 33:7). Le ngxelo inika into ethi, ukwaliwa kukaYesu ngabangakholwayo kukwathetha ukwaliwa kukaThixo, njengoko uIsrayeli wenzayo ngokreqo lwethole legolide (Eksodus 32, 33). Ngoko ke, indlela yokuva ubunzima nehlazo ikwayindlela eya kuThixo.

UPawulos umema abafundi ukuba bamlandele uYesu njengeMbangi noMgqibelelisi wokholo lwabo (Heb. 12:2), ngaphandle kwentandabuzo ubamemela ukuba bakugqale ukuphatheka kakubi kwabo njengoluleko lomzuzwana oza kuthwala “isiqhamo sobulungisa soxolo” (Heb. 12:11). Bashiya ngasemva umzi okanye umbiyelo okhohlakeleyo befuna “umzi oza kuza, ongcibi yawo inguThixo (Heb. 13:14, ESV; Heb. 11:10, 16).

`Kuthetha ukuthini kuwe ukulandela uYesu “ngaphandle kombiyelo”? yeyiphi imiba yobomi bokukholwa kuYesu enokuzisa “ingcikivo” okanye “ihlazo” ngokutsho kwabo bakungqongileyo?`