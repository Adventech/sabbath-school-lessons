---
title:  Ukujula Nomcabango
date:  25/03/2022
---

“Emva kokuhla kukaMoya Oyingcwele, . . . [amakholwa] abuvuyela ubumnandi bobudlelwane nabangcwele. Babenobubele, becingelana, bezilandula, belungele ukuncama nantoni na ngenxa yenyaniso. Ekunxulumaneni kwabo omnye nomnye imihla ngemihla, balubonakalisa uthando uYesu awayebawisele umthetho ngalo. Ngamazwi nezenzo ezingenako ukuzithandela bazama ukuluvuselela olu thando nakwezinye iintliziyo. . . .

Kancinane, kancinane lwafika utshintsho. Amakholwa aqala ukukhangela iziphako elinye kwelinye. Ngokuhlala kwiimpazamo, benika ithuba izigxeko ezingenabubele, balahlekwa ngumbono woMsindisi kunye nothando lwaKhe. Aba nobungqongqo kakhulu ngokubhekisele kwiinkonzo zangaphandle zemibingelelo, banobuceducedu ngokuthethwayo ngaphezu kokwenziwayo ngenkolo. Ekuzondeleleni kwawo ukugweba abanye, asilela ukuzibona ezawo iimpazamo. Alahlekwa luthando lobuzalwana awayewanike umthetho ngalo uKristu, aza, okona kulusizi kuko konke, awakuqonda ukulahleka kwawo. Awazanga aqonde ukuba ulonwabo novuyo lwaluphuma ebomini bawo, nokuba, akuba ekuvalele ngaphandle kweentliziyo zawo ukuthanda uThixo, ayeza kuthi kwakamsinyane ahambe ebumnyameni.

UYohane, ngokubona ukuba uthando lobuzalwana luyaphela ebandleni, wawakhuthaza amakholwa isidingo esihleli sikho rhoqo solu thando. Iileta zakhe eziya ebandleni zizele yile ngcamango. “Zintanda, masithandane,” ubhala atsho; “ngokuba uthando lwaphuma kuThixo. Bonke abanothando bazelwe nguThixo, bayamazi uThixo. Lowo ungenaluthando akazanga amazi uThixo, ngokuba uThixo uluthando. Kwabonakaliswa ngale nto ukusithanda kukaThixo, ngokuthi uThixo amthume ehlabathini uNyana wakhe, ekuphela kwamzeleyo ukuze sidle ubomi ngaye. Uthando lulapha, ingekukuba samthandayo uThixo thina, ikukuba wasithandayo yena, wamthuma uNyana wakhe ukuba abe sisicamagushelo sezono zethu. Zintanda, ukuba wenjenjalo uThixo ukusithanda, nathi sifanele ukuthandana.’”—Ellen G. White, IZenzo Zabapostile, amaph. 547, 548.

**Imibuzo Yokuxoxwa**

`➊ 	Ubomi bomKristu bukholisa ukubonwa njengento eyeyakhe, olwakhe ulwalamano [yena okholwayo] noYesu. Kubaluleke ngantoni ukuba sikhumbule ukuba uYesu uyasikhokela siliqela? Luyintoni olwam uxanduva eqeleni? Ndingalindela ntoni eqeleni?`

`➋ 	Zeziphi ezona mpawu zibalulekileyo zokuba uthando lobuzalwana lunamandla ebandleni? Lungela ukwenza uludwe eklasini yakho yeSikolo SeSabatha.`

`➌ 	Luyintoni uthando lobuzalwana lwenene? Zithini iimpawu zalo, izinto ezenza lube khona, kwaneziphumo? Ulwahlula njani kuthando lobuzalwana olububuxoki?`