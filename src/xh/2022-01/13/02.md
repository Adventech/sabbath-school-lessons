---
title:  Ukukhathalela abantu BakaThixo
date:  20/03/2022
---

`Funda: Hebhere 13:1, 2; Roma 12:13; 1 Timoti 3:2; Tito 1:8; no-1 Petros 4:9. Yayisithini indawo yokubuka iindwendwe ebandleni lasekuqaleni? `

UbuKristu babuyintshukumo ehamba-hambayo eyayikholise ukuxhomekeka kububele bamaKristu nabangengawo amaKristu. Umyalelo wokuba “kungalityalwa” ukubonisa ububele kunokwenzeka ukuba yayingabhekisi nje ekusileleni ukucinga ngokuthabathela umntu endlwini kodwa ngokukutyeshela oko ngabom.

UPawulos engqondweni yakhe akanako ukubukwa kweendwendwe ezingamakholwa kuphela. Ukhumbuza abafundi ukuba ukubuka abasemzini abanye bathi bengaqondanga babuka iingelosi (Heb. 13:2). Unokuba engqondweni wayecinga ngotyelelo lwamadoda amathathu kwikhaya lika-Abraham noSara (Gen. 18:2–15). Ukunika ububele kuthetha ukwabelana ngezinto onazo nomnye umntu nokuva ubunzima nabanye, nto leyo uYesu wasenzela yona (Heb. 2:10–18).

Uthando lobuzalwana ngakwabo basentolongweni lwalungatsho ukuba amakholwa abakhumbule emithandazweni kodwa nokubanika uncedo ngezinto nangenkxaso yenkuthazo. Kwakukho ingozi yokuwalibala ngabom amabanjwa. Abo babenceda ngezinto eziphathekayo nangenkuthazo yemvakalelo kwabo babegwetyiwe ekuhlaleni bazifanisa nabo. Ngenye indlela, baba “ngamaqabane” wabo phofu nabo bezibeka engozini yokuphathwa dlakadlaka ekuhlaleni (Heb. 10:32–34).

Inkuthazo kaPawulos isebenzisa imifanekiso nentetho ukukhuthaza abafundi ngokubhekiselele kumabanjwa. Kuqala, umbhali ubiza inkxaso yabo abafundi kubazalwana babo ababevalelwe kwixesha eladlulayo. Baba “ngamaqabane” okanye abalingane kwabo “benziwa isibonelo ngeengcikivo kwaneembandezelo” (Heb. 10:33). Okwesibini, intetho engo “phatha dlakadlaka” iphinda umzekelo kaMoses, owanyula “kanye ukuba aphathwe kakubi, ndawonye nabantu bakaThixo, kunokuba axhamle izono okomzuzwana ” (Heb. 11:25). Okokugqibela, uPawulos ubamba eyona njongo yothando lobuzalwana. Ukhumbuza abafundi ukuba nabo “basemzimbeni omnye” (Heb. 13:3, ESV). Babelana ngemeko enye yomzimba ngenxa yoko kufuneka babaphathe abanye njengoko bebeya kuthanda ukuphathwa nabo ukuba babekwiimeko ezinye; oko kukuthi, entolongweni. Abantu kufuneka, ke ngoko, banike amabanjwa inkxaso yezinto nemvakalelo, bawabonise ukuba ayengalahlwanga.

`Yintoni engaphezulu esinokuyenzela abo basentolongweni, nokuba bangamalungu ebandla okanye abangawo? `