---
title:  Lumkelani Iimfundiso Ezahlukeneyo Nezingento
date:  23/03/2022
---

`Thelekisa amaHebhere 13:9; Hebhere 2:9; Hebhere 4:16; namaHebhere 6:19, 20. Lufunyanwa phi ubabalo? Iintliziyo zethu zomelezwa njani?`

Ulwalamano phakathi kweemfundiso ezibubuxoki nokutya, ekuchukunyiswe ngalo kumaHebhere 13:9, kunokwenzeka ukuba akubhekisi kumahluko phakathi kwezidlo ezilambulukileyo nezizinqambi.

Ngokuba kutheni?

Okokuqala, uPawulos akabonakali apha encwadini exakeke ngumahluko phakathi kwezidlo ezihlambulukileyo nezingahlambulukanga. Siyazi kwiZenzo 15 ukuba ibandla lobuKristu lokuqala laqinisekiswa ukuba amakholwa asindiswe ngobabalo (IZenzo 15:7–11) nokuba kufuneka baqhubeke nokuyigcina imithetho engokutya (IZenzo 15:19, 20). Umahluko phakathi kokuhlambulukileyo nokungahlambulukanga neminye imiyalelo yeBhayibhile azinto zichaseneyo nobabalo. Inyaniso, uPawulos uzathuza ngelithi umnqophiso omtsha uwubeke umthetho entliziyweni (Heb. 8:10–12). Eyona nto ayicacisa kakhulu umbhali, phofu, yeyokuba imibingelelo yesilwanyana nokuthethela kombingeleli kaLevi engcweleni kuye kwadlulwa ngumbingelelo ongaphezulu nokuthethela kobubingeleli bukaYesu (Heb. 8:4, 5; Heb. 10:1–18).

Okwesibini, koku kubhalwe apha, uPawulos akabagxeki abaphulaphuli ngokuphepha izidlo ezithile kodwa ugxeka ukutyiwa kwazo ngethemba lokuba, ngandlela ithile, bangazuza ubabalo (Heb. 13:9). Ubukeka ebalumkisa ngokuba nenxaxheba kwiinkonzo zobuYuda okanye kwizidlo zonqulo ezazisenziwa njengesongezo kwimibingelelo yesilwanyana etempileni neyayimele ukunika okuhle kwasemoyeni, okanye ubabalo. Lona ubabalo aluthethelwa nezi zidlo; ubabalo lubakho kuphela ngombingelelo nokuthethela kombingeleli uYesu Kristu. Amakholwa “[a]nesibingelelo” (Heb. 13:10), umnqamlezo kaKristu, anokutya kuwo (Yohane 6:47–58).

KumaHebhere, “ubabalo” luvela etroneni kaThixo (Heb. 4:16). Olu babalo, luthethelwa ngoKristu, luyi“ankile,” “linqabile, likwaqinile,” libotshelelwe etroneni kaThixo ngokwayo (Heb. 6:19, 20; thelekisa no-4:16). Lolu babalo esilufumanayo ngombingelelo kaKristu, osinika ukuzinza nengqiniseko ezintliziyweni zethu. Xa intliziyo ithe “yamiliselwa” ngale ndlela, ayisayi “kuwexulwa” ziimfundiso ezintsha (Heb. 13:9), ingasayi “kumka” kuThixo (Heb. 2:1).

`Qwalaselani kumbingelelo kaKristu opheleleyo. Kutheni, ke ngoko, le nto ingcamango yayo nantoni esiyenzayo “ukongeza” kulo mbingelelo ichasene negospile nobabalo olufunyanwa kuYesu?`