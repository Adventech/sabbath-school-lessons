---
title:  Ukubawa Nokuziphatha Kakubi Ngesondo
date:  21/03/2022
---

`Funda: Hebhere 13:4, 5; Luka 16:10–18; 1 Korinte 5:1; Efese 5:3–5; namaKolose 3:5. Bobuphi ububi obubini obuhambelanayo kwezi ndawo? `

UPawulos ulumkisa abafundi ngokuziphatha kakubi ngokwesondo nokubawa kuba zaye izingozi ezimbini ezimbi kakhulu kuthando lobuzalwana. Kakuhle, ababhali beTestamente eNtsha nabathanda ukulumkisa ngendlela yokuziphatha bakudala baphawula ukuhlangana kwezi zinto.

UPawulos uthi makubekho ukuhlonitshwa komtshato nto leyo eyayithetha ukuphetshwa konke okwakunokuwenza ujongelwe phantsi. Oku kuphepha kwakuquka ukuphepha ukwaphula isifungo somtshato noqhawulo lwawo okungadingekiyo (thelekisa noMat. 19:9). Imvuselelo yokugcina isilili somtshato singadyobhekanga ibhekisa ekuphepheni ukungcoliswa komtshato ngolwalamano ngesondo nabanye ngaphandle komtshato. Isaci “abenzi bombulo” ngokweTestamente eNtsha sibhekisa kulo lonke uhlobo lokuziphatha kakubi ngokwesondo (1 Kor. 5:9–11; 1 Kor. 6:9, 10; Efese 5:5; 1 Tim. 1:9, 10; IsiTy. 21:8; IsiTy. 22:15). Ukongeza, abantu bamaGrike-Roma babeyekelele ngasekuziphatheni ngokwesondo. Ukungxabalaza kwakuyinto ethandwayo; oku kwakuwanika imvume amadoda ukuba abe nookhwapheni ukuba nje ayesenza ngobulumko. UPawulos uyalumkisa, phofu, esithi uThixo uya kubagweba abakrexezi. Amakholwa akufuneki avumele ukuba okwenziwa ekuhlaleni kumisele eyawo imigangatho yokuziphatha.

“Ukuthanda imali” kwakulolunye udidi oluphezulu lobubi kwilizwe leGrike-Roma. Ukuqinisekisa, kwenye incwadi uPawulos wabhekisa “ekuthandweni kwemali” njengentsusa yayo yonke into ebububi (1 Tim. 6:10).

Isikhuselo ngakobu bubi yingqondo uPawulos ayikhuthazayo kwiileta eziliqela. Kuqala, kufuneka “baneliseke” zizinto abanazo (naku-2 Kor. 9:8; Filipu 4:11, 12). Ukudlula apho, amaKristu kufuneka akholwe asibambe isithembiso sikaThixo sokuba uThixo “akasokuze awashiye . . . engasokuze awalahle” (Heb. 13:5). Esi sithembiso sanikwa kwiindawo ezininzi nangamaxesha kubantu baKhe saye sikho nakuthi namhlanje (Gen. 28:15; Dut. 31:6, 8; Yosh. 1:5; 1 IZikro. 28:20). Amakholwa, ngoko, ayamenywa ukuba asabele kwisithembiso sikaThixo ngamazwi eNdumiso 118:6: “UYehova ungakum, andoyiki; angandenza ntoni na umntu?” oku kubhekisa kwiNdumiso kufanelekile kuba umdumisi wayethetha ngokumthemba kwakhe uThixo, nangoku kwakukho ukuphatheka kakubi lungcikivo olwalusenziwa kuye ngabangakholwayo.

`Zeziphi iindlela ekuthi ngazo ekuhlaleni kujongelwe phantsi ubunyulu bokuziphatha ngokwesondo kuze kuthi, kwangelo xesha linye, kukhuliswe ukuthandwa kwemali ngabantu? Zeziphi iindlela eziphathekayo esingaziqinisa kwinkuseleko yethu kobu bubi bubini? `