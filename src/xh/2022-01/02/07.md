---
title:  Ukujula Nomcabango
date:  07/01/2022
---

Sekukho konke okulungileyo neenyaniso ezizalisa ngethemba encwadini yamaHebhere,  kukwakho noluhlu lwezilumkiso ezifikelela kuvuthondaba lwazo kwizahluko ze-10–12. Ezi zigaba, ubuncinane zineendawo ezimbini eziqhelekileyo. Kuqala, zonke zithelekisa isizukulwana sasentlango nabafundi bamaHebhere. Okwesibini, zisivuselela ukuba sibe nokholo.

Isizukulwana sasentlango seso sawabonayo amandla amangalisayo kaThixo esetyenziswa kwimiqondiso nezimanga xa sasihlangulwa eYiputa. Saya samva uThixo ethetha, eseNtabeni yaseSinayi, imiThetho eliShumi. Sawubona umqulu womlilo ebusuku nenkuselo yelifu emini. Sayitya imana, isonka esasivela ezulwini. Sawasela namanzi awampompoza emaweni kuyo yonke indawo abamisa kuyo kuhambo lwabo. Sekunjalo, sathi sakufika kumda weZwe leDinga, asakwazi ukumthemba uThixo. Saswela ukholo, owona mongo wento ayifunayo uThixo. “Lungekho ukholo, akunakubakho ukumkholisa kakuhle” (Heb. 11:6).

UPawulos uxela ukuba thina, njengesizukulwana sasentlango, sikumda weZwe leDinga (Heb. 10:37–39). Amalungelo wethu noxanduva lwethu, phofu, lukhulu. Asizange simve uThixo ethetha eSinayi, kodwa sibonile esiBhalweni isityhilelo esingaphezulu sikaThixo entabeni yeZiyon: uThixo eyinyama, uYesu Kristu (Heb. 12:18–24). Umbuzo uthi: siya kuba nalo na ukholo? Umbhali usikhuthaza ukuba silandele umzekelo woludwe olukhulu lwabantu, olufikelela kuYesu ngokwaKhe.

**Imibuzo Yokuxoxwa**

`➊	Sifundile ukuba uYesu uyiNtshatsheli yethu ehamba ngaphambi kwethu ukungena edabini lokulwa nongendawo. Singalwa njani kunye, simanyene, silibandla emva kweNtshatsheli yethu? Zinto zini ezinokuthintela obu bunye ekwenzekeni? Ziziphi iindlela athi uSathana akwazi ngazo ukusitheza amandla wethu njengebandla? Wenza njani uSathana ukumenza angabi namandla uIsrayeli wangaphambili?`

`➋	Singamakholwa, singabantu abangababingeleli phantsi komyalelo kaThixo. Kungaziphi iindlela elingathi ibandla lenu lasekuhlaleni lenze imibingelelo engcono yokudumisa nemisebenzi elungileyo kuThixo? Ncedani, thethani izinto ezicacileyo nezinokwenzeka.`

`➌	Kungaziphi iindlela ethi imeko yethu ifane nemeko yesizukulwana sasentlango kanye ngaphambi kokungena eZweni leDinga? Zifundo zini esinokuzifunda kokukufana?`