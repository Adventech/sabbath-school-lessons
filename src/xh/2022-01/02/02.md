---
title:  UYesu UnguKumkani Wethu
date:  02/01/2022
---

Eyona ngongoma iphambili kumaHebhere yeyokuba uYesu unguMlawuli, ohleli ngasekunene kukaYise (Heb. 8:1). EnguThixo, uYesu uhleli engumlawuli wendalo yonke. Bathi kodwa uAdam noEva bakona, uSathana waba ngumlawuli walo mhlaba (Yohane 12:31, Yohane 14:30, Yohane 16:11). UYesu, phofu, weza wamoyisa uSathana emnqamlezweni, walithabatha kwakhona ilungelo lokulawula abo bamamkelayo njengoMsindisi wabo (Kolose 2:13–15).

Izahluko ezibini zokuqala zamaHebhere ziqwalasela ngokukodwa ekumiselweni kukaYesu njengoKumkani.

`Funda: Hebhere 1:5–14. Kwenzeka ntoni apha? `

Ezi ndima zihlelwe zazizigaba ezithathu. Isigaba ngasinye siveza umba wenkonzo yokubekwa etroneni koNyana. Kuqala, uThixo uyamamkela uYesu njengoNyana wasebukhosini baKhe (Heb. 1:5). Okwesibini, uThixo wamisa uNyana kwinkundla yasezulwini, kwabamnqulayo (Heb. 1:6, 8) lo gama iNkosi ivakalisa ulawulo lukanaphakade loNyana (Heb. 1:8–12). Okwesithathu, uThixo ubeka uNyana etroneni—okoqobo kona ukunikwa kwegunya (Heb. 1:13, 14).

Enye yezona nkolo zibalulekileyo zeTestamente eNtsha yeyokuba kuYesu uThixo uzalisekise izithembiso zaKhe kuDavide (bona u-2 Sam. 7:8–16 noLuka 1:30–33). UYesu wazalwa kumlibo kaDavide emzini kaDavide (Mat. 1:1–16; Luka 2:10, 11). Ngexesha lolungiselelo lwaKhe, abantu babekholisa ukumbiza ngokuthi “Nyana kaDavide.” Wabulawa phantsi kwesimangalo sokuba wabanga ukuba “ungukumkani wamaYuda” (Mat. 27:37). UPetros noPawulos bashumayela ukuba uYesu wavuka ekufeni ukuzalisekisa izithembiso ezenziwa kuDavide (IZenzo 2:22–36, IZenzo 13:22–37). Yena uYohane wambona uYesu njenge“ngonyama yesizwe sakwaYuda” (IsiTy. 5:5).

Incwadi yamaHebhere nayo iyavuma. UThixo uzalisekise izithembiso zaKhe awazenza kuDavide kuYesu: UThixo wamnika iGama elikhulu (Heb. 1:4), wamamkela njengoNyana waKhe (Heb. 1:5), wayimisa itrone yaKhe ngonaphakade (Heb. 1:8–12), wamhlalisa “kwisandla saKhe sasekunene” (Heb. 1:13, 14). Ngapha koko, ngokwamaHebhere 4, uYesu ukhokelela abantu ekuphumleni kukaThixo esikhumbuza ukuba uYesu ungumakhi wendlu kaThixo (Heb. 3:3, 4).

UYesu, ke ngoko, ungumlawuli osemthethweni, osemfazweni noSathana, umthabathi ngenkani wokuthotyelwa sithi.

`Singayifumana njani intuthuzelo, ngakumbi phakathi kwezilingo, ngokwazi ukuba uYesu ungumlawuli wendalo yonke? `