---
title:  UYesu UnguMbingeleli Omkhulu Wethu
date:  05/01/2022
---

AmaHebhere 5–7 asazisa ngomsebenzi wesibini kaYesu. UnguMbingeleli omKhulu wethu. Umbhali uchaza ukuba oku kuzalisekisa isithembiso uThixo awasenzayo kuKumkani wesithembiso womlibo kaDavide, sokuba uya kuba “‘[ngu]mbingeleli ngonaphakade, ngokohlobo lukaMelkitsedeke’” (INd. 110:4, njengoko kucatshulwe kumaHeb. 5:5, 6).

`Funda: Levitikus 1:1–9, Levitikus 10:8–11, Malaki 2:7, Numeri 6:22–26, namaHebhere 5:1–4. Yeyiphi imisebenzi eyayisenziwa ngumbingeleli?`

Ababingeleli babenyulwa ukuba bamele abantu babalamlele kulwalamano lwabo noThixo kwakunye nezinto ezingaYe. Umbingeleli wayengumthetheli. Kwakunjalo oku kuhlelo lobubingeleli, nokuba kusebuYudeni, kubuGrike, kubuRoma, okanye nobuphi. Umbingeleli wenza uuba sikwazi ukusondela kuThixo kwaye yonke into ayenzayo umbingeleli inenjongo yokulungiselela ukusebenza kolwalamano phakathi kwethu noThixo.

Umbingeleli unikela imibingelelo egameni labantu. Abantu abakwazi ukuzisa le mibingelelo ngokwabo kuThixo. Umbingeleli uyayazi indlela esinokunikela ngayo umbingelelo ‘owamkelekileyo’ ukuze izipho zethu zamkeleke kuThixo okanye zikwazi ukusizuzela ukuhlanjululwa noxolelo.

Ababingeleli bakwafundisa umthetho kaThixo ebantwini. Babenobuchule ekwazini imithetho kaThixo kwaye babelawula ukuchazwa nokwenziwa kwayo.

Ekugqibeleni, ababingeleli babenalo noxanduva lokusikelela egameni likaYehova. Ngabo, uThixo wayedlulisa ubuhle bentando yaKhe nenjongo yokulunga kwaKhe ngakubantu.

Sekunjalo, ku-1 Petros 2:9, sibona enye into. Thina— bakholwa kuYesu—sibizwa ngokuba sisi“sibingeleli esibukumkani.” Le nxaxheba ithetha amalungelo ekunzima ukuwakholelwa. Ababingeleli babekwazi ukuvela phambi kukaThixo engcweleni. Namhlanje, sivela phambi kukaThixo ngomthandazo ngesibindi (Heb. 4:14–16; Heb. 10:19–23). Ikwakho, nalapho, imithwalo ebalulekileyo. Kufuneka sisebenzisane noThixo emsebenzini waKhe wokusindisa ihlabathi. Ufuna ukuba sifundise sichaze imithetho kaThixo nemiyalelo yaKhe kwabanye abantu. Ukwafuna ukuba sinikele imibingelelo yendumiso nemisebenzi elungileyo, emkholisayo. Ilungelo elingako noxanduva olungako!

`Kumele ukwenza umahluko ongakanani ebomini bethu ukuba kanti ngokwenene si“sisibingeleli esibukumkani”? Le nyaniso ifanele ukuba negalelo elithini kwindlela esiphila ngayo? `