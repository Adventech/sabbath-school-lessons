---
title:  Imiqondiso, Imisebenzi, Nemimangaliso
date:   17/11/2024
---

Ukongeza kwimimangaliso eqinisekileyo athe uYohane wayisebenzisa ukwalatha kuYesu njengoMesiya, ukwabhale ingxoxo ebanzi ngemiqondiso, ngemisebenzi, nemimangaliso awayenzayo uYesu.

Imiqondiso nezimanga, zona zizodwa, zazingakubonisi ukuba nguMesiya kwaKhe, kuba abaprofeti abaninzi, maxa wambi abangamaxoki, nabo babeyenza imimangaliso. UYohane akazange enze ngxelo ngemiqondiso yokuba yayisalatha kumenzi womangaliso omkhulu kuphela. Imiqondiso awayibhala ngayo uYohane yayinemo eyodwa yokwalatha kuYesu njengoMesiya nokubonisa ukuba, ngokwenene, wayevela kuThixo uYise uqobo ngokwaKhe.

`Funda Yohane 5:17, 20, 36–38. Ezi ndima ziluchaza njani ulwalamano phakathi kukaYesu noThixo uYise, ngakumbi kumba wemiqondiso?`

UYesu wasebenzisa imiqondiso ukubonisa ukusebenza kolwalamano olusondele kakhulu lwaKhe noYise. Bebobabini babe banye. Imisebenzi yayibonisa ukuba “ ‘uBawo ukuM, nam ndikuYe’ ” (Yohane 10:38; bona nakuYohane 14:10, 11.)

Injongo yokuza kukaYesu yayikukwenza imisebenzi yaLowo wamthumayo, ukuze le misebenzi ibonakalaliswe ehlabathini. Oko kukuthi, wezakwenza umsebenzi uYise awamthumayo ukuba awenze, nemisebenzi awayenzayo yangqina, ngokuphandle, ukuba wayephuma kuYise.

Kanti ke, njengoko sesibonile, seyikho injalo imiqondiso enamandla nobungqina obuphuma kubantu abaninzi, abantu basakhetha ukungakholwa.

Iinkokeli zenkolo zambuza uYesu, “ ‘Koda kube nini usigcine sisentandabuzweni? Ukuba unguye uKristu, sixelele ngokuphandle.’ Waziphendula uYesu, ‘Ndanixelela, anakholwa. Imisebenzi endiyenzayo mna egameni likaBawo, yona iyangqina ngaM’ ” (Yohane 10:24, 25, NKJV).

Ukuba uYesu wayevele wathi unguMesiya, iinkokeli zenkolo—zikhangela nantoni ezazingamlwa ngayo—ngezamtsibela zambamba kwangoko. Ngokwazi oku, endaweni yoko, uYesu walatha kwimisebenzi awayeyenzile. Ukuba uYesu wayethe unguKristu, ngekwabalula ukuba zizame ukukukhanyela oko. Babeza kuyikhanyela njani imiqondiso, imisebenzi nemimangaliso? Obu yayibubungqina obunamandla bokuba ungubani evela phi.

`Singazikhusela njani ekubeni neentliziyo ezilukhuni esizibona kwezi nkokeli zenkolo? Kungazindlela zini esingathi silwe nomsebenzi kaThixo ebomini bethu?`