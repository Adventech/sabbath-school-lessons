---
title:  “Ngokwenene, [UYesu] Unguye Umprofeti”
date:   07/10/2024
---

`Funda Yohane 6:14, 15, 26–36. Basabela njani abantu kumangaliso waKhe, kanti uYesu wakusebenzisa njani oku ukuzama ukubafundisa ukuba wayengubani?`

Abantu baseYudeya babelindele umesiya owayeza kubahlangula kwingcinezelo yobukumkani baseRoma. Izinto ezimbini ezazizezona zinzima ekwakuhlanganwa nazo emfazweni yayikukondliwa kwemikhosi nokukhathalela iingxwelerha nabafileyo. Ngemimangaliso yaKhe, uYesu wabonisa ukuba unokuzenza zombini ezo zinto.

Phofu asinto leyo awayezele yona uYesu, ingeyiyo nenjongo yemimangaliso yaKhe. Endaweni yoko, ingxelo yokondliwa kwamawaka amahlanu yanika ithuba lokubonisa ukuba uYesu usiSonka soBomi, nokuba uThixo ngokwaKhe wehla ephuma ezulwini. “ ‘Ndim isonka sobomi,’ ” watsho. “ ‘Lowo uzayo kum akasayi kuze alambe’ ” (Yohane 6:35).

Yeyokuqala le intetho ekhankanya u“NDI[nguye]” kwisixhenxe sazo eVangelini kaYohane, apho “uNdi” ehlanganiswe nebango elithile (“isonka sobomi,” Yohane 6:35; “ukukhanya kwehlabathi,” Yohane 8:12; “ucango,” Yohane 10:7, 9; “uMalusi olungileyo,” Yohane 10:11, 14; “uvuko nobomi,” Yohane 11:25; “indlela, inyaniso nobomi,” Yohane 14:6; “umdiliya wenyaniso,” Yohane 15:1, 5). Ingongoma nganye kwezi yalatha kwinyaniso ebalulekileyo ngoYesu. Iintetho ezino“Ndi[nguye]” zalatha emva kuEksodus 3, apho uThixo aziveza kuMoses engomkhulu uNDI[nguye] (thelekisa noYohane 8:58). UYesu unguye uNDINGUYE OMKHULU.

Ntonje, abantu bakuphosa konke oku.

“Iintliziyo ezazinganelisekanga zaba nokukhalaza kuba, xa uYesu wayenokwenza imisebenzi emangalisayo emininzi kangako njengoko babesele beyibonile, kwakungani ukuba anganiki impilo, amandla, nobutyebi bonke abantu baKhe, abakhulule kubacinezeli babo, abaphakamisele egunyeni nasekuzukisweni? Into yokuba athi ungOthunyiweyo nguThixo, kanti uza kwala ukuba ngukumkani kaIsrayeli, yayiyimfihlakalo ababengakwazi ukufikelela kubunzulu bayo. Ukwala kwaKhe kwabonwa ngenye indlela. Abaninzi bagqiba kwelithi akakwazi ukuwenza amabango aKhe kuba Yena ngokwaKhe wayeyithandabuza indlela yobume bobuThixo bomsebenzi awayewuzele. Ngaloo ndlela baba bazivulela ukungakholwa iintliziyo zabo, yaza yathi imbewu uSathana awayeyihlwayele yathwala isiqhamo esiyifaneleyo, ukungamqondi nomkushiya [uYesu].”—Ellen G. White, Ulangazelelo Lwamaphakade, p. 385.

Babekhangele kwinzuzo zomhlaba endaweni yenyaniso ehlala kuse kubomi baphakade. Ngumgibe lo sonke esinako ukujongana nawo ukuba asilumkanga.

`Singakuphepha njani ukubanjiswa kwizinto zasemhlabeni siphulukane nezasemoyeni?`