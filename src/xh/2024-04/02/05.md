---
title:  'Ukuphiliswa Komntu Oyimfama: Isiqendu 2'
date:   09/10/2024
---

`Funda Yohane 9:17–34. Mibuzo mini eyabuzwa ziinkokeli, yaphendula njani indoda eyimfama?`

Le ndawo inde kaYohane 9 yindawo ekuphela kwayo kaYohane apho uYesu engenguye umdlali ophambili eqongeni, nangona ngokuqinisekileyo eyintloko yengxoxo. Kanye njengokuba umba wesono waliqalayo ibali (Yohane 9:2), abaFarisi bacinga ukuba uYesu ungumoni kuba waphilisa ngeSabatha (Yohane 9:16, 24), baza bayityhola indoda ephilisiweyo njengomntu “owazalelwa esonweni kwaphela” (Yohane 9:34, ESV).

Kwenzeka ukujika kwezinto okunika umdla. Indoda eyimfama ibuya ibona ngakumbi nangakumbi kungekuphela enyameni kodwa nangokwasemoyeni, njengoko ikhula ekumthandeni kakhulu uYesu nasekukholelweni kuYe. AbaFarisi, kwelinye icala, babazimfama ngakumbi nangakumbi ekuqondeni kwabo, kuqala bahlukana ngoYesu (Yohane 9:16), nangokungazi apho wayevela khona (Yohane 9:29).

Ekubaliseni kwakhe ngalo mangaliso uYohane uzinika ithuba lokusixelela ukuba ungubani na uYesu. Umxholo wemiqondiso kuYohane 9 unqumla kweminye imixholo yeVangeli. UYohane uqinisekisa ukuba uYesu ukukuKhanya kwehlabathi (Yohane 9:5; thelekisa noYohane 8:12). Ibali likwathetha ngemfihlelo yemvelaphi kaYesu. Ungubani, evela phi, uyintoni umsebenzi waKhe? (Yohane 9:12, 29; thelekisa noYohane 1:14). Umfanekiso kaMoses, ekuthethwe ngaye kumangaliso odlulileyo, ukwabonakala kwesi sahluko (Yohane 9:28, 29; thelekisa noYohane 5:45, 46 noYohane 6:32). Ekugqibeleni, kukho ukusabela kwesihlwele. Abanye bathanda ubumnyama endaweni yokukhanya, lo gama abanye besabela ngokholo (Yohane 9:16–18, 35–41; thelekisa noYohane 1:9–16, Yohane 3:16–21, Yohane 6:60–71).

Boyikeka kakhulu ubumfama basemoyeni beenkokeli zenkolo. Owaka wangqiba angathi, “Kususela ukuba umhlaba wabakho akuzange kuviwe nabani owavula amehlo omntu owazalwa engaboni. Ukuba lo Mntu akaveli kuThixo, akhonto angayenza nto” (Yohane 9:32, 33, NKJV). Kanti ke, iinkokeli zenkolo, iinkokeli zesizwe zasemoyeni, ezona bezifanele ukuba zezokuqala ukumqonda uYesu zimamkele njengoMesiya— nangona sezinobungqina obukhulu kangako, azikuboni oko; okanye, azifuni kukubona. Isilumkiso esikhulu kangako ngendlela esingakhohliswa ngayo ziintliziyo zethu!

`Funda 1 Korinte 1:26–29. Oko wakubhalayo apho uPawulos kungena njani koko kwenzeka kulo mboniso, ube usebenza njani apha umthetho-siseko ngoku?`