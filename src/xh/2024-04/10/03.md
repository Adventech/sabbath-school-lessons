---
title:  Ndiya Kubuya Ngokuqinisekileyo
date:   02/12/2024
---

`Funda Yohane 14:1–3. UYesu wawathetha kweyiphi imeko la mazwi?`

Ekupheleni kukaYohane 13, uYesu uthi uyemka (Yohane 13:33). Oku kususwa ngumbuzo kaPetros wokuba ubheka phi (Yohane 13:36). Abafundi abaqondi ukuba uYesu uthetha ngokufa, ukuvuka, nokunyuka. UPetros ukulungele ukubuncama obakhe ubomi ngenxa yaKhe (Yohane 13:37). Kungeli xesha apho uYesu akuxela ngaphambili ukukhanyela kukaPetros (Yohane 13:38).

Kukule meko apho uYesu axelela abafundi baKhe ukuba intliziyo yabo ingakhathazeki (Yohane 14:1). Isenzi esiguquliweyp kwisiGrike ngutarassō, esithetha ukuvusa, ukuphazamisa, ukuxhalaba, ukuba nokudideka [ukuba nesiphithiphithi]. Akumangalisi ke ngoko ukuba abafundi babeya kuba nokudideka ngamazwi kaYesu.

Ukuthintela uloyiko lwabo, uthetha ngendlu kaYise, apho kukho amagumbi amaninzi, (hayi izindlu ezinkulu, kodwa amagumbi njengakwindawo yabahambi). Uya apho ukuba abalungisele indawo. Amazwi waKhe akhangele ngaphaya koqhwithelo oluzayo lomnqamlezo kwixesha aya kubuya ukuza kuhlangula abantu baKhe. Ukhangele kwixesha xa yonke intlekele edibene nesono iya kuba igqitywe kwaphela tu (bona: Dan. 7:27).

UYesu uthi, “ ‘ukuba ndimkile . . ., ndiya kubuya kwakhona ndinamkelele kum ngokwaM, ukuze apho ndikhona mna, nani nibe khona’ ” (Yohane 14:3). Kucacile oku ukuba sisithembiso sokuBuya kwesiBini kwaKhe.

Iyintoni intsusa yokuthenjwa kweso sithembiso? Abaninzi bebengathi kukuzaliseka kwesiprofeto seBhayibhile, kwaye oko kuyinyaniso, ngokuqinisekileyo. Kanti ke, kuYohane 14:3, intsusa ibekwe ngokwahlukileyo. Kule ndima u“ndiya kubuya” ukwixesha elimiyo esiGrikeni (ndiyeza). Oku kukusetyenziswa kwexesha elimiyo esiGrikeni okubizwa ngokuthi lixesha elimiyo elizayo. Sisiganeko sexesha elizayo ekuthethwa ngaso ngengqiniseko eyenza sichazwe ngokungathi siyenzeka. Kungoko, kukuhle ukuliguqula eli binzana ngokuthi, ndiza kuza ngokuqinisekileyo kwakhona.

Intsusa yethemba lethu ekubuyeni kweNkosi yethu ayikho nje ekuzalisekeni kwesiprofeto seBhayibhile. Likwakho, ngokuqiniseke ngakumbi, kuMntu lo wasenzayo isithembiso. Wathi uya kubuya ngokuqinisekileyo [ukuza kuthabatha] abantu baKhe. Sinako ukuqiniseka kweso sithembiso ngenxa yaLowo wasenzayo.

`Usifundisa ntoni umnqamlezo ngokuqiniseka kokubuya kwesibini kukaKristu? Naphandle kokuBuya kwsiBini, kwakuya kusenzela ntoni entle ukufa kukaYesu ekifikeni kwKhe kokuqala?`