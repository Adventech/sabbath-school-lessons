---
title:  Ingcamango Eyongeziweyo
date:   06/12/2024
---

Funda Ellen G. White, “ ‘Ukukhanya Kobomi,’ ” amaph. 463–475, ku-Ulangazelelo Lwamaphakade; E. Edward Zinke, “The Authority of the Bible and the Certainty of the Second Coming,” The Certainty of the Second Coming, pp. 23–36.

Xa uYesu wayesithi, ‘Ndim ukhanyiselo lwehlabathi,’ “wayesentendelezweni yetempile ehlanganiswe ngendlela eyodwa neenkonzo zesidlo seminquba. Embindini wale ntendelezo, kwakumi izibonda eziphakamileyo, ezazixhasa iziphatho zezibane ezikhulu. Emva kwenkonzo yangokuhlwa, zonke izibane zazikhanyiswa, ziyikhanyise yonke iYerusalem. Le nkonzo yayiyeyokukhumbuza intsika yokukhanya eyayikhokela uIsrayeli entlango, kanti yayikwathatyathwa ngokuthi yalatha ekufikeni kukaMesiya. Ngokuhlwa, xa izibane zikhanyisiwe, intendelezo yaba ngumbono omkhulu wolonwabo. . . .

“Ngokukhanyiswa kweYerusalem, abantu babebonisa ithemba labo lokufika kukaMesiya ukuza kukhanyisa uIsrayeli. KuYesu, lo mbono wawunentsingiselo ebanzi. Njengoko ukukhanya kwezibane zetempile kwabajikeleza bonke, wenjenjalo uKristu, ithende lokukhanya kwasemoyeni, ukukhanyisa ubumnyama behlabathi. Kanti ke umfuziselo lo wawungagqibelelanga. Ukukhanya okukhulu okwabekwa emazulwini sisandla saKhe kuko okwakufaneleke kakhulu ukumela ubuqaqawuli bomsebenzi awayethunywe wona.

“Kwakukusasa; ilanga lisanda kuthi thu ngaphezu kwentaba yeMinquma, imitha yalo, ngokukhanya okubengezela ngokuphandlayo, kumatye anqabileyo awakhe amabhothwe, akhanyisa igolide eyakhe iindonga zetempile, xa uYesu, esalatha kuyo [itempile], wathi, “Ndilukhanyiselo lwehlabathi.”—Ellen G. White, Ulangazelelo Lwamaphakade, amaph. 463, 464.

**Imibuzo Yokuxoxwa**:

`Eklasini, thethani ngeempendulo zenu zombuzo wokugqibela wangoLwesine. Zithini iinyaniso ezibalulekileyo ezifundiswa yiBhayibhile esingasokuze, nangomthetho-siseko, sizifunde kwisayensi? Umzekelo, umnqamlezo? Okanye uvuko? Okanye ukuBuya kwesiBini? Zeziphi ezinye iinyaniso zeBhayibhile ezibalulekileyo ekufuneka zityhiliwe kuthi— kungenjalo, besingasokuze sizazi?`

`Cingani ngokuwa kukaKhwezi, isidalwa esigqibeleleyo nesinolwazi ebuchotsheni ngoThixo nokuba unjani na uThixo. Kanti ke, sekukho konke oko, wamvukela uThixo. Kusixelela ntoni oku ngobunyaniso bentando ekhululekilileyo, efana nale nathi sinayo—nokuba kutheni le nto sidinga ukuba ngomzuzu nomzuzu siyinikele loo ntando kuThixo?`