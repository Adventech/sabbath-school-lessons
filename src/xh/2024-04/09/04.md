---
title:  Ukukholwa Nokuzalwa Ngokutsha
date:   26/11/2024
---

`Funda Yohane 1:12, 13. Manyathelo mani achazwe apha ngokuba ngumKristu?`

UYohane wayibhala iVangeli yakhe ukuze sikholwe kuYesu, kwanokuba ngokukholwa singanobomi obungunaphakade egameni laKhe (Yohane 20:31). KuYohane 1:12, 13, le nkqubo ichazwa ngamanyathelo amabini. Kuqala, siyamamkela, ngoko, siyakholelwa kuYe. Okwesibini, usinika igunya okanye amandla okuba sibe ngabantwana bakaThixo, abachazwe kwindima ye-13 njengabazelwe nguThixo. Kungoko, kukho icala lobuntu nobuthixo ekubeni ngumKristu. Kufuneka sisebenze ngokukholwa, simamkele, sivuleke ekukhanyeni, kodwa nguYe ohlaziya intliziyo.

Kanti ke, ukholo lona lusisipho sikaThixo esiza ngokuphulaphula iLizwi laKhe (Roma 10:17). “Ukuze sibe nokholo oluyinyaniso noluhleliyo kuKristu, kufuneka simazi njengoko etyhiliwe elizwini.”—Ellen G. White, Fundamentals of Christian Education, p. 433. “UMoya osebenza ukhanyisele ingqondo yomntu, udala ukukholwa.”—Ellen G. White Comments, The Seventh-day Adventist Bible Commentary, vol. 7, p. 940.

Abo bakholwayo okanye bamkela uNyana njengoMesiya bazuza ubomi obungunaphakade. UYohane ukwacinezela ukwamkelwa okanye ukukholwa eLizwini elathethwa nguYesu (Yohane 5:24, 38, 47). Yinxaxheba kaMoya Oyingcwele ukuzisa ukoyiseka (Yohane 16:7, 8; thelekisa noRoma 8:16).

`Funda Roma 8:16. Nguwuphi umthetho-siseko ofunyanwa apha ongosindiso kuYesu?`

Ukholo, ukholo lweBhayibhile, olusekwe emsebenzini kaMoya Oyingcwele ezintliziyweni zethu, lusisiseko sokholo lwethu. “Ukholo luyintsikelelo enkulu–iliso elibonayo, indlebe evayo.”–Ellen G. White, In Heavenly Places, p. 104. Ukuza kobuntu elukholweni kuthi kufuneka sifumane isiseko, imiqathango yenkolo, size sandule ukukholwa. Ngokungafaniyo, ukuza ngokweBhayibhile kuthi ukholo sisiseko, isipho esivela kuThixo (Efese 2:8, 1 Kor. 1:17–24, 1 Kor. 2:1–6). Siqala ngesiseko sokholo, size sithi ukusuka apho, sikhule ekuqondeni naselubabalweni.

`Ukuba ubani ebengakubuza ukuba ukholo lwakho lusekelwe phezu kwantoni, ubuya kuphendula uthini?`