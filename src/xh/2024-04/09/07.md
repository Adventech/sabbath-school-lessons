---
title:  Ingcamango Eyongeziweyo
date:   29/11/2024
---

Funda Ellen G. White, “ ‘UThixo Unathi,’ ” iph. 19–26; “Imbambano,” amaph. 601–609, ku-Ulangazelelo Lwamaphakade.

“Ngokuthoba athabathele kuYe ubuntu, uKristu watyhila isimilo esichasene nesimilo sikaSathana. Waya wehla ngaphezulu kwindlela yokuthotyelwa phantsi. “Ngemo efunyenwe enjengomntu, wazithoba, waba ngolulamileyo, wada wesa ekufeni, ukufa ke kwasemnqamlezweni.” Filipu 2:8. Njengokuba umbingeleli omkhulu wayebeka bucala ingubo embetshembetshe yobubingeleli, asebenze enxibe ingubo yelinen emhlophe yombingeleli oqhelekileyo, ngokunjalo uKristu wathabatha imo yomkhonzi, wanikela umbingelelo, Yena engumbingeleli, ikwanguYe nexhoba. “Uhlatywe ngenxa yezikreqo zethu, watyunyuzwa ngenxa yezenzo zethu ezigwenxa; ubetho lokuba sibe noxolo thina lube luphezu kwakhe.” Isa. 53:5.

UKristu waphathwa ngendlela ekufaneleke siphathwe ngayo, ukuze thina siphathwe ngendlela efanele Yena. Wagwetywa ngenxa yezono zethu, awayengenanxaxheba kuzo, ukuze sikwazi ukugwetyelwa ngobulungisa baKhe, esingenanxaxheba kubo. Wafa ukufa okukokwethu, ukuze sizuze ubomi obabubobaKhe. “Siphiliswe ngemivumbo yakhe.’”—Ellen G. White, Ulangazelelo Lwamaphakade, iph. 25.

**Imibuzo Yengxoxo**:

`UYesu wanikela okuninzi kangaka ukusindisa ihlabathi. Zeziphi wena iindlela ocinga ukuba zezona zilungileyo ukunceda abanye ukuba bayibone inyaniso emangalisayo baze beze kuYe ngokholo?`

`Kwahlukene ngantoni kakhulu ukwenza izigqibo kumgangatho womntu nehlabathi ngokuchasene nokwenza izigqibo ngokuxhomekeke phezu kwesiseko sentyilelo yezulu?`

`Izinto ezifana nokuqiqa okuvakalayo nokuzathuza zingena njani ekuqondeni iLizwi likaThixo? Zithini izizathu ezivakalayo neziqhelekileyo esinazo zokuza ekukholweni? Izinto ezifana nokuzaliseka kwesiprofeto okanye ubuhle nokuxaka kwelizwe elidaliweyo okukhwankqisayo zisalathisa njani kulandelelwano lwengqiqo nokusebenza kwengqondo ngobukho bukaThixo nakwinyaniso yecebo losindiso?`

`Eklasini, thethani ngempendulo yenu kumbuzo osekupheleni kwesifundo sangoLwesibini. Lusekwe phezu kwantoni ukholo lwakho? Ukuba ubani angakubuza ukuba kutheni ukholelwa kuYesu namabango eVangeli, ungaphendula uthini?`