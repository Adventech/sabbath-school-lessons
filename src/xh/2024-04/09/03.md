---
title:  Amazwi Obomi Obungunaphakade
date:   25/11/2024
---

`Funda Yohane 6:61–68. Xa uYesu wayebuza abafundi baKhe ukuba baza kumshiya na, yathini intsingiselo yempendulo kaPetros?`

Amazwi kaPetros ngo“bomi obungunaphakade” achaphazela kumxholo otyhutyha kuyo yonke iVangeli kaYohane. Ukuhlanganiswa kwamagama akhethiweyo angobomi obungunaphakade kuyabonakala kuYohane 6, apho kuthethwe ngokondliwa kwama- 5,000 (Yohane 6:27, 40, 47, 54, 68). UYesu uthi usiSonka sobomi (Yohane 6:35), ethetha ukuthi ubomi baKhe, ukufa kwaKhe, nokuvuka kulithende losindiso olungunaphakade.

Ibinzana ubomi obungunaphakade okanye elilingana nalo lenzeka, ubuncinane, kali-17 eVangelini kaYohane. Esi saci asibhekisi kubukho bomoya okanye ekubeni yinxalenye yomntu ongunaphakade, okanye imbono ethile engeyiyo eyalo mhlaba. Endaweni yoko, ibhekisa kuloo mandla anika ubomi azisa usindiso kwaye esingisele kubukho bethu ngoku kuse kubomi obungenasiphelo xa iNkosi yethu ibuyile. Kanye njengoko uYesu waba yinyama, ngokunjalo ukuvuka uYesu athetha ngako kwenzeka kwixesha nendawo nakumzimba oyinyama. Luvuko ekufeni, ukwenziwa ngokutsha kobomi esasikhe sanabo e-Eden.

`Sibufumana njani ubomi obungunaphakade? Yohane 3:15, 16; Yohane 5:24; Yohane 6:40, 47; Yohane 8:31; Yohane 12:46; Yohane 20:31.`

Kungokholo kuphela esithi sikholwe ukuba uYesu Kristu weza ukuze aphile afe ngenxa yethu. Olu kholo luza kuthi njengesipho, kodwa kufuneka sikhethe siqonda ukuzinikela thina kuYesu, ukuguquka, nokubanga igazi laKhe ukuze sixolelwe sihlanjwe isono.

Xa uYesu wayebuza uPetros ukuba naye, wayeza kumshiya na, impendulo kaPetros eyathi, “ ‘Nkosi, sosuka siye kubani na? Nguwe onamazwi obomi obungunaphakade’ ” (Yohane 6:68), ibandakanya bonke ubuncwane bosindiso nendlela esilufumana ngayo. Aluzi luphuma elwazini, kwimbali, kwisayensi—nakuko konke okufundwa ngabantu. Luvela kuYesu, othi—kuba enobomi obungunaphakade Yena, abanike ngesisa bonke abo, ngokusabela kuMoya Oyingcwele, balwamkele.

`Isithembiso sokuba nobomi obungunaphakade sinagalelo lini kubomi bethu bangoku apha? Simele ukusenza ukuba sibubone njani?`