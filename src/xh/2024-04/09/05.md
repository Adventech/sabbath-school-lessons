---
title:  Ukulandula IThende LoBomi
date:   27/11/2024
---

Ezinye zezona ngxelo zilusizi kuso sonke isiBhalo zifunyanwa kwiVangeli kaYohane. “Ukhanyiso ke olo lwabonakala ebumnyameni, basuka ubumnyama abaluqiqa. [UKhanyiso] wayesehlabathini, kwaye ihlabathi lalenziwe ngaYe, laza ihlabathi alamazi. Weza kwabaKhe, baza abaKhe abamamkela” (Yohane 1:5, 10, 11, NKJV). U“NDINGUYE” waliwa ngabaninzi kubantu baKhe.

Akumangalisi ukuba uPawulos alumkise enjenje, “Musani ukukulahla ngoko ukungafihlisi kwenu” (Heb. 10:35). Njengoko sibonile rhoqo, uKristu waliwa kuba abantu abalamkelanga iLizwi laKhe.

“Indlela yokucinga koluntu lweli xesha, iqala ngentandabuzo. Abantu babuza yonke into ukuze bagqibe ukuba iyintoni inyaniso. Oko kusindayo emlilweni wembuzwano bayamkela njengolwazi oluzinze okwedwala, into umntu anokubeka phezu kwayo ukholo lwakhe. Abanye basebenzisa kwayona loo ndlela naseBhayibhileni, ukubuza yonke into kusetyenziswa isayensi, imbali, ubuchopho, ubuciko, ukomba emihlabeni kufunwa imbali, okanye ubunzululwazi ngokwakhiwa komhlaba ukuze kugqitywe ukuba iyintoni inyaniso eseBhayibhileni. Kwandlela leyo ngokwayo, iqala ize yakhele phezu kwentandabuzo kubunyaniso besiBhalo. UKristu wabuza, ‘Akufika uNyana woMntu, wolufumana na ke ukholo ehlabathini apha?’ (Luke 18:8).”—E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

`Funda Numeri 13:23–33. Yintoni eyenza umahluko phakathi kweengxelo ezimbini zeentlola ekwabuywa nazo ngeKanana?`

Isono samaHebhere ngexesha aseKadesh Bhaneya yayikukuthandabuza iLizwi likaThixo. UThixo wayethe mawanyuke alithabathe ilizwe. Ishumi elinambini leentlola zathunyelwa eKanana ukuba zilihlole ilizwe. Zabuya neengxelo ezimbini. Isininzi sanika ingxelo engeyiyo. Kukho iingxilimbela elizweni, izixeko zibiyelwe ngeendonga, izixhobo luhlobo esingazanga salubona ngaphambili, nemikhosi eqeqesheke kakuhle. Ngokungafaniyo, thina sibe singamakhoboka elizweni laseYiputha sinomkhosi omncinane ongenawo namava okulwa. Ishumi leentlola lafumana iivoti ezalayo, kuxhomekeke phezu kobungqina obuninzi ngokokubona kwabantu. Iintlola ezimbini zavota zivuma kuxhomekeke kukholo lwazo kumandla awoyisayo eLizwi likaThixo.

`Sikuphepha njani ukwenza impazamo enye eyenziwa apha? Kanti ke, singakuphepha njani ukuzicingela, senze ubudenge kodwa sikholelwa ukuba senza intando kaThixo, ngoko ke, asikwazi ukungaphumeleli ?`