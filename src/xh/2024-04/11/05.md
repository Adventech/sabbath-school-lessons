---
title:  UMoya Oyingcwele
date:   11/12/2024
---

UMoya Oyingcwele akagqamanga eVangelini kaYohane njengoko anjalo uYise noNyana, indawo yaKhe ibaluleke ekuphumeleleni komsebenzi othunywe uYesu.

`Funda Yohane 1:10–13. Isifundisa ntoni le ndima ngokubaluleka kukaMoya Oyingcwele ekuguqukeni?`

Kwisahluko sokuqala sikaYohane ngokwaso, siyayibona indlela esembindini ngayo indawo edlalwa nguMoya Oyingcwele. UYohane usixelela ukuba bonke abo balamkelayo iLizwi, oko kukuthi, bonke abakholwayo kuYe, bangabantwana bakaThixo, “abangazalwanga ngagazi, kungengantando yenyama, nakuthanda komntu, kodwa buThixo” (Yohane 1:13). Oku kuphuma kuphela emsebenzini kaMoya Oyingcwele.

`Iindawo ezilandelayo zisixelela ntoni ngemisebenzi kaMoya Oyingcwele? Yohane 3:5–8, Yohane 6:63, Yohane 14:26, Yohane 15:26, Yohane 16:7–11.`

“Ngokubachazela abafundi baKhe umsebenzi kaMoya Oyingcwele, uYesu wayezama ukubakhuthaza ngovuyo nethemba elakhuthaza eyaKhe intliziyo. Waba novuyo kuba luluninzi uncedo alulungisele ibandla laKhe. UMoya Oyingcwele wayesesona sipho sikhulu kuzo zonke awayenokuzifumana kuYise ukuze kuphakanyiswe abantu baKhe. UMoya wayeza kunikelwa njengomthunywa onika amandla, kwaye, ngaphandle koku, umbingelelo kaKristu wawungayi kuba lulutho. Amandla obubi aye esomelezwa kwiinkulungwane, kwaye ukuzinikela kwabantu koku kuthinjwa yinkohlakalo kumangalisa. Isono sinokwaliwa soyiswe kuphela ngesenzeleli esinamandla esinguMntu wesiThathu kaThixo, owayeza kuza engenamandla amiswe ngendlela ethile, kodwa ngokuphelela kwamandla kaThixo.”—Ellen G. White, Ulangazelelo Lwamaphakade, iph. 671.

Intsikelelo engako, ngoko, ukwamkela uMoya Oyingcwele oqinisekisayo ukuba uThixo uyinyaniso (Yohane 3:33). NguMoya osigwebayo ngesono, ngobulungisa, ngokuyinyaniso nangogwebo (Yohane 16:8–11). Kungoko, isitshixo esinaso sokwazi okufanelekileyo, okulungileyo, ikukunikela ingqiqo yethu namava obomi eLizwini likaThixo ngamandla abambayo nagwebayo kaMoya Oyingcwele.