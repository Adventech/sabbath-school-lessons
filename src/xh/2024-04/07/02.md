---
title:  Ukubuyela Emva KuAbraham
date:   10/11/2024
---

UYesu wayengenazintloni ukuvakalisa ukuba wayengubani, nokubiza amangqina ukuba angqine ukuba wayengubani, kanti, namangqina awahamba kudala, kuquka uAbraham. “ ‘UAbraham, uyihlo, wagcobela ukuwubona umhla wam; wawubona, wavuya’ ” (Yohane 8:56).

`Kwakutheni ukuze ubungqina buka-Abraham bubaluleke kangaka bude buqukwe kwiVangeli kaYohane? Gen. 12:3, Gen. 18:16–18, Gen. 26:4, Mat. 1:1, IZenzo 3:25.`

“Ngomzekelo nangedinga, uThixo [wa]zishumayela ngenxa engaphambili iindaba ezilungileyo kuAbraham.” Galati 3:8. Ukholo lwenyange lwamiliselwa kuMhlanguli owayeza kuza. Wathi uKristu kumaYuda, “UAbraham, uyihlo, wagcobela ukuwubona umhla wam; wawubona, wavuya.” Yohane 8:56. Inkunzi yegusha eyanikelwa esikhundleni sikaIsake yayimele uNyana kaThixo, owayeza kubingelelwa esikhundleni sethu. Xa umntu wayemelene nokufa ngenxa yokwaphula umthetho kaThixo, uYise, ekhangele kuNyana waKhe, wathi kumoni, “Phila: Ndiyifumene intlawulo.’ ”—Ellen G. White, Amanyange Nabaprofeti, iph. 154.

UAbraham wayenguyise wesizwe samaYuda. Wamkela isithembiso ezothi, ngaye, zonke izizwe zisikeleleke. Le ntsikelelo yeza ngoMesiya, owazalwa ngomlibo wakhe. UAbraham wayekwa nguyise wabo basabela kuThixo ngokholo (Heb. 11:8, 17-19). Ukuba nentumekelelo kwakhe ukubingelela ngonyana wakhe uIsake (Genesis 22), unyana wesithembiso, kwakunganelanga ukuba sisibonikaliso sokholo kodwa ifestile yokukrotyiswa kwicebo losindiso.

Xa uYesu wathi, “ ‘Uyihlo, wagcobela ukuwubona umhla wam’ ” (Yohane 8:56), iinkokeli zaphendula, “ ‘Ungekabi naminyaka imashumi mahlanu nje, umbonile na uAbraham?’ ” (Yohane 8:57).

Impendulo kaYesu yayisothusa. “ ‘Inene, inene, ndithi kuni, Engekabikho uAbraham, MNA NDIKHO’ ” (Yohane 8:58).

UYesu usebenzisa ulwimi olwalukhumbuza oko uThixo wakuthetha kuMoses etyholweni elivuthayo. Eli yayilibango lokuba nguThixo, obekho ngokwaKhe. Ngaphandle kwentandabuzo, iinkokeli zayiqonda intsingiselo yoko wayekuthetha kuba kwangoko “zachola amatye ukuze zimgibisele” (Yohane 8:59).

`Funda Roma 4:1–5. Apha, uPawulos ulisebenzisa njani eli bali ukutyhila inyaniso enkulu yosindiso ngokholo kuphela, zingekho izenzo zomthetho? Zisinceda njani ezi ndima ukuba siyiqonde ingcamango yokuba uAbraham wayenguyise wabo baphila ngokholo?`