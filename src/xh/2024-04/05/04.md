---
title:  “ ‘Nkosi, Ndiphe La Manzi’ ”
date:   29/10/2024
---

“ ‘Ndiya kunitshiza ngamanzi amhlophe, nihlambuluke; ndinihlambulule kubunqambi benu bonke, nakwizigodo zenu zonke. Ndoninika intliziyo entsha, ndininike umoya omtsha ngaphakathi kwenu; ndiyisuse intliziyo elilitye enyameni yenu, ndininike intliziyo eyinyama. Ndofaka uMoya wam ngaphakathi kwenu, ndinenze nihambe ngemimiselo yam, niwagcine amasiko am, niwenze’ ” (Hek. 36:25–27).

`UHezekile 36:25–27 uzibonisa njani iinyaniso uYesu awayefuna ukuzinika uNikodemo nakwintokazi equleni?`

Kwiimeko zombini uYesu wayezama ukufikelela kwaba bantu ngeenyaniso zasemoyeni, nangona wayesebenzisa imizekelo esuka kwindalo ukwenza oko.

Akakho kubo, ngakumbi owokuqala, owakuqondayo okuthethwa nguYesu. Wada wabuza uNikodemo ukuba umntu angazalwa njani kwakhona? Oko kukuthi, angabuyela njani esizalweni sikanina? Ngokucacileyo, uNikodemo wayesebenza ngokomgangatho ophantsi wasemhlabeni, naxa uYesu, ngokucacileyo, wayemkhombisa kwinyaniso yasemoyeni. Le ntokazi, nayo, yawathabatha amazwi kaYesu angamanzi njengoko anjalo nangona uYesu, ngokucacileyo, wayethetha ngento yasemoyeni.

Impendulo yentokazi kwisipho sikaYesu samanzi aphilileyo yathi, “ ‘Ndiphe la manzi, ukuze ndinganxanwa, ndingezi nokuza kukha apha’ ” (Yohane 4:15, NKJV). Yacinga ukuba amanzi uYesu awayewanika aya kuba nokwenza nokuza equleni, ngoko acuthe ingozi yokujongana nabanye. Kuyamangalisa ukuba incoko isuke ngokukhawuleza kuYesu ecela into yokusela iye kwintokazi iyiyo ecela kuYe into yokusela.

`Funda Yohane 4:16. Waphendula njani uYesu kwisicelo sentokazi?`

Ngequbuliso, uYesu uyatshintsa kumcimbi oxoxwayo, athi intokazi mayibize indoda yayo ibuye [nayo]. Yintoni ekhawulezisa ukutshintsha umxholo? Izenzo zentokazi zakuntama ukuyekwa. UYesu wayeyifunda intliziyo yayo. Kufuneka ijongene nemeko yayo ukuze ifumane ukuphila. “Phambi kokuba lo mphefumlo uzuze isipho awayefuna ukuwunika, kufuneka wenziwe usiqonde isono sawo kunye noMsindisi wawo.”—Ellen G. White, Ulangazelelo Lwamaphakade, iph. 187.