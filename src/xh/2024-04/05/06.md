---
title:  Ubungqina BamaSamariya
date:   31/10/2024
---

`Funda Yohane 4:27–29. Senzo sini esimangalisayo esenziwa yintokazi?`

Ingxoxo kaYesu nentokazi iphazanyiswe kukufika kwabafundi. Nangona bemangalisiwe kuba wayethetha nentjokazi, abazange bambuze. Endaweni yoko, bambongoza ukuba atye.

Intokazi, ngelo xesha, yayishiya ingqayi yayo yamanzi yakhawuleza ukuya esixekweni ukuya kwabelana nabanye ngoko ebisanda kukufumana kuYesu.

`Funda Yohane 4:30–42. Kwenzeka ntoni emva kwale ndibano, iyintoni efundiswa yindlela iindaba ezilungileyo ezinokusasazwa ngayo?`

Akuqhelekanga ukuba inkcazo kaYesu engesivuno iphazamise ibali lokuguquka kwabaninzi esixekweni. Noko kunjalo, uYohane ufuna ukuba sibone indlela uYesu awakuqonda ngayo oko kwakusenzeka. Ukwabelana ngecebo losindiso nentokazi yaseSamari kwakubaluleke kakhulu kuYe kunokutya. Ukukhokelela imiphefumlo elusindisweni kwakuyinjongo yaKhe, waza walisebenzisa eli thuba ukufundisa abafundi baKhe ukungxama kokwabelana ngeendaba ezilungileyo nabo bonke abantu, kwanabo babengabathandi.

Zininzi iingongoma ezibalulekileyo eVangelini kaYohane. Ngokuqinisekileyo, uYohane 4:39–42 uphakathi kwazo. Abaninzi kumaSamari akholwa kuba ubungqina bentokazi eyangqinayo, “ ‘Undixelele zonke izinto endakha ndazenza’ ” (Yohane 4:39).

AmaSamari amcela uYesu ukuba ahlale nawo. Isiphumo saba kukuba abaninzi bakholwa ngenxa yeLizwi likaYesu. “Emva koko bathi kwintokazi, ‘Ngoku siyakholwa, kungengako okuthethileyo, kodwa kuba sizivele thina ngokwethu, sazi ukuba, inyaniso, lo unguye uMsindisi wehlabathi, uKristu’” (Yohane 4:42, NKJV).

`Lifanele ukusixelela ntoni eli bali ngendlela ubungqina, nobomntu nje omnye, obunokuba yiyo? Ulingqina elinamandla kangakanani ngoko uYesu akwenzele kona ebomini bakho?`