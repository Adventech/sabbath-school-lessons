---
title:  UFilipu NoNathaniyeli
date:   23/10/2024
---

`Funda Yohane 1:43–46. Sithini isigidimi esatyhilwa nguFilipu ngokukholwa kwakhe awayesele enako kuYesu?`

UFilipu wayephuma eBhethesda, njengoAndreya noPetros. Wafumana umhlobo wakhe uNathaniyeli wamxelela ngoYesu. UYohane umBhaptizi wambiza uYesu ngokuba yi“Mvana kaThixo.” UAndreya waxelela uPetros ukuba wamfumana “uMesiya.” Kanti yena uFilipu umbiza uYesu ngolowo uMoses nabaprofeti babhala ngaye aze ongeze igama, “uYesu waseNazarete.” Ukuthetha kwakhe ngeNazarete kuqala ukusabela okubukhali kumhlobo wakhe.

UNathaniyeli wayebukeka ngathi ube enenkcaso ngakwidolophana iNazarete. Ngokuqinisekileyo, ukumkani wayengenakuphuma kwindawo esecaleni ngolo hlobo. Ikratshi liwamfamekisa lula amehlo ekubaboneni abantu ngendlela abaxabiseke ngayo. UFilipu ingathi yena wakunakana, mhlawumbi emva kwencoko noNathaniyeli, ukuba indlela elula ukulawula ikratshi asikuko ukuba nempakamo ekucingeni okanye ekuxoxeni ngoThixo kodwa ngokumema umntu ukuba azibonele [okanye azivele] inyaniso ngokwakhe. Wasuka nje wathi, “Yiza ubone.” Yeyona nto wayenzayo leyo. Waya wabona.

`Funda Yohane 1:47–51. UYesu wamoyisela njani uNathaniyeli ekuthini ungubani, yaza yathini impendulo kaNathaniyeli?`

Okungekhoyo phakathi kwendima yama-46 neyama-47 yinkcukacha ebalulekileyo yokuba wasabela njani uNathaniyeli kwisimemo sikaFilipu. Wasuka waya kubona, kodwa. Ubuhlobo babo babuqinile kunekratshi lakhe, kwaye ubomi bakhe babuza kuguquka ukususela ngaloo mzuzu.

UYesu uthetha amazwi amnandi ngoNathaniyeli, embiza ngokuthi ngumIsrayeli ekungekho nkohlisho kuye (Yohane 1:47), umahluko omkhulu koko uNathaniyeli wakuthethayo ngoYesu. (Yohane 1:46). UNathaniyeli wasabela ngokumangaliswa kuba wayengazange ahlangane noYesu ngaphambili.

Emva koko, uYesu uthetha ngokumbona ephantsi komkhiwane, yaza le ntethwana yamoyisa uNathaniyeli. UYesu, ngembono yobuThixo, wayembone uNathaniyeli ethandaza ephantsi komthi, efuna inyaniso (bona: Ellen G. White, Ulangazelelo Lwamaphakade, amaph. 140, 141). Emva koko uNathaniyeli wenza uvumo oluphakamileyo, embiza uYesu Rabhi [mfundisi] uNyana kaThixo, noKumkani kaIsrayeli. Qaphela indlela oko kubonakala kuyintyilelo encinane kwathi kwakhokelela kokuhle kakhulu ukuvuma ukholo.