---
title:  Ubungqina BukaYohane UmBhaptizi
date:   20/10/2024
---

Njengoko isifundo seveki ephelileyo sibonisile, iVangeli kaYohane iqala ngoYesu Kristu, uLizwi, ekubukho baKhe ephakadeni ngaphambi kweNdalo. Kanti ke, kwakuyo loo ntshayelelo inye, uYohane umBhaptizi uvela elingqina kuYesu. Amanye amaYuda ngexesha likaYesu ayelindele oomesiya ababini, omnye engowobubingeleli, omnye engowobukumkani. UYohane ufundisa ngokucacileyo ukuba uYohane umBhaptizi wayengabangi ukuba ungomnye waba mesiya kodwa, endaweni yoko, wayelingqina kuMesiya oyinyaniso.

`Funda Yohane 1:19–23. Waluchaza njani uYohane umBhaptizi ulungiselelo lwakhe noko akuthunyiweyo?`

Iinkokeli zenkolo zathumela ababingeleli nabaLevi ukuba babuze ukuba uYohane ungubani na. Ngokulindela uMesiya okwakuphezulu kakhulu kwaYuda, kwakubalulekile ukuba umBhaptizi akucacise ukwalamana kwakhe noko kulindela. Wayengekuko ukuKhanya, kodwa wayethunyiwe evela kuThixo ukuba abe lingqina kuko ukuKhanya nokuba alungiselele ukuza kukaMesiya (Yohane 1:6–8). Kungoko wabaphendula ngokucace kangangoko wayenako, esithi: “Andinguye uKristu” (Yohane 1:20).

Kwakhona, uYohane wayebhaptiza ngamanzi, kodwa uKristu wayeza kubhaptiza ngoMoya (Yohane 1:26, 33). UYuhane wayengakufanele ukukhulula umtya wembadada kaYesu (Yohane 1:27). UKristu wayehloniphekile kunoYohane, kuba wayengaphezulu kuYohane (Yohane 1:30). UYesu wayenguNyana kaThixo, yena uYohane engumntu nje owalatha kuYe (Yohane 1:34).

`Funda Isaya 40:1–5 noYohane 1:23. UYohane uzisebenzisa njani ezi ndima?`

Ngemihla yeendlela ezimxinwa nezinamatye, izicaka zazithunywa ngamanye amaxesha ukuba zizilungise zizigudise iindlela nokuba ziphungule ubugoso kwiindawo ezijika kufuphi ukuze ibentle indlela kakumkani. Ngokunjalo, ukuzalisekisa isiprofeto, uYohane uze ukuze alungiselele iintliziyo zabantu uYesu.

`Senza njani thina, njengamaSeventh-day Adventist, ukulungiselela, njengoYohane umBhaptizi? Zinto zini ezihambelanayo?`