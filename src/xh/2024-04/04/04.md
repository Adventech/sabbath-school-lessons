---
title:  Abafundi Ababini BakaYohane
date:   22/10/2024
---

Abafundi ababini bakaYohane umBhaptizi babemi naye ngexesha uYesu wayedlula. UYohane wadanduluka, “‘Nantso iMvana kaThixo!’” (Yohane 1:36). Aba bafundi babini babesiphulaphule isigidimi sikaYohane ngoKristu, owayeza kuzalisekisa iziprofeto zeTestamene eNdala ngokufika kukaMesiya. Abafundi bamshiya uYohane balandela uYesu, bevuma ukuba uYesu wayemkhulu kunoYohane umBhaptizi nokuba wayekukuzalisekiswa kwesigidimi sikaYohane.

`Funda Yohane 1:35–39. Benza ntoni aba bafundi babini emva kokuva ubungqina bukaYohane ngoYesu?`

Ngokulangazelela ukuba noYesu, bayichitha naYe imini. Ngubani owaziyo ukuba zintoni ezimangalisayo abazifundayo bazibona ngoko?

Zinokuba zizinto ezinkulu kuba, kungekudala, umnqweno wabo waba ngowokubalisa amava wabo nabanye. UAndreya, omnye wabafundi ababini, wakhawuleza wafumana umntakwabo, uSimon, wathi, “‘Simfumene uMesiya’ (oko kukuthi ngentetho evakalayo, uKristu)” (Yohane 1:41). Wathi uAndreya akumzisa umntakwabo kuYesu, uYesu kwangoko wabonisa ukuba wayemazi, ngokuthi, “‘UnguSimon unyana kaYona. Uya kubizwa ngokuba unguKhefas’” (Yohane 1:42). UYesu wayemazi ekwamqonda uPetros. Eyokuba uYesu amazi umntu ngumxholo weVangeli kaYohane. (Bona, umzekelo, uYohane 2:24, 25.)

“Ukuba uYohane noAndreya babenomoya wokungakholwa wababingeleli nabaphathi, ngebabengazange babe ngabafundi ezinyaweni zikaYesu. Ngebabeze kuYe njengabagxeki, ukuba bagwebe amazwi aKhe. Akuzange kube njalo ke

kwaba bafundi bokuqala. Babesabele kubizo lukaMoya Oyingcwele ekushumayeleni kukaYohane umBhaptizi. Ngoku bave ilizwi leTitshala yasezulwini. Ukukhanya

kwezulu kwathululwa phezu kwemfundiso yeziBhalo zeTestamente eNdala. Imixholo yenyaniso emacala maninzi yavela inokukhanya okutsha.”—Ellen G. White, Ulangazelelo Lwamaphakade, iph. 139.

Lulonke ucinezelo kwiVangeli kaYohane lujonge ukutyhila ukuba uYesu ungubani, ukuze ezi ndaba zilungileyo zikwazi ukwabelwa ihlabathi.

`Kungaziphi iindlela athe uKristu, kunye nokholo lwakho kuKristu, wabuguqula ubomi bakho? Zeziphi ezinye iinguquko obungathanda ukuzibona zisenzeka?`