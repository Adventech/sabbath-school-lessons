---
title:  Ubungqina BukaYise [KaYesu]
date:   06/11/2024
---

IVangeli kaYohane iqala ngokuthetha ngoLizwi (logos) njengonoThixo; oko kuthi, ukuba noThixo uYise (Yohane 1:1). Xa uLizwi eba yinyama, uMoya wangqina ngoYesu ngokuhlala phezu kwaKhe ekubhaptizweni (Yohane 1:32–34). Kanti kunjalo, noYise wangqina ngoYesu ngexesha lolungiselelo lwaKhe emhlabeni.

`Funda Yohane 5:36–38. Uthini uYesu ngoYise?`

UYesu uhlanganisa uYise nemisebenzi nemimangaliso awayenzayo. Ukutsho kwacaca kakhulu ukuba uYise wamthuma nokuba wangqina ngaYe.

`Funda Mateyu 3:17, Mateyu 17:5, Marko 1:1l, noLuka 3:22 (bona: naku-2 Pet. 1:17, 18). UThini uYise ngoYesu?`

Ekubhaptizweni kukaYesu, uYise noMoya Bahlangana noNyana ekuphawuleni esi siganeko sibalulekileyo: ukuqala kolungiselelo lukaYesu. UYise waxela ukuba uYesu unguNyana waKhe oyintanda akholisiweyo kakuhle nguYe. Kanti ke, ngexesha elibalulekileyo kulungiselelo lukaKristu, uYise uyaphinda athethe, ngoku njengoko kubhaliwe eVangelini kaYohane.

Izinto zazifikelele kuvuthondaba ngemihla yokugqibela yolo lungiselelo. Iinkokeli zenkolo, zingakwazi ukumnqanda (bona: Yohane 12:19), zamfuna efile, ngoku ngaphezulu kunangaphambili. Izihlwele zaziphuphuma luvuyo ngaye, ngakumbi njengoko babe baninzi ngakumbi nangakumbi abantu, abeva ubungqina kwabo bambonayo evusa uLazaro kwabafileyo (Yohane 12:17, 18), beqala ukulandela uYesu. Kanti namaGrike, awayelapho embiyozweni, afuna ukumbona uYesu.

Ngeli xesha, ekusabeleni kumazwi kaYesu akuYohane 12:28, “ ‘Bawo, lizukise igama laKho’ ” (NKJV), uYIse waphinda wathetha esezulwini, “ ‘Ndilizukisile, ndaye ndiya kulizukisa kwakhona’ ” (Yohane 12:28, ESV).

Njengoko sesibonile, Ilixa lokuzukiswa kukaYesu ngumnqamlezo. Kungoko, ubungqina bukaYIse ngoYesu busalatha kumbingelelo omkhulu weMvana kaThixo ngenxa yezono zehlabathi. Buluvuthondaba lolungiselelo lwaKhe lwasemhlabeni. Ukufa kwaKhe endaweni yethu kwahlawula isohlwayo esipheleleyo sazo zonke izono zethu, kwathi kuYe, ngokholo, asabuye sijongane neso sohlwayo thina ngokwethu.