---
title:  Nanko UMntu!
date:   16/12/2024
---

`Funda Yohane 18:38–19:5. UPilato wazama njani ukuboyisela abantu ukuba bacele ukukhululwa kukaYesu?`

UPilato akazange ayilindele impendulo kuYesu ngokubhekisele kwinyaniso. Endaweni yoko, wabuyela emva ukuya kuzama ukoyisela abantu. Ngokuxoxa nabo endaweni yokuba asuke amyeke akhululeke, uPilato wazibeka endaweni ebucayi. Iinkokeli zenkolo zaqonda ukuba zinakho ukuyisebenza irhuluneli ngesihlwele.

UPilato ubhekisa kwisiko lokukhulula ibanjwa ngePasika ngokubuza ukuba abantu bafuna akhulule “ukumkani wamaYuda” na. Okumangalisayo, nokunempoxo kakhulu, abantu bacela ukukhululelwa ilungu leqela lezihange elaligama linguBharabha kunoYesu omsulwa.

Ngoku kwaqala ukugculelwa nokuphoxwa kukaYesu. Amasoldati amaRoma enza isithsaba sameva, amambathisa ngengubo emfusa, amana esiza amkhahlele ngokumgculela esithi ungukumkani wamaYuda. Olu hlobo lokukhahlela [lokubulisa] lwamasoldati lwalusakufana nendlela yokubingelela ukumkani, kodwa apha lwenziwa kuhlekiswa.

Ngokudlala ngemfesane yabantu, uPilato ungathi ufuna indlela ethile yokumkhulula uYesu. Umzisa phandle uYesu ethwele isithsaba sameva enengubo emfusa. Umboniso, angathethanga ngawo uYohane, umbonisa uYesu ekwimpahla yokumkani yokugculela, ibe irhuluneli Ibiza abantu isithi, “ ‘Mboneni umntu!’ ” (Yohane 19:5, ESV). Oku kumkhumbuza umfundi ngamazwi kaYohane umBhaptizi kuYohane 1:29, ESV, “ ‘Bonani, iMvana kaThixo, esusa isono sehlabathi!’ ” Yimpoxo le yokuba irhuluneli yomhedeni iveze uMesiya evathe isinxibo sobukhosi phambi kukaIsrayeli.

Sekunjalo, njengoko uYohane 19:6–16 ebonisa, isihlwele sifune ukuba uYesu abethelelwe, ngenxa yebango laKhe lokuba unguNyana kaThixo. Oku kwamoyikisa uPilato ofuna ngakumbi ukulungiselela ukukhululwa kukaYesu. Zona iinkokeli zagqiba ngesiphelo sikaYesu ngokubanga ukuba ukukhululwa kwaKhe kuya kuba kukuchasana noKesare. Ziyazi ukuba ukuthembeka kukaPilato kuKesare kuya kuthetha ukuba akangeke akwazi ukukhulula umntu obanga kwaeso sikhundla. Iinkokeli zithi azinaye omnye ukumkani ngaphandle kukaKesare. Ngoko ke, intiyo yazo enzulu ngakuYesu yayingaphezu kokufuna ubuzwe bazo. Ukuzikhulula kulo Yesu, zazilungele nokuncama amabango okuzimela, geqe, kwesizwe.

`Indlela eyoyikisa ngayo—umlawuli womhedeni ufuna ukukhulula uYesu lo gama iinkokeli zasemoyeni zesizwe, ebezimele ukuba zimazile [uYesu] zazimfuna ebethelelwe endaweni yoko! Sifundo sini esizifumanela sona thina koku?`