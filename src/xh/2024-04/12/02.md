---
title:  Iyintoni Inyaniso?
date:   15/12/2024
---

KuYohane 18:28–32, akunikwanga zonke iinkcukacha zokuthethwa kwetyala likaYesu. Kuqwalaselwe kuYesu oziswe phambi kukaPilato.

`Funda Yohane 18:33–38. UPilato noYesu bathetha ngantoni?`

Irhuluneli imbuzile uYesu ukuba ungukumkani wamaYuda na (Yohane 18:33). Kokokuqala kuthethwa ngesi sihlonipho kodwa akuyi kuba kokokugqibela. UYesu uyambuza uPilato ukuba ukubuza oku kuphuma kuye na okanye abanye bathe unguye [ukumkani]. Umbuzo waKhe ubhukuqa iitafile kwirhuluneli, ide izibuze ukuba iyamqonda na lowo ithetha naye. Umfundi sele esazi ukuba uYesu unguye uKumkani. Kazi iya kwazi na yona irhuluneli?

UPilato uphendule ngowakhe umbuzo: “ ‘Kanene, mna ndingumYuda na? Luhlanga lwakowenu nababingeleli abakhulu abakunikeleyo kum; wenze ntoni na?’ ” (Yohane 18:35). Yayikukuphepha, okumile ekucaphukeni ekupheleni kokwetyisa umbuzo kaYesu. Yayilinyathelo lokuqala lerhuluneli ukusuka enyanisweni, ukuvumela ikratshi liyivale ingqiqo yayo.

UYesu uphendula athi ubukumkani baKhe asibubo obeli hlabathi (Yohane 18:36). UPilato uyazifumanela ukuba uYesu akakubangi ukuba ngukumkani (Yohane 18:37). Oku kukhokelela kwinkcazo kaYesu ebalulekileyo yokuba wazalelwa ukuthwala ubungqina ngenyaniso nokuba wonke umntu “ ‘wenyaniso’ ” uyaliva ilizwi laKhe (Yohane 18:37).

UPilato ngoko uyabuza, “ ‘Iyintoni inyaniso?’ ” (Yohane 18:38). Phofu akalindeli mpendulo. Endaweni yoko, uphuma phandle ukuzama ukusindisa uYesu kwisihlwele.

Inyaniso ingumxholo kwiVangeli kaYohane. njengeLizwi elingunaphakade (logos, Yohane 1:1–5), uYesu ukuKukhanya neNyaniso. Konke oku kuchasene nobumnyama nemposiso. Uzele lubabalo nenyaniso (Yohane 1:14). Ubabalo nenyaniso lweza ngaYe. (Yohane 1:17). UYohane umBhaptizi wathwala ubungqina ngenyaniso (Yohane 5:33). UYesu waqinisekisa ukuba uYise “uyinyaniso” (Yohane 7:28). UYesu ngokwaKhe wayiva inyaniso kuYise (Yohane 8:40). UYesu u“yindlela, inyaniso, nobomi” (Yohane 14:6). ILizwi likaThixo [inyaniso] (Yohane 17:17). Enawo njalo umbuzo, uPilato waliphosa ithuba lakhe lokuyazi inyaniso ngenxa yekratshi lakhe, izigqibo zakhe zangaphambili, nocinezelo olwaluphezu kwakhe.

`Uyibona njani ingcamango yokuba uYesu uyiNyaniso?`