---
title:  Ingcwaba Elingenanto
date:   18/12/2024
---

`Funda Yohane 20:1–7. Kubaluleke ngantoni kuthi oku kuzotywe kwezi ndima?`

UYesu wafa limkile ilanga ngoLwesihlanu emva kwemini wavuka ekuseni ngeCawa. Ngenxa yokuba iSabatha yayisondele ngexesha wayengcwatywa (Yohane 19:42), inkqubo yomngcwabo yenziwa ngokungxama yaza ayagqitywa. Nokuba babemthanda kangakanani uYesu, abalandeli baKhe bagcina imini yeSabatha abaya engcwabeni (thelekisa noMarko 16:1, Luka 23:56). Emva kweSabatha, iqela labafazi lazisa ubulawu engcwabeni ngentsasa yangeCawa. Into eyabothusayo, ilitye laliqengqiwe lasuka, laye ingcwaba lingenamntu.

UMariya waseMagadala wayengomnye wabo bezayo kwakusasa engcwabeni. Wabaleka waya kuxelela uPetros noYohane oko wakubonayo. Amadoda amabini abaleka ayakufika apho. UYohane wamshiya uPetros wafika kuqala. Wathoba phantsi, wakhangela ngaphakathi wayibona impahla yelinen awayegqunywe ngayo uYesu ithe geqe phaya. Akazange yena angene [engcwabeni].

UPetros, yena, wangena ngaphakathi wayibona impahla yelinen ilele apho. Wabona nokuba ilaphu lobuso elalisentloko kuYesu, kodwa lalingahlangenanga nezinye iimpahla. Lalisongwe labekelwa bucala.

`Funda Yohane 20:8–10. Yintoni intsingiselo yokusongwa kwelaphu lobuso?`

Emva kokuba uPetros engenile engcwabeni, walandela noYohane, naye wangena. UYohane 20:8 uthi naye wangena, wabona, wakholwa. Kungani ukuba ukubona iimpahla zengcwaba zilele apho nesigqubuthelo sobuso silele ngokwahlukeneyo, sisongiwe, kumenze uYohane akholwe ukuba uYesu uvukile ekufeni?

Ukuphendula lo mbuzo, kunyanzelekile ukucamngca ukuba kwakutheni ukuze ingcwaba lingabi namntu, zisuka nje. Eyona mpendulo efaneleke kakhulu yengabaphangi bamangcwaba. Noko kunjalo, le mpendulo iyasilela ngenxa yezizathu ezithathu. Kuqala, uMateyu usixelela ukuba ingcwaba lalilindiwe (Mat. 27:62– 66), into eyenza ukuba kungalindeleki ukuphangwa kwengcwaba. Okwesibini, abaphangi bamangcwaba bakholisa ukuba izinto ezixabisekileyo, hayi imizimba ebolayo. Okwesithathu, abaphangi bamangcwaba bangxamile abazisongi iimpahla zengcwaba. Akumangalisi, ke ngoko, ukuba, xa uYohane ebona ilaphu lobuso lisongiwe, wakholwa ukuba uYesu wavuka kwabafileyo.