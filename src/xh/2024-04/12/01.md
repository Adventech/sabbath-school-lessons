---
title:  'Ilixa Lokuzukiswa: UMnqamlezo NoVuko'
date:   14/12/2024
---

### Fundela le Veki
Yohane 18:33–19:5; Yohane 19:17–22; Yohane 19:25–27; Luka 2:34, 35; Yohane 20:1–18; 1 Kor. 15:12–20.

> <p>Indima Yenkumbulo</p>
> “Wathi ke uPilato kuye, Hina ke, ungukumkani na wena? Waphendula uYesu wathi, Nawe uthi ndingukumkani. Mna ndizalelwe oku; ndizele oku ehlabathini, ukuze ndiyingqinele inyaniso. Bonke abangabenyaniso bayaliva ilizwi lam’ ” (Yohane 18:37).

Kubethelelwa nokuvuka kukaYesu luvuthondaba lweVangeli kaYohane. Izahluko ezilishumi zokuqala zithabathe phantse iminyaka emithathu enesiqingatha; izahluko 11–20, kwelinye icala, zithabathe kwisithuba seveki enye ukuya kwezimbini.

IiVangeli ezine zikubeka ukufa kukaYesu ngeendlela ezahlukeneyo. Nangona iingxelo zazo zidibene, elowo umbhali ucinezela iingongoma ezizizitshixo ezithi ngokukodwa zihambelane nemixholo yeVangeli yakhe. UMateyu ucinezela ukuzaliseka kwesiBhalo; uMarko ucinezela ukuhambelana phakathi kokubhaptizwa kukaYesu nomnqamlezo; aze uLuka aqwalasele emnqamlezweni njengokuphilisa nosindiso (ibali lesela emnqamlezweni).

Kanti ke yena uYohane uwubeka umnqamlezo njengothweswa isithsaba uYesu, ngakumbi ewuqamangele kwingcamango yelixa [iyure], ekuthethwe ngalo amaxesha amaninzi kuyo yonke incwadi (Yohane 7:30, Yohane 8:20, Yohane 12:27). Le ngcamango yothweso okanye yokuhlaliswa etroneni ingumfanekiso obumpoxo njengoko ukubethelelwa emnqamlezweni kwakuyeyona ndlela embi nelihlazo yokufa eyayisetyenziswa ngamaRoma. Le mpikiswano yalatha kubunzulu bobumpoxo uYohane abunikayo” UYesu ufa ngehlazo, kodwa, kwangelo xesha linye, kukubekwa etroneni okumzukisayo njengoMsindisi.

_*Funda: Isifundo sale Veki Ulungiselela ISabatha kaDisemba 21._