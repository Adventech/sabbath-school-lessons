---
title:  Iintliziyo Ezilukhuni
date:   02/10/2024
---

Imiqondiso, izimanga, nemimangaliso, zona ngokwazo ezo zinto, azibonisi ukuba zenziwe nguThixo. Kanti ke, kwelinye icala, xa zizezikaThixo, kuyingozi ukuzikhanyela.

`Funda Yohane 5:10–16. Zithini izifundo esinokuzifumana kubulukhuni obumangalisayo beentliziyo zeenkokeli zenkolo ngokubhekiselele kuYesu nemimangaliso awayesanda kuyenza?`

Xa uYesu wayeveza kula ndoda ukuba ngubani owayiphilisayo, kwangoko la ndoda yaxelela iinkokeli zenkolo ukuba yayinguYesu. Omnye ebengacinga ukuba lixesha elo lokudumisa uThixo, kodwa endaweni yoko, iinkokeli “zamtshuthisa uYesu . . . zafuna ukumbulala; ngokuba wayesenza ezo zinto ngeSabatha” (Yohane 5:16, NKJV).

Ukuphilisa ngeSabatha kwakuvumelekile kuphela kwiimeko ezingxamisekileyo. Le ndoda yayingumlwelwe ama-38 yeminyaka; ngokoke, ukuphiliswa kwayo kwaye kungeyonto ingxame kangako. Kanti ke, nasemva koko, yayiyintoni eyenza ukuba ide ithwale umandlalo wayo? Omnye ebengacinga ukuba ubani onamandla avela kuThixo ukuba enze umangaliso onjalo wayenokwazi ukuba kuvumelekile ukuluthwala ukhuko lwakho ugoduke ngomhla weSabatha. Ngokucacileyo, uYesu wayefuna ukubatsalela enzulwini yeenyaniso zeBhayibhile, ngaphaya kwemigaqo nemithetho eyenziwe ngumntu eyayisithi kwezinye iindawo iyifuthanisele inkolo eyinyaniso.

`Ezinye zezi ngxelo zisifundisa ntoni ngendlela abafikelela ngayo kubulukhuni basemoyeni abantu, nokuba sebubungakanani ubungqina ababufumanayo? (Yohane 9:1–16; Marko 3:22, 23; Mat. 12:9–14).`

Kwenzeka njani ukuba ezi nkokeli zenkolo zibe zimfama kangaka? Impendulo, mhlawumbi, ingathi kwakungenxa yeentliziyo zazo ezonakeleyo, inkolo yazo yobuxoki yokuba uMesiya wayeza kuzihlangula eRoma ngeli xesha, kunye nokuthanda kwazo igunya nokuswela ukuziyekela kuThixo. Konke oku kwazenza ukuba ziyale inyaniso eyayimi phambi kwazo.

`Funda Yohane 5:38–42. Walumkisa wathini uYesu? Yintoni esingayiFunda: kula mazwi? Oko kukuthi, yintoni enokuba ilapha kuthi esenza singaziboni iinyaniso esidinga ukuzazi siziphile ebomini bethu?`