---
title:  Imiqondiso Eyalatha Indlela
date:   28/09/2024
---

### Fundela le Veki
IYohane 2:1–11; Yohane 4:46–54; Yohane 5:1–16; Marko 3:22, 23; Mat. 12:9–14; Yohane 5:16–47.

> <p>Indima Yenkumbulo</p>
> “Mininzi ke okunene neminye imiqondiso awayenzayo uYesu emehlweni abafundi baKhe, engabhalwanga kuyo le ncwadi; kodwa le ibhalelwe ukuze nikholwe ukuba uYesu unguye uKristu, uNyana kaThixo, nokuze nithi, nikholwa, nibe nabo ubomi egameni laKhe” (Yohane 20:30, 31).

Kwakutheni ukuze uYohane abhale iVangeli yakhe? Ingaba wayezama ukucinezela imimangaliso kaYesu? Okanye ukucinezela imfundiso ethile kaYesu? Sithini isizathu sokubhala kwakhe oko wakubhalayo?

Phantsi kwamandla nempembelelo kaMoya Oyingcwele, uYohane uyachaza ukuba kutheni. Uyaxela ukuba, nangona zininzi ezinye izinto engezazibhaliwe ngobomi bukaKristu (Yohane 21:25), amabali awaqukileyo abhalwa ukuze “nikholwe ukuba uYesu unguye uKristu, uNyana kaThixo, nokuze nithi, nikholwa, nibe nabo ubomi egameni laKhe” (Yohane 20:31, NKJV).

Kule veki siza kuqwalasela kuYohane eminye yemimangaliso kaYesu yasekuqaleni—kususela ekuguquleni kwaKhe amanzi awenze iwayini emtshatweni, ukubuyisela impilo kunyana womnye umntu owayegula kakhulu, ukuphiliswa kwendoda equleni laseBhethesda.

UYohane uyibiza le mimangaliso ngokuthi yi”miqondiso.” Akathethi ngento efana nemiqondiso yasesitratweni, kodwa ngesiganeko esingummangaliso esalatha phambili kokuqinisekileyo okunzulu: kuYesu njengoMesiya. Kuzo zonke ezi ngxelo, sibona imizekeliso yabantu abasabela ngokholo. Kanti ke, imizekelo yabo iyasimema nathi ukuba senze ngokunjalo.

_*Funda: Isifundo sale Veki Ulungiselela ISabatha kaOktobha 5._