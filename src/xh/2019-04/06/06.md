---
title:  Uvuyo lukaYehova
date:  08/08/2019
---

“Uvuyo lukaYehova ligwiba lenu” (Neh. 8:10) isebenza njengesikhumbuzo sokuba yintando kaThixo ukuba sigcobe sonwabele ubomi. Ngaphezu kwezinto zonke, asilulo nje naluphi uhlobo lovuyo, kodwa luvuyo lokuba simazi uThixo nenyaniso yothando lwaKhe. Uchulumanco kuThixo, ukulunga kwaKhe, nokuvuya ngenxa yazo zonke izinto uThixo asibonelele ngazo yinto ekufuneka sizamele ukuyenza imihla ngemihla. Ngaphezu koko, ukuchulumanca kuThixo kusinika amandla okujongana nosuku nokumelana nento eza kuthi.

`Funda uNehemiya 8: 13-18. Kwenzeka ntoni apha, yaye isixelela ntoni ngabantu neenkokheli zabo ngeli xesha?`

Ngosuku olulandelayo iinkokheli zeza ku-Ezra ukuze zifunde ngakumbi encwadini kaThixo. Eli nyathelo laboniswa ziinkokheli labonakalalisa ulangazelelo lwazo lokukhokelela uluntu kuThixo. Zaziqonda ukuba ukukhokhela abantu ngendlela eyiyo akunakwenzeka ukuba zona azimquqeli uThixo kwaye zifune ulwazi kuYe.

`Funda uLevitikus 23:39–43. AmaSirayeli ayalelwa ukuba enze ntoni, yaye kwakutheni?`

Qaphela ukuba kuNehemiya 8:15, iindima zisingisele kwinto yokuba oko babekwenza bakwenza ngokoko “kubhaliweyo.” Sibona apha omnye umzekelo wendlela ababefuna ngayo ngokuzimiseleyo ukuthobela iLizwi likaThixo, okokuqala ngenxa yokuba emva kwamashumi eminyaka besekuthinjweni basifundile isifundo sabo ngokungathobeli. Kanjalo, kwezindima zikuLevitikus kwakufuneka babhiyozele isidlo nokuba “nigcobe phambi koYehova uThixo wenu iintsuku ezisixhenxe” (Lev. 23:40). Ngamanye amazwi, logama bekhumbula izenzo zikaThixo zenceba nobabalo nosindiso, abantu kwakufuneka bavuyele oko uYehova abenzele kona.

`Cinga ngoko sikunikiweyo ngoYesu, owayefuziselwe kwizidlo zonke zikaSirayeli wamandulo. Singafunda njani ukuvuya eNkosini nkqu nakwizilingo ezinzima nezibuhlungu? Kutheni, ngokukodwa ngala maxesha, kubalulekile kuthi ukuba senze ngolo hlobo?`