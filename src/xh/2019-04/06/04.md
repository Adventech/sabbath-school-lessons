---
title:  Ukufunda Nokupicotha iLizwi
date:  06/08/2019
---

`Funda uNehemiya 8:4–8. Kwenziwa njani ukufundwa koMyalelo?`

Kwakukho amaqela amabini e-13 la madoda awema no-Ezra ngexesha lokufunda. Iqela lokuqala le-13(Neh. 8:4) lanceda ukufunda iLizwi likaThixo, laza elesibini iqela le-13 (Neh. 8:7) lanceda ukuqiqa izahluko. Asilwazi ngendlela olwasebenza ngayo oluhlelo kwampengempenge; noko kunjalo, amadoda wayencedisa ukufunda inokuba abamba iTorah (amacwecwe esiHebhere ayesinda edinga ukutyhilwa ngabanye) kanjalo efunda kuyo ngokuyimpumelelo, bephumzana abafundi. Ngenxa yokuba babefunda ukusuka kusasa ukuya emini emaqanda, bafumana indlela yokufikelela kumntu wonke kule ndawo yembutho. Amabinzana “beqononondisa” nelithi “bakuqonda ukulesa oko” (Neh. 8:8) asingisele ekupicotheni okanye ekuguqulweni kwezahluko. Zombini zingenzeka kule imeko. Abantu bavela eBhabheli, apho bebephila iminyaka emininzi, kwaye ulwimi oluphambili pha yayisisi-Arami.  Ngoko ke, ukuva ukufundwa kwesiHebhere kwakungenakubalula ukuqondwa kwabaninzi, ngokukodwa izizukulwana ezisakhulayo. Kwangaxesha nye, abafundi beBhayibhile bangazuza kwingcaciso okanye uhlalutyo. Ukushumayela nengcaciso zenza indima iphile kwaye inyanzele abaphulaphuli ukuba bazithethele ulwazi ngokunokwabo.

`Funda iZenzo 8:26–38. Kwenzeka ntoni apha efana noko kwakusenzeka eYerusalem kwiindima ezingentla? Zifundo zini ezilapha ezilungele thina?`

NjengamaProtestante, siyakuqonda ukuba mntu ngamnye kumakholwa kufuneka alazi iLizwi likaThixo ngokunokwakhe, kwanokuba akufuneki samkele ngokumfamekileyo ilizwi elingelomnye kwinyaniso yeBhayibhile, nokuba sebenegunya kangakananina. Kwangaxesha nye, ngubani ongakhange asikeleleke kukuba kubekho bani unceda ukucacisa intsingiselo yeendima? Kufuneka, ngamnye kuthi, siyazi into esikholelwa kuyo ngokunokwethu, kodwa akuthethi ukuba, ngamaxa athile, asinakukhanyiseleka ziimfundiso zabanye.