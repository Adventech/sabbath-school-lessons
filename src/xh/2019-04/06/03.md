---
title:  Ukufunda noKuva uMyalelo
date:  05/08/2019
---

U-Ezra “wawuzisa uMyalelo” phambi kwebandla ukuba awufunde. Wabafundela ntoni? Kuphela iMithetho eliShumi eyiphindaphinda isiqingatha semini? Ukusingisela kwincwadi yoMyalelo kufuneka kuqondwe njengeencwadi ezintlanu zikaMoses, iGenesis ukuya kuma kwiDeteronomi, nezaziwa njengeTorah ngesiHebhere. Igama “umyalelo,” ngoko, libandakanya kuphela inxalenye yoko kwakuqukwe kokukufunda; kuyakubangcono ukuyiguqula “njengeemfundiso.” Ziimfundiso zikaThixo ezisenza siyazi indlela emasiyihambe ukuze singaphulukani nomgomo. Xa u-Ezra wayefunda, abantu beva ngembali yabo njengabantu bakaThixo, ukuqalela endalweni ukusa kwixesha likaYoshuwa. Ngamabali, iingoma, imibongo, iintsikelelo, nemiyalelo, bakhunjuzwa ngeenzima zabo ekulandeleni uThixo nokuthembeka kukaThixo kubo. I-Torah iquka “umthetho,” kodwa ingaphezu koko; ibandakanya imbali yabantu bakaThixo kwaye ityhila ngokukodwa inkokhelo kaThixo. Ngenxa yoko ke, yabanika abantu iingcambu nokuzazi kwabo.

`Funda uNehemiya 8:3; Duteronomi 4:1; 6:3, 4; Yoshuwa 1:9; Ndumiso 1:2; Mizekeliso 19:20; Hezekile 37:4; noMateyu 17:5. Ezi vesi zisifundisa ntoni ngendlela emasinxibelelane ngayo neLizwi likaThixo?`

Ukuba abantu balangazelele ukuliva iLizwi likaThixo kungenzeka ukuba kwabangelwa kukufunda nokufundisa kuka-Ezra iLizwi susela ukufika kwakhe eYerusalem kwiminyaka eli-13 ngaphambili. Wayezinikele emsebenzini kaThixo kwaye ezimisele ekwenzeni umehluko. ILizwi likaThixo laba yinto yokwenyani ebantwini logama beqhubekeka ukuliva ku-Ezra. Ngenxa yoko, bazigqibela engqondweni ukuba beve baphulaphule kuba babenomdla wokuva oko kuvela kuThixo. Ngoko ke, kwesi siganeko, beza kwiTorah ngentlonelo nomnqweno wokufunda.  Ukuzifutha eLizwini kudala ulangazelelo olunzulu lukaThixo ebomini bethu.

`Unxibelelana njani neLizwi likaThixo? Oko kukuthi, nangona ubanga ukuba uyalikholelwa, elo bango libonakaliswa njani ebomini bakho, ngendlela ofuna ngayo ukuthobela oko likufundisayo? Ubuyakuphila ngokwahluke njani ukuba ubangayithobeli iBhayibhile?`