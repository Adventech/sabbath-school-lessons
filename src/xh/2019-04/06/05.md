---
title:  Ukusabela KwaBantu
date:  07/08/2019
---

Xa u-Ezra etyhila iLizwi likaThixo, iTorah yesiHebhere, abantu bayaphakama. Phambi kokuba u-Ezra afunde, ubonga uThixo. Emva kokufunda kwakhe, abantu baphendula ngo“Amen, Amen!” (Neh. 8:5, 6) ngazwi-nye bephakamisela izandla zabo ezulwini. Emva koko bathoba iintloko zabo baqubuda ubuso babo bebubhekise emhlabeni.

`Funda uNehemiya 8:9–12. Kwakutheni ukuze iinkokheli zixelele abantu ukuba bengenzi “sijwili okanye balile”?`

“Kwaza, kwiminyaka esemva, xa umthetho kaThixo wawufundwa eYerusalem kubathinjwa ababuya eBhabheli, abantu belila ngenxa yezikreqo zabo, kwathethwa lamazwi anemfesane: “Musani ukwenza sijwili.... Yiyani, nidle amanqatha, nisele izinto ezinencasa, nise isabelo kwabangalungiselwanga nto; ngokuba le mini ingcwele kwiNkosi yethu. Musani ukuba buhlungu; ngokuba uvuyo lukaYehova ligwiba lenu.’ Nehemiah 8:9, 10.”—Ellen G. White, The Ministry of Healing, p. 281.  Logama abantu babephulaphule amazwi kaThixo, bafikelwa kukuba nesono kwabo baqalisa ukulila. Xa uThixo ezityhila kuthi size siqalise ukuqonda ukuba uThixo uzaliswe luthando, ukulunga, inceba, nokuthembeka, ukungafaneleki kwethu nokusilela kwethu ukuba yile nto kufuneka sibe yiyo ziba sekuqala. Ukubona ubungcwele bukaThixo ngeLizwi laKhe kusibangela sibone ububi bethu ekukhanyeni okutsha. Oku kuziqonda kwabangela abantu bakaSirayeli ukuba balile benze isijwili, kodwa kwafuneka bangabi buhlungu, “ngokuba uvuyo lukaYehova ligwiba lenu” (Neh. 8:10). Ngamanye amazwi, naphakathi kweziphoso zabo, babenako ukuthembela kumandla kaThixo.   Olu kanjalo yayilusuku olukhethekileyo, usuku olungcwele, isiDlo samaXilongo (Rosh Hashanah), apho ukuqupha kwamaxilongo kwakubonisa ukubaluleka kokulungela “kwentliziyo” umgwebo kaYehova (iMini yoCamagusho, eyayibhiyozelwa ngosuku lwe-10th kwinyanga engu-Tishri). Ukuvuthelwa kwamaxilongo kwakubonisa ukubizelwa ukuma phambi koThixo uguquke. Ngenxa yokuba imini le yayicwangciselwe ukukhumbuza abantu ukuba babuyele kuThixo, ukulila nokwenza isijwili kuyaqondokala. Kodwa iinkokheli zabakhumbuza ukuba ukuguquka kwabo, uThixo ubavile, ngenxa yoko ke yayilixesha lokuvuyela uxolelo lukaThixo.

`Kufuneka isixelele ntoni ngendlela isono esibi ngayo de sabeka uYesu emnqamlezweni njengendlela ekuphela kwayo yokusombulula ingxaki yesono nokusinika ithemba?`