---
title:  AbaLevi Emasimini
date:  09/09/2019
---

`Funda uNehemiya 13:10–14. Yintoni azama ukuyinyanga uNehemiya apha?`

Iimvumi, abagcini-sango, nezinye izicaka zetempile kwafuneka babuyele emva ekusebenzeni amasimi abo ukuze bondle iintsapho zabo, kuba umsebenzi kaThixo wawungaxhaswa. Yonke inkqubo yezishumi neminikelo eyayimiselwe ngenyameko ngeyona ndlela yayiphanzile ngoku. UNehemiya kwafuneka aqale ekuqala. Isenzo sokukhupha yonke into egumbini sibonisa inkxalabo.

“Yayingahlanjelwanga nje kuphela itempile, koko neminikelo yayisetyenziswe gwenxa. Oku kwathambekela ekutyhafiseni izinwe zabantu. Babephulukene nenzondelelo nobushushu babo, yaye babemathidala ukuhlawula izishumi zabo. Iindyebo zendlu kaYehova zaxhaswa kakubi; uninzi lweemvumi nabanye ababesebenza kwinkonzo yetempile, bengafumani nkxaso yaneleyo, bawushiya umsebenzi ukuya kusebenza kwezinye indawo.”—Ellen G. White, Prophets and Kings, p. 670.

Kunika umdla ukubona ukuba onke amaYuda ahlanganisana kwakhona aza akwakha oko bekutshatyalalisiwe. Abantu babe ngakwicala likaNehemiya ukuchasa uTobhiya no-Eliyashibhi, kuba inoba baqonda ukuba uNehemiya wenza konke awayenako ukukwenza esenzela abantu. Ukongeza, uNehemiya wanikezela izikhundla zolawulo lomhlaba wetempile kumadoda awayewabona njengathembakeleyo nanyanisekileyo. Anikwa umsebenzi wokuqokelela izishumi neminikelo, owokuqiniseka ukuba iimpahla zigcinwa kakuhle, nowokusasaza imithombo kubantu abaselungelweni loko. Ngamanye amazwi, uNehemiya wafika wasiphula nengcambu inkqubo eyonakeleyo yobunkokheli ngaxesha nye.  Nangona uNehemiya wayenyule amadoda athembakeleyo kwinkqubo yetempile, uMbingeleli oMkhulu ongcolileyo, u-Eliyashibhi, zange aphulukane nesikhundla sakhe, kuba sasidluliselwe kumnombo ka-Aron. Umsebenzi wakhe etempileni makube waqhwaleliswa ngamanyathelo kaNehemiya okunyula abanye phezu kwemisebenzi engeminye yoMbingeleli oMkhulu, kodwa noko kunjalo wayesenguMbingeleli oMkhulu.

`UNehemiya wathandaza, “Ndikhumbule, Thixo wam, ngenxa yoko; musa ukuzicima iinceba zam, endizenzileyo endlwini kaThixo wam, nasezigxineni zayo!” (Neh. 13:14, NKJV). Yintoni le yayinobuntu ngeyona ndlela ngalo mthandazo?`