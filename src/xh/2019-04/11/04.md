---
title:  Izishumi neMinikelo
date:  10/09/2019
---

Iinguqu zikaNehemiya zeenkonzo zetempile zaziquka ukumiselwa kwezishumi neminikelo.

`Funda iNumeri 18:21–24; Malaki 3:10; Mateyu 23:23; 1 Korinte 9:7–14; 2 Korinte 9:6–8; namaHebhere 7:1, 2. Ezi ndima zisifundisa ntoni ngokubaluleka kwezishumi neminikelo, hayi nje kuphela kwinkonzo yetempile, kodwa nanamhlanje ngokunjalo?`

Ngaphandle kokuqokelelwa kwezishumi neminikelo itempile yayingakwazi ukusebenza. Ukuyekwa kwezishumi, iinkonzo etempileni zaphasalaka, yaza yonke inkqubo yonqulo yasemngciphekweni. Ngenxa yokuba abasebenzi-tempileni bayokukhangela eminye imisebenzi ukondla iintsapho zabo, zange bakwazi ukugxila ekukhathaleleni itempile. Ngenxa yoko, ukunqulwa kukaThixo kwancipha.

“Inkqubo yezishumi intle kusulungeko layo. Ubulungisa bayo sibubona kwibango layo elilinganayo kwesityebi nakwihlwempu. Ngokwendlela uThixo asinike ngayo ukusebenzisa ubuncwane baKhe, nathi kufuneka sibuyisele kuYe isishumi.  “Xa uThixo ebiza isishumi (Mal. 3:10), akenzi sicelo sambulelo okanye isisa. Nangona umbulelo kufuneka uyinxalenye yako konke ukuzibika kwethu kuThixo, sibuyisa isishumi kuba uThixo eyalele. Isishumi sesikaYehova, kwaye uyacela ukuba sisibuyisele kuYe.”—Seventh-day Adventists Believe . . . (2nd ed.) (Boise, Idaho: Pacific Press ® Publishing Association, 2005), p. 304.

Njengokuba kwenzekayo kwitempile kaSirayeli, nelethu ibandla lingaphasalaka ngaphandle kwenkxaso yezishumi neminikelo yamalungu. Iinkonzo zebandla lethu ngeze zasebenza ngaphandle kwabantu abahlawulelwa ukuchitha ixesha kulungiselelo olusemgangathweni, ucwangciso, kunye nokuphathwa kwebandla likaThixo. Unqulo lukaThixo nalo lungancipha ngokomgangatho. Okubaluleke ngakumbi, ngaphandle kwezishumi neminikelo uvangelo lungafadalala.

Ukongeza, sibuyisa izishumi kuba uThixo wayiseka le nkqubo eLizwini laKhe. Kukho amaxesha apho uThixo kungafuneki acacise isizathu sokumisela kwaKhe into. Ulindele ukuba sithembe ukuba uyalawula. Kufuneka siphande sazi ngendlela le nkqubo esebenza ngayo, kodwa emva koko siyinikele ezandleni zaKhe.

`Kutheni ukubuyisa isishumi kubaluleke kangaka kubomi bethu basemoyeni, kukwa ngumlinganiselo wendlela yokuthemba kwethu uThixo?`