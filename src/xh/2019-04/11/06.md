---
title:  Babengenjenjalo na Ooyihlo?
date:  12/09/2019
---

Inzondelelo kaNehemiya yomhla weSabatha iyancomeka. UNehemiya waba nevudu kakhulu ngokugcinwa kakuhle kweSabatha kangangokuba wathembisa “ngokubasa isandla” abarhwebi bezinye intlanga. Ngamanye amazwi, ngewayengenelele ngokunokwakhe ukuba wayebabhaqe esixekweni okanye ngasemasangweni ngeSabatha kwakhona. Njengebamba wayenoxanduva lwasemthethweni ukuqinisekisa ukuba lo myalelo ugcinwa kakuhle.

“Ngokungankwantyiyo uNehemiya wabakhalimela ngokungananzi kwabo umsebenzi. ‘Yintoni na le nto imbi kangaka niyenzayo, niwuhlambelayo umhla weSabatha?’ wabanga kabukhali ngelitshoyo. ‘Babengenjenjalo na ooyihlo, waza uThixo wethu wasifikisela thina nalo mzi bonke obo bubi? Ke nina nongeza ukuvutha komsindo kuSirayeli, niyihlambela nje iSabatha.’ Emva koko wanikezela umyalelo wokuba ‘kwakuba lungcwalazi phakathi kwamasango aseYerusalem phambi kweSabatha,’ mawavalwe, angavulwa de iSabatha idlule; kwaye enengqiniseko ngakumbi kubakhonzi bakhe kunabo banokonyulwa ngabathetheli baseYerusalem, wabamisa emasangweni ukuqinisekisa ukuba imiyalelo yakhe iyanyanzeliswa.”—Ellen G. White, Prophets and Kings, pp. 671, 672.

Isilumkiso sikaNehemiya ngokuhlanjelwa kweSabatha kunye nezinye izilumkiso ezingokuyaphula, kukhangeleka ngathi zihlokome kuwo onke amaphakade de kwakuthi ga ngexesha likaYesu. Siyazi ukuba, amaxesha eGospile athe gqolo ukubonisa uYesu esokolisana neenkokheli zezenkolo ngendlela eyiyo yokugcina iSabatha.

`Funda uMateyu 12:1–8, Marko 3:1–6, Luka 6:6–11, noYohane 5:5–16. Yayiyintoni umba apha, yaye ukuqonda imbali kaSirayeli wamandulo kunceda njani ukuchaza unobangelo wokuqhambuka kwempikiswano?`

Kwinzondelelo yabo, noba yayigqwethekile, yokuqinisekisa ukuba iSabatha “ayihlanjelwa,” ezi nkokheli zazibhakaxa de zatyhola uYesu, “iNkosi yeSabatha” (Luke 6:5), ngokuyaphula. Thethani ngokubaxa into elungileyo! Impoxo kukuba logama uninzi lwalamadoda lwalubonakalisa ukukhathalela kakhulu umthetho, azishiya “ezona ndawo zinzima” zaloo mthetho: “umgwebo nenceba nokholo” (Mat. 23:23).

`Singakulumkela njani, njengeziqu, nanjengebandla, ukuba singaphindi kwa loo mpazamo eyenziwa ngala madoda, nokuba kukwiSabatha okanye kukwenye into esikholelwa ukuba ibalulekile kwinkolo?`