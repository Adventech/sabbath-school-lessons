---
title:  Umthandazo kaNehemiya
date:  08/07/2019
---

`Funda umthandazo kaNehemiya ofumaneka kuNehemiya 1:5-11. Zeziphi izakhelo ezohlukeneyo zomthandazo? Kutheni eziquka naye emthandazweni njengabo banobutyala?`

* (1.) Thixo umkhulu unenceba (Neh. 1:5).
    * (2.) Ndibazele indlebe (Neh. 1:6).
        * (3.) Imvumo-zono (Neh. 1:6, 7).
            * (4.) Khumbula izithembiso zakho (Neh. 1:8, 9).
        * (3.) Usikhulule (Neh. 1:10).
    * (2.) Ndibazele indlebe (Neh. 1:11).
* (1.) Thixo bonelela ngempumelelo nenceba (Neh. 1:11).

Umthandazo kaNehemiya yintlanganisela emnandi exela ubukhulu bukaThixo, izono zabo, uze uqukumbele ngesikhalo soncedo. Lo mthandazo ufana nomthandazo kaDaniyeli kuDaniyeli 9, kwaye kungenzeka ukuba uNehemiya wayesazana nalo mthandazo. Kuyaphawuleka ukuba uNehemiya akaqali ngesikhalo soncedo, koko uqala adandalazise inyaniso yokuba ungubani uThixo, Mkhulu uyoYikeka. Kanjalo uthi thakanca ukuba uThixo uyawugcina umnqophiso wakhe yaye unenceba kwabo bamthandayo, ngokungathi uyamkhumbuza uThixo ukuba ubesoloko ethembakele akanakukwazi ukuba yenye into ngoku.

Lo mthandazo wakheke ngendlela eyodwa (eboniswe ngasentla) egxile kwivesi 8, apho uNehemiya achaza izithembiso zikaThixo. UNehemiya uthi: “Khumbula!’ Ngamanye amazwi: Khumbula, Thixo, ukuba uthembisile ukuba uyakusithi saa xa singathembekanga kodwa kanjalo uthembisile ukuba uyakusibuyisa ze ubuyisele yonke into. Ngenxa yokuba yenzekile eyokuqala, ngoku lixesha lokuba uzalisekise enye le kuba sibuyela kuWe. UNehemiya akoyiki ukubanga amadinga kaThixo nokukhumbuza uThixo ngawo. Endaweni yoko, uThixo uyonwatyiswa kukulungela kwethu ukubanga amadinga aKhe. Ufuna sikholelwe kuwo ze ngalo ndlela siwankqangaze kuYe. Ngokuthetha oko uThixo asithembise kona, singomelezeka kwisigqibo sethu sokuthemba lo madinga, ngokukodwa xa konke kukhangeleka kumfiliba.

`Zeziphi ezinye zezithembiso zikaThixo onokuzibangela zona kanye ngoku? Kutheni le nto kubalulekile ukuba ungancami nakanye ukubanga ezo zithembiso? (Kakade, xa uncama, kusala ntoni?)`