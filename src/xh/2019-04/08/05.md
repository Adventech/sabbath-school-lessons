---
title:  Izithembiso
date:  21/08/2019
---

`Funda uNehemiya 10:30–39. Zeziphi izinto ezine amaSirayeli athembisa ukuzenza njengenxalenye yomnqophiso ohlaziyiweyo?`

Abantu bathembisa oku kulandelayo:

1. Akho kwendiselana (akho kutshata nomntu ozakukhokelela omnye kunqulo-zithixo);
2. Ukugcinwa okuyinene kweSabatha (akho ziphazamiso eziza ngenxa yorhwebelwano);
3. Ukucinywa kwamatyala nokugcinwa komnyaka weSabatha ukukhathalela amahlwempu nokuwanika inkululeko;
4. Ukuxhasa itempile ngokwasezimalini, iinkonzo zayo, nabasebenzi ngokuzisa iintlahlela, amazibulo, nesishumi, ngalo ndlela kuqinisekiswa ukuqhubukeka konqulo lokwenene. Ezi zithembiso zithathu zinento yokwenza nobudlelane nabantu (umtshato nokucinywa kwamatyala) noThixo (iSabatha), logama esi sokugqibela (Neh. 10:32–39) sijongene nemiqathango yetempile.

Umgomo webandla yayikukubonakalisa ukuba lizinikele emnqophisweni, ngenxa yoko lizakumisela iindlela eziphathekayo zokwakha ubudlelane babo noThixo nabanye abantu. Nokuba babengazokusoloko bewugcina ngokugqibeleleyo umnqophiso, babeqonda ukuba imikhwa nezenzo ezilungileyo zizakuphembelela ingomso. Ukuba uhlanga lakwaSirayeli lalizakuchankcatha kwindlela elungileyo, kwakuzakufuneka bamisele izenzo nemikhwa elungelelene nendawo abafuna ukuba kuyo. Ukuba babefuna ukuqhogana noThixo, ngoko ke ukwenza iSabatha ibaluleke nokukhathalela itempile yayingamanyathelo abalulekileyo aya kwelo cala.   Ngelishwa, zange bazigcine kakuhle izithembiso zabo, njengoko kubonakalisiwe kwizahluko zokugqibela zikaNehemiya. Noko kunjalo, nokuba asimntu wonke owazigcinayo, abanye okanye abantu abaninzi bazigcina. Ngoncedo lukaThixo nokujolisa ingqalelo yethu kuYe, sinokuvelisa imikhwa elungileyo size sihlale kumendo othe tye.

`“Ngokusetyenziswa okukuko kwentando, inguqu epheleleyo ingenziwa ebomini bakho. Ngokunikela intando yakho kuKristu, uzayamanisa negunya elingaphezu kwazo zonke izilawuli namagunya. Uyakuba namandla avela ngasentla ukubamba nkqi, uze ngokuzinikela rhoqo kuThixo wenziwe ukwazi ukuphila ubomi obutsha, Kanye ubomi bokholo.”—Ellen G. White, Steps to Christ, p. 48. Yintoni ekubambileyo ekubeni namava oku kubhalwe apha?`