---
title:  Izifundo Ezivela Kwizolo
date:  13/08/2019
---

`Nehemiya 9:9–22. Esi sigaba somthandazo sahluke ngantoni kwesi sokuqala isigaba?`

Umthandazo uguquka ukusuka ekubongeni uThixo ngenxa yokuthembeka kwaKhe ukuya kukhankanya ukungathembeki okuphikisanayo kwamaSirayeli kumava awo aseYiputa nasentlango. Udandalazisa zonke izinto ezohlukeneyo uThixo awazinika amaSirayeli; kodwa ngelishwa indlela abasabela ngayo “oobawo” kwezo zipho yaba likratshi, iinkani, nokungananzi izenzo zikaThixo ezinemfesane phakathi kwabo.  Ukuvuma ukusilela kobuntu nokungabi nakuzinikela ngokupheleleyo kuThixo linyathelo elibalulekileyo kuvumo-sono nenguquko. Kwaye nangona ezi ndima zithetha ngabantu abangasekhoyo phakathi kwethu, akukho mntu unokuphika ukuba mntu ngamnye kuthi unengxaki nalo miba.

Eneneni, naku apho igospile ingena khona kuthi nakubo ngokunjalo. Ukuvuma izono kwethu akusisindisi; kuphela lidini likaKristu endaweni yethu elikwenzayo oko. Ukuvuma izono, kunye nenguquko, kubalulekile ekuqondeni kwethu ukuba kufuneka sigwetyelwe ngoKristu kuphela. “Xa ngenguquko nokholo sisamkela uKristu njengoMsindisi wethu, iNkosi ixolela izono zethu, ize icime isohlwayo ebesimiselwe ukwaphulwa komthetho. Umoni emva koko uma phambi koThixo njengomntu olilungisa; uyathandwa liZulu, aze ngoMoya abe nobudlelane noYise noNyana.”—Ellen G. White, Selected Messages, book 3, p. 191.

Kwangaxesha nye, ngenxa yokuba ububele baKhe busibangela sivume izono zethu siguquke kuzo, kufuneka sizimisele ngamandla kaThixo ukuzishiya kanjalo.  Isiphetho kukuba uSirayeli ube nenkani, uThixo yena ebenothando. Ukukhangela ngemva koko uThixo wakwenzela uhlanga lwakaSirayeli kwakhumbuza abantu ukuba kuba uThixo ebenzele lukhulu kwixa elidlulileyo, uzakuqhubekeka ukubakhathalela nakwixa langoku nakwixa elizayo. Yiyo lo nto kwakubalulekile ebantwini ukuba basoloko bekhumbula indlela uThixo enze ngayo kwimbali yabo. Besakuyilibala, kuxa babesiba senkathazweni.

`Cinga emva ngamaxesha apho wawuqinisekile ukuba uThixo uyasebenza ebomini bakho. Ungazirhutyela njani intuthuzelo koko ngokunokwakho xa uphinda uqubisana neenzima? Ungafunda njani ngcono ukuthemba ububele bukaThixo nangamaxesha apho uziva utyhafe mpela, uphoxakele, usoyika ingomso?`