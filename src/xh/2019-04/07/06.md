---
title:  Ukubonga nesiCelo
date:  15/08/2019
---

`Funda uNehemiya 9:32–38. Yintoni ingqalelo yesishwankathelo somthandazo wovumo-zono?`

Kwakhona lo mthandazo ubonga uThixo ngobuyena baKhe: mkhulu, ligorha, nowoyikekayo, ogcina umnqophiso nenceba. Bakhangeleka benyanisekile ekuvumeni kwabo ukulunga kukaThixo kubo. Bazisa kanjalo isicelo esikwimo yokwenza umnqophiso noThixo, ekutyatyadulwe kuso kwisahluko 10. Yintoni isicelo sabo? “Kaloku, Thixo wethu, omkhulu, oligorha, owoyikekayo, ogcina umnqophiso nenceba, mayingabi ncinane phambi kwakho yonke indiniso esiyifumeneyo thina (Neh. 9:32).

Ibandla kufuneka linike imbeko kookumkani abangentla kwalo. Ingcinezelo evela nkalo zonke ithwaxa iqaqobana lamaSirayeli, yaye bakruqukile yiyo. Kufuneke banyamezele ugonyamelo emva kolunye, kwaye banethemba lokukhululwa. Okunika umdla, bazibiza “abakhonzi.” Emva kokudandalazisa ukungakholwa kohlanga lwabo, baphetha bezibiza ngelogama. Abakhonzi, eneneni, bathobela abo babalawulayo. Ukusetyenziswa kweligama, ngoko, kubonisa ukuba badinga ukuthobela iNkosi ngeendlela abo bebengaphambi kwabo abangazenzanga. Oku kuxela ulangazelelo lwabo lokuthembeka kuYehova nemithetho yaKhe. Yaye, njengabakhonzi bakaThixo, bayamcela ukuba angenelele endaweni yabo.

Ibandla lika-Ezra noNehemiya liwachaza amava alo ngoku “njengembandezelo enkulu” (Neh. 9:37), enokuthelekiswa nokubandezeleka akungcamlayo amaSirayeli eYiputa Neh. 9:9). Umthandazo wabo ubonga uThixo ngokubona ukubandezeleka kwabo eYiputa hayi ukungakunanzi. Ibandla ngoku licela uThixo angenelele njengoko wenzayo ngaphambili, nangona bengakufanele oko, kuba akukho noba abemnye-ookumkani, abathetheli, ababingeleli okanye abaprofeti, okanye oobawo-othe wathembeka. Ngalo ndlela, bangqiyama kubabalo nenceba kaThixo kubo, hayi kwiziqu zabo okanye imisebenzi yamanyange abo, ngamathemba okuba iNkosi izakungenelela ngenxa yabo.

`Funda amaRoma 5:6–8. Ezi ndima ziyibonakalalisa njani into amaSirayeli ayeyicela kuThixo? Ntuthuzelo ni esinokuzitsalela yona koko amaSirayeli ayekucela noko kwakuthethwa nguPawulos kumaRoma?`