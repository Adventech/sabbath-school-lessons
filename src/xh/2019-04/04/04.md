---
title:  Ukumiswa Komsebenzi
date:  23/07/2019
---

`Zenza ntoni “iintshaba” ku-Ezra 4:6-24 ukuze zimise umsebenzi eYerusalem?`

“Abantu belozwe” babhala iincwadi zezimangalo ngakumaYuda nomsebenzi wawo zisiya kuDariyo (Ezra 5 no-6), emva koko ku-Xerxes (Ahaswerosi) ngokunjalo naku-Artashashta. Babesenza konke okusemandleni kubo ukumisa umsebenzi oseYerusalem. Abantu beentlanga ezibangqongileyo babanga ngelithi ukuba isixeko sakhiwe, ukumkani uzakuphulukana nolawulo kuso kuba iYerusalem ibisoloko iyindawo yovukelo-mbuso neyingxaki kwixa elidlulileyo. Ngeliswha, uKumkani u-Artashashta waphenjelelelwa ekukholelweni ukuba amaYuda ayesakha kuphela kuba ayefuna uzimele-geqe wawo aze ngalo ndlela axhokonxe imfazwe. Wamisela ukuba umsebenzi uyekwe, baza abantu bathumela umkhosi ukuya kuthintela ukwakhiwa kwesixeko. Le ndlela inetshova yawumisa umsebenzi kaThixo.

`Funda u-Ezra 4:23, 24. Kwakutheni ukuze amaYuda ayeke ukwakha? Ayengazi ukuba uThixo ufuna asakhe isixeko? Yintoni eyaba ngumqobo?`

Kuyabonakala ukuba abaYuda ayeqonda ukuba uThixo uwabizele ekwakheni isixeko netempile, kodwa ngenxa yenkcaso emandla, ayesoyika. Mhlawumbi bazithethelela ngezinto ezifana nokuba “Makube ungoku akaloxesha lifanelekileyo,” okanye “Ukuba ngokwenene oku koko uThixo ebefuna sikwenze, ngebonelele ngendlela,” okanye “Mhlawumbi bekungafanelanga sibuyile kwasekuqala.” Xa inkcaso isiba ngumqobo endleleni yokwenza oko sikholelwa ukuba uThixo usibizele ukuba sikwenze, sinesimbo sokubuza nokuthandabuza inkokhelo kaThixo. Siyakwazi ukuziqinisekisa ngokulula ukuba senze impazamo. Uloyiko lungazilimaza iingqondo zethu, zize iingcinga zethu ziguqukele ekuphelelweni lithemba nakubu-athalala endaweni yokugxila kumandla kaThixo.

`Ukhe wanamava ento efana nale, waqiniseka ukuba uThixo ukubizele ekwenzeni into, ize, ugutyungelwe ngamathandabuzo xa izinto zisiba nzima? (Cinga, umzekelo, ngoYohane umBhaptizi.) Ufunde ntoni kulo mava?`