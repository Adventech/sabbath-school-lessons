---
title:  Umyalelo ka-Artashashta
date:  03/07/2019
---

`Funda u-Ezra 7:11–28. Yayiyintoni imiqathango yomyalelo kakumkani? Kutheni le nto le miyalelo yayibalulekile kubantu bakaSirayeli?`

Umyalelo ka-Artashashta ufana nomyalelo wokuqala kaKoreshi. Ukumkani ucebisa wonke umntu onentumekelelo, ngokukodwa kwabo beminombo yobubingeleli, ukuba baye eYersusalem. Nangona ngokwamaxwebhu embali eMurashu, inkoliso yamaYuda yaye kamva yasala ePersi (njengoko kubonakalisiwe kwibali lika-Estere), kwakukho abo babelinde ithuba lokuqala ubomi obutsha kwilizwe lokuzalwa lookhokho babo. Ukumkani watsolisa inkoliso yeentetho zakhe kubagcini-ndyebo bommandla ophesheya komlambo i-Efrata.

Abagcini-ndyebo kwakufuneka banike u-Ezra yonke into ayidingayo ukulungisa isixeko “nokuhombisa indlu kaYehova” (Ezra 7:27). Ekugqibeleni, ukumkani wayalela u-Ezra ukuba aqinisekise ukugcinwa ngokusesikweni koMthetho kaThixo, ngokunjalo kunye nomthetho welizwe, ngokumisela inkqubo yowiso-mthetho. Ucwangco nolungelelwano eziyakuveliswa ngulo mthetho ziinkalo ezibalulekileyo zalo naluphi uluntu. Ngaphezu koko, ikumkani yenza ukuba kube lula ku-Ezra nakumaSirayeli ukubuyisa ilizwe lokuzalwa kwabo. Ingaba inkxalabo kakumkani ngokwakhiwa kwesixeko netempile ibonakalalisa ukuba wakholwa kuThixo ka-Ezra? U-Artashashta umbiza uThixo, “uThixo kaSirayeli, okhaya liseYerusalem” (Ezra 7:15). La magama asetyenziswa ngukumkani ngoThixo kaSirayeli abonisa ukuba wambona uYehova njengomnye uthixo wasekuhlaleni owayedinga ukungxengxezwa ngezipho. Wayengafuni lo thixo wasekuhlaleni aqumbele yena noonyana bakhe (Ezra 7:23). Ukongeza, kufuneka siqaphele ukuba u-457 b.c. ikwa ngunyaka wokuvukela kweYiputa ulawulo lwamaPersi; ngoko ke, kungenzeka ukuba izenzo ezikhululekileyo zikakumkani zazilungiselelwe ukuzuza intembeko kwiphondo lakwaYuda.   Ngelishwa, nangona ikumkani yayinoqhagamshelwano no-Ezra noNehemiya, oko akuzange kumenze ikholwa kuThixo. Ubuncinane akho nto kwezi ndima ebonakalisa ukuba waba lilo, nto leyo ebonisa ukuba uThixo angasebenzisa abantu abangaguqukanga ukwenza intando yaKhe emhlabeni.

`Nkqu naphakathi kwentlungu nokubulaleka okungako, singafunda njani ukuthemba ubungangamsha bukaThixo phezu kwehlabathi, njengoko kubonakele apha?`