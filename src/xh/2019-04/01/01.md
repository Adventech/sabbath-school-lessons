---
title:  'Ukuqonda iMbali: UZerubhabeli no-Ezra'
date:  29/06/2019
---

### Fundela Isifundo Sale Veki
Yer. 25:11, 12; Dan. 9:1, 2; Ezra 4:1–7; Isa. 55:8, 9; Ezra 7:1–28.

> <p>Indima Yenkumbulo</p>
> “ ‘Utsho uKoreshi ukumkani wasePersi, ukuthi, zonke izikumkani zehlabathi uzinike mna uYehova, uThixo wamazulu. Yena undiyalele ukuba ndimakhele indlu eYerusalem, ekwaYuda.’ ” (Ezra 1:2).

Kwimibhalo kaYeremiya, uThixo wathembisa ukuba abantu baKhe bakubuyela ekhaya emva kweminyaka engama-70 yokuthinjwa kwaseBhabheli. UKumkani uKoreshi waba sisixhobo sikaThixo ukuvumela oku kugoduka ukuba kwenzeke. Ethanjiswe nguThixo (Isa. 45:1) uKoreshi wamisela umthetho malunga no-538 b.c., okhulula abantu bakaThixo ukuba babuyele elizweni labo nokuba bayokwakha kwakhona itempile.    YayinguThixo (hayi uKoreshi) owathi ngokuphathelele kwiYerusalem: “ ‘Mayakhiwe,’ nangetempile, ‘Mayisekwe’ ” (Isa. 44:28). UThixo waba yingqiniseko yokuba iYerusalem izakwakhiwa, yaye waxhokonxa intliziyo kaKoreshi ukuba anikezele imvume yokwakhiwa kwetempile.

Kusoloko kukhuthaza, kanjalo, ukubona abantu bakaThixo besabela kakuhle kwizenzo zeNkosi: “Zesuka ke iintloko zezindlu zooyise zakwaYuda, nezakwaBhenjamin, nezababingeleli, nezabaveleli, bonke abo uThixo wawuxhokonxayo umoya wabo, ukuba banyuke, baye kuyakha indlu kaYehova eseYerusalem” (Ezra 1:5). Apha sibona umzekelo wabantu abasabela kakuhle kwizenzo zikaThixo ezinamandla nezinobabalo. Okona kwenza kwethu kungcono ekuqondeni ukuba uThixo ungubani kunye noko akwenzileyo, nasekwazini indlela angenelela ngayo ngothando ngenxa yabantu baKhe.