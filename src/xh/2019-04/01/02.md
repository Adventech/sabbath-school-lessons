---
title:  Ukubuya kokuQala kwabaThinjwa
date:  30/06/2019
---

`Funda uYeremiya 25:11, 12 no-29:10 kunye noDaniyeli 9:1, 2. Kwenzeka nini ukubuya kokuqala kwabathinjwa? Sesiphi isiprofeto esasizalisekiswa kokukubuya?`

INkosi yaphembelela uKoreshi ukuba avumele ukubuya kokuqala, ukuzalisekisa isiprofetho sikaYeremiya seminyaka engama-70. UYeremiya wabhala ukuba ilizwe lakwaYuda lakuba senkangala iminyaka engama-70 phantsi kweBhabheli (oku kwenzeka, ukuqala ngo 606/605 b.c. ukuya ku-537/536 b.c.), kodwa ngoko uThixo uyakuvula iingcango ukuba abathinjwa bagoduke. Ngethuba uDaniyeli wayefunda imibhalo kaYeremiya, waqaphela ukuba lifikile ixesha lokokubuyiswa ekwakuthenjisiwe. KuDaniyeli 9, uDaniyeli ukhathazekile kuba iminyaka engama-70 yayiseyiphela kungekho nguqu ibonakalayo, nobukumkani obutsha bamaPersi babusebungene elulawulweni. Wahlupheka wabhekisa kuThixo, ecela inceba nokuzalisekiswa kwamadinga. Kwakwesisahluko sinye (Dan. 9:24-27), uThixo waqinisekisa uDaniyeli ukuba uyayibona yonke into yaye unekamva elicwangcisiweyo, ngoMkhululi oyakufela abantu ukuba acamagushele izono zabo, azise ubulungisa, afezekise nenkqubo yemibingelelo. Ngokuyinene, uThixo wayesithi, “Daniyeli, sukukhathazeka. Kuba uMkhululi wokwenene (uYesu) ngokuqinisekileyo eyakuza, kanjalo ndiyakunithumelela umkhululi wenu ngoku.” Kancinci emva koko, uThixo wachukumisa uKoreshi, ukumkani wamaPersi, ukuba anikezele umyalelo wokukhulula abathinjwa. UThixo usoloko ethembakele kwizithembiso zaKhe (bona kuDaniyeli 10 ngendlela uThixo awangenelela ngayo ukuze aqinisekise ukuphumelela kwabantu baKhe kwilizwe labo.) U-Ezra 1 uchaza ukuvakalisa kukaKumkani uKoreshi ukuba uhlanga lakwaSirayeli lwalukhululekile ukuba lubuyele eYerusalem luyokwakha indlu kaYehova. Lo myalelo wakhutshwa ngaxa lithile phakathi kweminyaka ka-539-537 b.c. UKoreshi akabavumeli nje ukuba bahambe kuphela, koko uyaqinisekisa kanjalo ukuba babuyela nezipho neminikelo, kuquka neezitya zokuqala zetempileni, ezazibiwe nguNebhukadnetsare. Esi siganeko sisikhumbuza ngamaSirayeli eshiya iYiputa kwiminyaka emininzi ngaphambi koku, xa kanjalo uThixo wachukumisa iintliziyo zabantu ukuba babaphe izipho zokwahlukana. Eli qela lokuqala ukubuyela kwaYuda lalinabantu abangama-50,000, elinoba ubukhulu becala laliquka abafazi nabantwana abaphuma kweminye imida.

`Zeziphi ezinye iziprofeto eziyimbali ezizalisekiswe kanye njengoko zazithenjisiwe eLizwini, yaye singaxhamla njani intuthuzelo kuzo yokuba uThixo uyalazi ingomso kwanokuba singazithemba izithembiso zaKhe kuthi?`