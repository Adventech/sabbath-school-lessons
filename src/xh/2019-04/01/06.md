---
title:  Ukubaluleka kweMfundo
date:  04/07/2019
---

`Funda u-Ezra 7:6 no-10. Ezi ndima zisifundisa ntoni ngokubaluleka kwemfundo eyiyo yezenkolo?`

Ukuzinikela ngentliziyo ephelelisileyo kuka-Ezra kuThixo nesigqibo sakhe sokufunda, ukwenza, nokufundisa iLizwi likaThixo (Ezra 7:6, 10) kwamlungiselela ulungiselelo olukhulu kwaSirayeli. Indima yeBhayibhile ichaza ukuba wazinikela ekufundeni, ekwenzeni, nasekufundiseni uMthetho kaYehova. U-Ellen G. White ubonelela ngengcamango ebalulekileyo: “Engowenzala yoonyana baka-Aron, u-Ezra wanikwa uqeqesho lobubingeleli; yaye ukongeza koku wayezuze ufifana lwemibhalo yezazi, oojong’iinkwenkwezi, nezilumko zolawulo lwamaMedi namaPersi. Kodwa zange oneliseke yimeko yakhe yasemoyeni. Wayelangazelela ukuba nolungelelwano olupheleleyo noThixo, wayelangazelela ubulumko bokwenza intando engcwele. Waza ‘intliziyo yakhe wayibhekisa ekuwufuneni umyalelo kaYehova, awenze.’ Ezra 7:10. Oku kwamkhokelela ekuzinikeleni ngenyameko ekufundeni imbali yabantu bakaThixo, njengoko ishicilelwe kwimibhalo yabaprofeti nookumkani. Waphengulula iincwadi zeBhayibhile ezinembali nemibongo ukufunda ukuba kwakutheni ukuze uYehova avumele iYerusalem itshatyalaliswe nabantu baKhe basiwe ekuthinjweni kwilizwe lobuhedeni.”—Prophets and Kings, p. 608.

“Imigudu ka-Ezra yokuvuselela ukufundwa kweziBhalo yanikwa uzinzo ngumsebenzi wakhe ocoselelayo, oxesha-lide wokulondoloza nokwandisa imiBhalo eNgcwele. Waqokelela zonke iikopi zomthetho awaba nako ukuzifumana waza wenza ukuba zishicilelwe ze zisasazwe. Ilizwi elinyulu, elathi landa labekwa ezandleni zabantu abaninzi, lazisa ulwazi olungenakuthekelelwa.”—Page 609.

Qaphela ukuba nangona u-Ezra wayefundile ngeendlela zabahedeni, wabona ukuba azilunganga; yiyo lo nto, wafuna ukuyazi inyaniso kumthombo wenyaniso, owawuliLizwi likaThixo “nomyalelo kaYehova.” Kwafuneka alahle okuninzi kakhulu koko wayekufundile kwiiyunivesiti zelizwe, kuba, ngaphandle kwamathandabuzo, okuninzi koko zazikufundisa kwakungalunganga. Kakade, yintoni elungileyo awayezakuyenzelwa “yimibhalo yezazi noonjong’iinkwenkwezi?”

`Kungaziphi iindlela, nkqu nanamhlanje, ekungafuneka silahle okuninzi kwesikufundiswe ehlabathini?`