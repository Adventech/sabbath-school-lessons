---
title:  Ukubuya kwesiBini kwabaThinjwa
date:  02/07/2019
---

Ku-Ezra 7:1–10 no-8:1–14, sibona ukuba uKumkani u-Ahaswerosi wokuqala uvumela u-Ezra ukuba abuyele eYerusalem (unyaka ngu-457 b.c.) kwaye ahambe naye nabani ofuna ukugoduka. Akukuninzanga okwaziwayo ngobudlelane bukakumkani no-Ezra, okanye u-Ezra wayesebenzela inkundla. U-Ezra 8 udwelisa iintloko zeentsapho zabo ezabuyelayo, eqala ngemfuduko yababingeleli, kulandela ngumnombo wasebukhosini, kuze kugqibele umndilili wabantu abangamaYuda. Zilishumi elinambini iintsapho ezicukulwa ngamagama, nto leyo enika ingcamango yokuba esi sisikhumbuzo sangabom ngezizwe ezilishumi elinambini zakwaSirayeli. Esi sahluko sidwelisa amadoda akuma-1,500, anokuba kumyinge wama-5,000 ukuya ku-6,000 xa bebonke, kuqukwa abafazi nabantwana. Eli yayiligcuntswana kakhulu kuneqela lokuqala elalihambe noZerubhabheli noYoshuwa.

`Funda u-Ezra 7:1–10. Usifundisa ntoni ngo-Ezra?`

U-Ezra ngumbhali onelifa lobubingeleli. Njengombingeleli, uyinzala ka-Aron, umkhuluwa kaMoses, owayengumbingeleli wokuqala wesizwe sakwaSirayeli. Ngenxa yeengxelo ezishicilelwe ku-Ezra, kanjalo nangokwesithethe samaYuda, igama lika-Ezra litshatshele nkqu nanamhla oku. Akwaziwa nokuba u-Ezra wayesebenza njengombhali kwinkundla kaKumkani u-Artashashta; ngoko ke, le nkcazo ka-Ezra njengombhali isingisele kwimisebenzi yakhe yangaphambili okanye izakhono zakhe, aqalisa ukuzisebenzisa emva kokufika kwakhe kwaYuda. Noko kunjalo, makube u-Ezra lo wayesebenzela u-Artashashta kwisikhundla esisondeleyo ukuze ukumkani akwazi ukumthuma njengenkokheli yohambo. Ku-Ezra 7:6 no-10, u-Ezra uchazwa njengombhali okanye utitshala “oyinkunkqele” “nozinikeleyo.” Eli gama “oyinkunkqele” lithetha “ukukhawuleza,” nto leyo ebonisa umntu okhawulezayo ekuqondeni nasekusetyenzisweni kolwazi olusengqondweni. U-Ezra wayenengqondo ekhawulezayo-wayesaziwa ngolwazi nobukrelekrele bengqondo yakhe ngokuphathelele kuMthetho kaThixo. Ngaphezu koko, ukukhetha kukakumkani u-Ezra ukuba abuyisele iqela lamaSirayeli kwaYuda kuchaza ukukhalipha kuka-Ezra nezakhono zobunkokheli.

`Qaphela, u-Ezra walungisa intliziyo yakhe ukuba afune “umyalelo kaYehova” (Ezra 7:10). Singawusebenzisa njani lommiselo kubomi bethu ngoku?`