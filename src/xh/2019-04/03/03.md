---
title:  Ixesha lesiProfeto
date:  15/07/2019
---

Kwisifundo sokuqala kule kota, sifunde ngendlela uThixo awabizela ngayo uZerubhabheli (. 538 b.c.) no-Ezra (457 b.c.) kulungiselelo olulodwa. Kwisifundo sesibini, siqwalasele ubizo lukaThixo kuNehemiya (444 b.c.). Kufuneka siqonde ukuba okukubizwa kwenzeka ngolungelelwano nokwazi kukaThixo ngenxa engaphambili. Umzekelo, uZerubhabheli washukunyiswa nguThixo ukuba enze umsebenzi othile ngokusabela kwisiphelo seminyaka engama-70 yokuthinjwa eyayiprofetwe nguYeremiya.

`Ngowuphi umnyaka u-Ezra awabizelwa ngawo kulungiselelo? Ikwa ngulo nyaka wawisa ngawo umyalelo uKumkani u-Artashashta. Ubaluleke njani lo mnyaka kwisiprofeto? Khangela kuDaniyeli 9:24–27.`

UDaniel 9:25 uthi “kuthabathela ekuphumeni kweli lizwi lokuba ibuyiswe yakhiwe iYerusalem, kuse kumthanjiswa oyinganga, ziiveki ezisixhenxe, ziiveki ezimashumi mathandathu anambini.” Iveki yokugqibela kwesi siprofeto ikhankanywa kwivesi ye 27. Kuba iveki enye iintsuku ezisixhenxe, ngoko ke iveki yesiprofeto yiminyaka esi-7 (Num. 14:34; Hezek. 4:5, 6). Ngenxa yoko, esi siprofeto sithetha ngeeveki ezingama-70, eziyiminyaka engama-490. Umbuzo ekufuneka uphendulwe ngowokuba, Ngowuphi umhla esiqala ngawo esi siprofeto seeveki ezingama-70? Indima ithi kuzakuba sixesheni lokukhutshwa komyalelo wokubuyiswa kwakhiwe iYerusalem.  Iyonke mithathu imiyalelo eyanikezelwayo ngokuphathelele ekubuyisweni kwabantu bakwaYuda. UKoreshi, uDariyo, no-Artashashta bonke banikezela imiyalelo yokubuyiswa. Nokoo kunjalo, kuphela ngulo ovela ku-Artashashta obandakanya inkxalabo yesixeko saseYerusalem ngokwaso, kwaye ngulo myalelo kuphela owayanyaniswa nokubongwa kukaThixo ngenxa yongenelelo lwaKhe (Ezra 7:27, 28).  Sibala ukuqala kwesiprofeto seeveki ezingama-70 ukusuka kunyaka ka-457 b.c., ongunyaka wesixhenxe kaKumkani u-Artashashta I njengoko kukhankanyiswe ku-Ezra 7:7-26. Ukongeza, kuba unyaka ka-457 b.c. ikwa kukuqala kwesiprofeto semihla engama-2,300 kaDaniyeli 8:14 (bona isifundo sangomso), lo myalelo uyindawo yokuqala kwezi ziprofeto zozibini. Iiveki ezingamashumi asixhenxe ziphela ngonyaka ka-34 a.d., olixesha apho ukushunyayelwa kwegospile kwanwenwela kwaza kwaya nakwiiNtlanga (iphawuleka ngokutshutshiswa kwebandla lokuqala nokubulawa kukaStefano). Isiqingatha seveki yokugqibela izaba ngunyaka ka-31 a.d., olixesha lokufa kukaYesu emnqamlezweni.

`Qwalasela kwakhona isiprofeto sikaDaniyeli 9:24-27. Silutyhila njani, ngokuchaneka okumangalisayo, ulungiselelo lukaYesu? Isiprofeto esifana nesi simele ukunceda njani ukuzinzisa ngokuluqilima ukholo lwethu?`