---
title:  Ukubizwa kuka-Ezra noNehemiya
date:  14/07/2019
---

Singatsho ukuthi u-Ezra wonyulelwa izizathu ezohlukeneyo: (1) wayekulungele ukuhamba; (2) wayeyinkokheli; yaye (3) wayengumbhali onobunkunkqele nomntu ofundisayo. Zikhona izizathu ezongezelekileyo esinokuzifumana, kanjalo. Kodwa inye ivesi ethi mhlawumbi ibonakalise ngcono isizathu sokuba u-Ezra anikwe lo msebenzi.

`U-Ezra 7:10 uthini ngo-Ezra? U-Ezra “wayilungisa” okanye “wayibhekisela” njani intliziyo yakhe ekuwufuneni “uMyalelo kaYehova” ukuba awenze?`

Igama elimele “ukulungiselela” okanye “ukubhekisela” ngu-kun kwisiHebhere. Eli gama linokuguqulwa libe “kukulungiselela, ukuma, ukuqina, ukuzinza, ukungashukumi, okanye ukukhuseleka.” Ngoko ke, intsingiselo yokwenene yale ntetho ikhangeleka ithetha ukuba u-Ezra wayimisela ngokuqinileyo intliziyo yakhe okanye wakuzinzisa entliziyweni yakhe ukumfuna uThixo.  Emva kokufika eYerusalem. U-Ezra waba ngumzekelo wento okuyiyo ukuzinikela kuThixo, yaye wafundisa iLizwi likaThixo eYerusalem kangangeminyaka eli-13. Kuye kwakunokukhangeleka ngathi akho mehluko awenzayo kulo minyaka ili-13, kodwa, emva kokugqitywa kweendonga, abantu bamema intlangano-hayi ngoba kukho umntu owabanyanzelayo, kodwa ngenxa yokuba babefuna njalo.ILizwi likaThixo ababeliva ku-Ezra lalimilisele ingcambu.

`Kwakutheni ukuze kunyulwe uNehemiya? Funda uNehemiya 1:1–11.`

UNehemiya wayenentliziyo ethanda uThixo nabantu. Wakhathazeka esakufumanisa ukuba umsebenzi eYerusalem umile. UNehemiya wayenevudu lomsebenzi, kwaye njengo-Ezra, wazibingelela kulo msebenzi. UThixo wayiphendula imithandazo neminqweno yabo. Ngamanye amaxesha siba noluvo lokuba ukuba sithanda into ethile kufuneka ingaveli kuThixo, kuba uThixo uyakusinika kuphela imisebenzi enzima esisenokungafuni ukuyenza. Kodwa ukuba sihamba noThixo, iminqweno yokwenza into esiyithandayo isoloko ivela kuThixo. UThixo ufuna sibe nevudu koko sikwenzela Yena.

`Kungaziphi iindlela othe wangcamla ngazo inyaniso yokuba uThixo ukubizela ekwenzeleni yena izinto ozithandayo?`