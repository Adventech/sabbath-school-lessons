---
title:  Isikhalo Sabantu
date:  28/07/2019
---

`Funda uNehemiya 5:1-5. Kwenzeka ntoni apha? Yintoni le bayikhalazelayo abantu?`

Abantu bamaYuda bakhangeleka bemanyene phantsi kobunkokheli bukaNehemiya ukuchasa uxinzelelo lwangaphandle. Kodwa akukuhlanga ngaphakathi kuhlanga olumelene nentshuntshiso noluzikhusela kwiintlaselo zangaphandle. Nangona inkangeleko yokuqina namalinge amanyeneyo ekuchaseni utshaba ibonakala, uluntu luzintsali ngaphakathi. Iinkokheli nezityebi bezisebenzisela amahlwempu nabasweleyo inzuzo yazo, yaye nemeko ibe maxongo kakhulu kangangokuba iintsapho zikhalela ukuhlangulwa. Ezinye iintsapho zazisithi zazingenako nakuphi ukutya ukuze zondle abantwana bazo; ezinye zinxakama ngelithi ngenxa yendlala zibambise ngemihlaba yabo xa kungoku abananto; ezinye iintsapho zazikhala ngelithi kunyanzeleke ziboleke imali ukurhafa amaPersi nabantwana bazo ngamakhoboka.  Kuyabonakala ukuba oyena menzi-bubi wale ngxaki yindla neentlawulo zerhafu ezabangela iintsapho ezihlwempuzekileyo zifune uncedo kubamelwane bazo.

Urhulumente wamaPersi wayefuna irhafu yeetalente ezingama-350 zesilivere qho ngonyaka kwiphondo lakwaYuda (bona kuNeh. 5:1-5 kwi-Andrew Study Bible, p. 598). Ukuba umntu wayengakwazi ukuhlawula isixa asimiselweyo serhafu, njengesiqhelo usapho lwalubambisa ngomhlaba walo okanye luboleke imali kuqala. Ukuba, noko kunjalo, lwalungakwazi kungenisa mali kunyaka olandelayo, ngoko kwakufuneka lwenze nto ngetyala abanalo ngoku. Njengesiqhelo ubukhoboka bokuhlawula ityala yayi yinto elandelayo. Sebephulukene nomhlaba wabo, ngoku kwakufuneka bathumele umntu kusapho, njengesiqhelo abantwana, ukuba ayokusebenzela umboleki-mali ukuze kuhlawulwe ityala.

Kukho amaxesha ebomini apho sizibona sisenkathazweni ngenxa yemiphumela yezenzo zethu; kakade, kanjalo kukho amaxesha apho siphetha sigula okanye zithwaxwa zezezimali ngenxa yesiphoso esingesosethu. Ibali elingentla libalisa ngexesha apho imigaqo-nkqubo karhulumente yayichana abantu, ikhokhelele kwintlupheko eqatseleyo. Babebambeke kumajikojiko obuhlwempu obendeleyo, kungekho ndlela yakuphuma.

`Kunika umdla kanjani ukuba ngoko, njengangoku, abantu basokoliswa yingcinezelo yezoqoqosho. Myalezo mni ekufuneka siwuthathe kwinyaniso yokuba lo ngumxholo iBhayibhile esoloko iwuvelela?`