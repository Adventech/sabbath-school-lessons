---
title:  Ingcamango Ngakumbi
date:  20/09/2019
---

Ellen G. White, “Reformation,” pp. 669-678, in Prophets and Kings. “Ukukhuthala kumsebenzi onyulwe nguThixo yinxalenye yonqulo lokwenene. Abantu kufuneka bazinqakule iimeko njengezixhobo zikaThixo zokwenza intando yaKhe. Isenzo esikhawulezileyo nesingunqontsonqa ngexesha elifanelekileyo sakuzuza iimpumelelo eziqaqambileyo, logama ukuzilazila nokutyeshela zikhokelela ekusileleni nasekuhlaziseni uThixo. Ukuba iinkokheli ezikumsebenzi wenyaniso azibonakalisi nzondelelo, ukuba azikhathali yaye azinanjongo, ibandla alizokukhathala, lonqene lithande neziyolo; kodwa ukuba zizaliswe yinjongo engcwele yokukhonza uThixo Yena yedwa, abantu bazakumanyana, benethemba, benyamekile.    “Ilizwi likaThixo liyaphuphuma kwiimpikiswano ezibukhali nezitshatsheleyo. Isono nobungcwele zibekwe  kwicala ngalinye, ukuze, ngokubona, sizinxweme kwenye siyamkele enye. Amaphepha achaza intiyo, ubuxoki, namaqhetseba kaSanebhalati noTobhiya, akwachaza ukubekeka, ukuzinikela, nokuzincama kuka-Ezra noNehemiya. Sikhululekile ukuba singalinganisa nayiphi, njengoko sithanda. Iziphumo ezoyikekayo zokwaphula imiyalelo kaThixo ibekwe ngokuphikisanayo neentsikelelo ezizalwa yintobelo. Thina ngokunokwethu kufuneka sigqibe ukuba sizakuthwaxwa yenye okanye sonwabele enye.”—Ellen G. White, Prophets and Kings, p. 676.

**Imibuzo Yengxoxo**

`1. Njengokuba sifunde la mabali, kukhangeleka kucacile ukuba uninzi lwabantu lwalungazinikelanga kuThixo kwasekuqala, nto leyo eyabangela ukuba bakhethe abafazi bobuhedeni. Ngenxa yoko, u-Ezra akabashiyi nje ukuba benze unothanda kodwa uzama ukubakhalimela nokubalungisa enamathemba okuphumeza utshintsho. Ingaba batshintsha ngokwenene, ngoko? Ngokutshintsha indlela yokuziphatha kwabo, ingaba batshintsha ngaphakathi? Ingaba ukuzinikela kwabo kuThixo kwakhula ngokwenene? Bungqina buni bokuba uninzi lwabo zange lutshintshe ngokwenene? Singafunda ntoni kwiimpazamo zabo ngendlela ekubaluleke ngayo ngokwenene ukutshintsha kwentliziyo?`

`2. Zeziphi iindlela esinokunceda ngazo abo basebandleni lethu abasenokuba kanti basokoliswa ziingxaki ezivela kwimitshato yokungalumki?`

`3. Nangona imimiselo kaThixo ingunaphakade kwaye igqibelele, iinkcubeko zahluke kakhulu. Kutheni kufuneka sizigcine engqondweni ezi yantlukwano xa sizama ukusebenzisa imimiselo kaThixo ebomini nakwiimeko zethu?`