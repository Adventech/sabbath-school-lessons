---
title:  Ukwenza kuka-Ezra
date:  18/09/2019
---

`Funda u-Ezra 10. U-Ezra neenkokheli bawusombulula njani umba wokwendiselana?`

Kunye, ibandla xa lilonke lagqiba ekubeni libagxothe abafazi basemzini. Okumangalisayo, nkqu nabo babetshate nabo bavumelana nelicebo, kuphela yangamadoda amane akhankanywe ngegama ku-Ezra 10:15. AmaYuda athembisa ngokugxotha amaqabane awo, kwaye kwathatha iinyanga ezintathu ukuba eli cebo liphunyezwe. Ekugqibeleni, amadoda angama-113 awagxotha amakhosikazi awo (Ezra 10:18–43). Okunika umdla, ivesi yokugqibela (Ezra 10:44) ithi eminye yale mitshato ixubeneyo yayisele inabantwana. Ukugxotha oomama abaphuma kwiintsapho ezinabantwana akukhangeleki kubhadlile okanye kulungile kuthi. Noko kunjalo, kufuneka sikhumbule eli yayilixesha elahlukileyo apho uThixo wayeqala ngokutsha kwakhona ngohlanga lwamaYuda, yaye, ngandlela ithile, bona kunye naYe. Ukulandela uThixo ngokupheleleyo kwakufuna amanyathelo angqongqo. Amazwi atsolileyo asetyenziswe ku-Ezra 10:11, 19 amele “zahluleni” (badal) kunye no“lahlani” (yatza’) akho ndawo asetyenziswe kuyo kwisiBhalo emele uqhawulo-mtshato. U-Ezra wayewazi amagama asetyenziswa rhoqo oqhawulo-mtshato, kodwa wakhetha ukungawasebenzisi. Ngalo ndlela kuyabonakala ukuba u-Ezra zange ayithathe ngokuba isemthethweni le mitshato emva kokuba kuphawuleke ukuba inxamnye nomyalelo weTorah. Ngamanye amazwi, imitshato yabhangiswa kuba yayichasene nomthetho. Inkqubo yaba kukuchithwa kwemitshato engekho mthethweni. Noko kunjalo, asinikwanga nkcukacha ngento eyenzekayo kwabo bafazi nabantwana nefuthe esi senzo esaba nalo ebantwini. Ngokwesithethe selo xesha, abayeni bokuqala kwakufuneka bakhathalele ukuhanjiswa kwabafazi babo bokuqala nabantwana babo. Abafazi ngokwesiqhelo kwakufuneka babuyele kumakhaya ooyise okuzalwa.  Emve kwexesha, noko kunjalo, amanye amadoda angamaYuda aqalisa kwakhona ukutshata abantu abangakholwayo, kwaye mhlawumbi abanye babuyela kubafazi ababebagxothile. Imo yomzuzwana kwesi sisombululo inokukhonjwa kwimvelo yomntu namahla-ndenyuke enjikelezane yethu yokuzibophelela kuThixo. Nkqu nabo bethu bazithatha ngoba bangamakholwa omeleleyo kufuneka bavume ukuba sithubeleze kumathuba okuzinikela kancinane kuThixo xa uhambo lwethu naYe lwalunokuchazwa ngokuchanekileyo njengolungaphelelanga. Ngelishwa, uluntu lusokoliswa kukubeka uThixo kuqala.

`Abe yintoni amava akho ngamaxesha “okuzinikela kancinane kuThixo”? Ufunde ntoni kulo mava?`