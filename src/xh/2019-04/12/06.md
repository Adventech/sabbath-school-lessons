---
title:  Umtshato Kule Mihla
date:  19/09/2019
---

Koko sikubonileyo ku-Ezra noNehemiya ngalo mba wemitshato eyingxube-vange, kucace gca ukuba uThixo uwuthatha ngqongqo umtshato, kwanokuba kufuneka siwuthathe njalo, nathi. Kufuneka siligqale ngomthandazo iqabane esizungula ukulitshata, size sibandakanye uThixo ekwenzeni isigqibo. Kwaye kufuneka sigqibe ekubeni sithembeke kwimimiselo kaThixo, enokusikhusela ekuhluphekeni nasebubini obukhulu.

`Jonga apha indlela uPawulos awayejamelana ngayo nomba apho umKristu wayeneqabane elingakholwayo. Funda ngenyameko ku-1 Korinte 7:10â€“17. Kufuneka siyingene njani imitshato yokunxulumana nabolunye uhlobo namhlanje?`

Kuba singenamyalelo uselubala eBhayibhileni ngento emayenziwe ngemitshato yenkolo engafaniyo, ayoba bubulumko ngeyona ndlela size siphikisane nenjongo yendima nemiqathango yayo ukunokoza ukuba ukwahlukana neqabane elingakholwayo sisisombululo esi siso yaye, ngenxa yale ngxelo ka-Ezra, mayikhuthazwe. Imeko ka-Ezra noNehemiya yaba sisiganeko sexesha elinye kwaye singokwentando kaThixo (Ezra 10:11), ngenxa yokuba ikamva nonqulo lwebandla lonke lakwaSirayeli lwalusemngciphekweni. Babephulukana nokuzazi njengabanquli boThixo ophilileyo.

Siyazi ukuba kwindawo eyayihlala amaYuda eyi-Elephantine kwelaseYiputa (ngexesha lika-Ezra noNehemiya), iinkokheli zavumela imitshato yokuxubana kweentlanga kwaza kungekudala kwavumbuluka inkolo exubeneyo enoYahweh nehlakani lakhe lobuhedeni uthixokazi u-Anat. Ukongeza, umnombo kaMesiya wawusengozini. Ngenxa yoko, esi siganeko sinye masingathathwa njengomqathango wokuqhawula imitshato neentsapho xa ikholwa litshata nomntu ongakholwayo. Endaweni yoko, le ngxelo idandalazisa ixabiso elikhulu uThixo alibeka phezu kokunxulumana nabakholwayo emtshatweni. USathana uvuya agcolode xa siphetha sitshata nomntu ongakhuthazi kuzinikela kuThixo, kuba uyazi ukuba xa omabini amaqabane enenkolo enye, azakomelela kumsebenzi wawo wokuvangelela uThixo kunaxa lilinye elithembakeleyo.

Logama iBhayibhile icebisa phandle ngokuchasene nokunxulumana nabolunye uhlobo emtshatweni (2 Cor. 6:14), sifumana kanjalo izicatshulwa zobabalo ololulelwe abo benze ukhetho olwahlukileyo. UThixo uxhobisa abo batshate abangakholwayo ukuba bathembeke kuThixo nakumaqabane abo. UThixo akasishiyi nkqu naxa sisenza izigqibo ezinxamnye nentando yaKhe, yaye ukuba sicela uncedo kuYe, uyakubonelela ngalo. Oku akuthethi kuthi senza unothanda size sekunjalo silindele uThixo asisikelele, kodwa endaweni yoko xa sisiza kuYe nentswelo kunye nentliziyo ethobekileyo, usoloko esiva. Ngaphandle kobabalo lukaThixo bekungasoze kwabakho ithemba kuye nabani na kuthi, kuba sonke singaboni.