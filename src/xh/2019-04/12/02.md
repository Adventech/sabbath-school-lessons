---
title:  Ukusabela kukaNehemiya
date:  15/09/2019
---

`Funda uNehemiya 13:23–25. Kwenzeka ntoni apha, kwaye siyichaza njani indlela uNehemiya asebala ngayo kule meko?`

Ngenxa yokuba abantwana babengasithethi isi-Aram (ulwimi olwalusetyenziswa ngexesha lokuThinjwa) okanye isiHebhere, babengakwazi kuziqonda iimfundiso zesiBhalo. Le yayiyingxaki yokwenyani, kuba ulwazi lwentyilelo kaThixo ngalo ndlela lwaluzakugqwetheka okanye lunyamalale. Ababhali nababingeleli babeyicacisa ikakhulu ngesi-Aram i-Torah ukuze ukushumayela bakwenze kucace gca ebantwini. Noko kunjalo, ngenxa yokuba oomama babesuka kuma-Amon, ama-Ashdod, namaMowabhi kwaye kwakuxhapheke ukuba babe ngabagcini-bantwana bokuqala, akumangalisi ukuba abantwana babengaluthethi ulwimi looyise nabo.

Ulwimi esiluthethayo luxela indlela esizicinga ngayo iingcamango, kuba sisebenzisa isigama saloo nkcubeko. Ukuphulukana kwabo nolwimi lweBhayibhile kwakuthetha ukuphulukana kwabo nokuzazi okukodwa. Ngenxa yoko, kuNehemiya, zange ibe yinto engaqondakaliyo eyokuba iintsapho zaziphulukana neLizwi likaThixo kuze kulandele uqhagamshelwano lwazo noThixo ophilileyo, iNkosi yamaHebhere.  Iingcaphephe zeBhayibhile zibalula ukuba izenzo zikaNehemiya ikakhulu yayikukuhlaza abantu esidlangalaleni njengenxalenye yezohlwayo ezazimiselwe ngeloo xesha. Xa isithi uNehemiya wabakhalimela wabaqalekisa, akufuneki sicinge ngoNehemiya esebenzisa intetho ekrwada nezithuko, koko endaweni yoko wayebaxelela iziqalekiso zoMnqophiso. UDuteronomi ukhankanya iziqalekiso eziyakwehlela abo bawaphulileyo umnqophiso. Ngokumandla kungenzeka ukuba uNehemiya wakhetha amazwi eBhayibhile ukubaqondisa isenzo sabo esigwenxa nemiphumela yezigqibo zabo eziphuthileyo.

Ukongeza, xa indima isithi uNehemiya “ndabetha amadoda kuwo, ndawadlathula iinwele (Neh. 13:25), endaweni yokubona uNehemiya elugcalagcala esabela ngokuvutha komsindo, kufuneka siphawule ukuba ukubetha kwakuyindlela emiselweyo yokohlwaya esidlangalaleni. Olu hlobo lokuziphatha lwalusetyenziswa kuphela “kwabanye” babo, nto leyo ethetha ukuthi kwiinkokheli ezazibangele okanye zakhuthaza esi simile sitenxileyo. Ezi zenzo kwakufuneka zisebenze njengeendlela zokuhlazwa esidlangalaleni. UNehemiya wayefuna ukuqinisekisa ukuba abantu bayabuqonda ubukhulu bezigqibo zabo neziphumo ezizakulandelana nazo.

`Kufuneka sisabele njani xa sibona ukuba oko sikholelwa kuko kukwenza ububi ebandleni?`