---
title:  Ukukhalima kukaNehemiya
date:  16/09/2019
---

`Funda uNehemiya 13:26, 27. Oku kusibonisa ntoni ngendlela ebaluleke ngayo imbali yeBhayibhile ukusilumkisa ngeengozi zokushenxa kwindlela elungileyo?`

USolomon weyeliselwa nzulu esonweni zizigqibo awazenzayo. Kuyakuba kutsolile ukuthi uSolomon wakubangela ngokwakhe ukuphanza kwakhe ngokungathobeli umyalelo kaThixo kwiikumkani zakwaSirayeli. “Makangazandiseli bafazi, ize ityeke intliziyo yakhe” (Duteronomi 17:17). Ubomi bukaSolomon busetyenziswa njengomzekelo ombi: akazange nje kuphela atshate ngaphezu komfazi omnye, kodwa ngendlela eyodwa, njengoko uNehemiya edandalazisa, wakhetha abafazi ababenganquli Thixo.

`Kutheni uNehemiya wayelungisa ngokukhalimela uhlanga ngokwendiselana nabahedeni? Gen. 6:1–4; Gen. 24:3, 4; Gen. 28:1, 2; Dut. 7:3, 4; no- 2 Kor. 6:14.`

Umyalelo wokungendiselani wawungenanto yakwenza nahlanga koko nonqulo-zithixo. Abantu eBhayibhileni batshata abantu abangengomaSirayeli. UMoses watshata uTsipora, umMidiyanekazi; uBhohazi watshata uRute, umMowabhi. Ndaweni yoko, umba onento yokwenza nokwendiselana neentlanga kule miyalelo usingisele ekutshateni nomntu wenye inkolo okanye ongenankolo. Ingxaki yayikukuba abantu bexesha lika-Ezra noNehemiya zange bakhethe ukutshata abantu abakholwa kuThixo. U- Richard M. Davidson, in Flame of Yahweh (Peabody, Mass.: Hendrickson Publishers, 2007), uthi: “Icebo lomtshato lase-Eden . . . lalifuna ukuxhasana okupheleleyo kwamaqabane amabini ngokwasemoyeni kwangokunjalo nezinye izinto ezixabisekileyo.”—Iphepha 316. Abafazi babahedeni kwelibali zange bakhethe ukululahla unqulo-zithixo. Ngenxa yoko, uNehemiya mhlawumbi waba buhlungu ngaphezu kokucatshukiswa zizigqibo zabantu, kuba oku kuye kwakubonakalisa ukungabi nakuzinikela kwenene kuThixo.  IBhayibhile isinika izicwangciso-nkqubo zezenzo eziyakusigcina sizinzile kuThixo kwaye zilungiselelwe ukugqwesa kolonwabo lwethu. Kwangohlobo olunye, umyalelo wokunxulumana nomntu ofana nawe emtshatweni wawufanele usincede siphile ubomi obungcono kunye nokukhuthaza ukuzinikela ngaxa linye kuThixo.

`Mimiselo mini esinokuyithatha kwezi ngxelo namhlanje enokusinceda sikhusele inkolo yethu kunye naleyo yosapho lwethu?`