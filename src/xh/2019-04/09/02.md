---
title:  UThixo weMbali
date:  25/08/2019
---

`Funda u-Ezra 1:9–11 noDaniyeli 1:1, 2. Ezi ndima zikuDaniyeli zisinceda njani siqonde oko wayesingisele kuko u-Ezra?`

Qaphela indlela ezinikezelwe ngayo iinkcukacha ku-Ezra, logama kuDaniyeli kwaboniswa umfanekiso omkhulu. Zikunye, noko kunjalo, ezi ndima zibonisa ukuba iNkosi iyalawula. “Imbali yeentlanga ithetha nathi namhlanje. Kuhlanga ngalunye nomntu ngamnye uThixo ubeke isikhundla kwicebo laKhe elikhulu. Namhlanje abantu neentlanga bavavanywa ngelothe yokulungelelanisa esesandleni saLowo ungenakuphazama. Bonke ngokhetho lwabo bagqiba isiphelo sabo, kwaye uThixo wongamela konke ngenxa yokuphunyezwa kweenjongo zaKhe.”—Ellen G. White, Prophets and Kings, p. 536.

`Funda uDaniyeli 5. Ezi ndima zisifundisa ntoni ngokugwetywa kukaBeleshatsare?`

IBhabheli yawa ngo-Okthobha, ngo-539 b.c., xa uKoreshi, ukumkani womkhosi wamaMedi namaPersi, wayoyisayo. UBheleshatsare, engqiyame ngokuyimposiso kwiimpumelelo zakhe, ubunewunewu, nodumo, wakratsha kangangokuba waququzelela isidlo esikhulu esingendawo ngobusuku awayezakuphetha ebulawa ngabo. Isandla esingcwele sabhala kudonga lwasebhotwe ukuba imihla yakhe ibaliwe yaye ifikelele esiphelweni. Nangona wayesazi isiphelo nebali lokuguquka kukaKumkani uNebhukadnetsare onamandla, zange asifunde isifundo sakhe. Kusoloko kuyintlekele xa singaphulaphuli izilumkiso zikaThixo singalandeli umyalelo waKhe.  Umprofeti uDaniyeli wayesoloko ekhona, kodwa wayengananzwanga. Xa siphulukana nobungcwele nobukho bukaThixo ebomini, sihamba indlela ephahlwe ngamanzithinzithi, iingxaki, nezihelegu, ethi ekugqibeleni iphelele ekufeni.

`Emva kokubalisa kukumkani ibali likaNebhukadnetsare, uDaniyeli wathi, “Wena ke nyana wakhe, Bheleshatsare, akuyithobanga intliziyo yakho, nakuba ubukwazi oko konke” (Dan. 5:22, NKJV). Singaqiniseka njani ukuba thina, kweyethu imeko, asenzi uhlobo lwempazamo eyenziwa nguBheleshatsare? Inyaniso yomnqamlezo mayisoloko isigcina sithobeke njani phambi koThixo? ays keep us humble before God?`