---
title:  Izilingo, Iimbandezelo, neZint
date:  24/08/2019
---

### Fundela Isifundo Sale Veki
Ezra 1:9–11; Dan. 1:1, 2; Daniyeli 5; Dut. 30:1–6; Ezra 8:1–23; Neh. 11:1, 2; 12:1–26.

> <p>Indima Yenkumbulo</p>
> “Babambelela kubazalwana babo, iingangamsha zabo, bangena esiqalekisweni nasesifungweni sokuhamba ngomyalelo kaThixo, owawiswa ngesandla sikaMoses umkhonzi kaThixo, nokuyigcina nokuyenza yonke imithetho kaYehova iNkosi yethu, namasiko akhe, nemimiselo yakhe” (Nehemiya 10:29).

Sikholisa ukuyitsiba iminombo nemintyangampo emide yezinto eziseBhayibhileni. Kodwa iNkosi yenze zabandakanywa nazo ngesizathu. INkosi yeBhayibhile nguThixo weenkcukacha. Uyaziqaphela iingcombolo, yaye oku kuyasiqinisekisa ukuba asilityalwanga nakanye nguYe.  Le mizekelo imbalwa yeminombo ivakalisa ukuba uThixo wazi konke ngeentsapho zethu, nodweliso lwezinto lusixelela ukuba uThixo uyakhathala nkqu nangoku abanye bangakubona ngathi “akunamsebenzi.” UYesu wathi uThixo ukhathalele oongqatyana kwaye ubala neenwele zethu ezi. “Abathengiswa ngeepeni ezimbini na oongqatyana abahlanu? Ukanti akukho namnye kubo olityelweyo emehlweni kaThixo. Kwaneenwele ezi zentloko yenu zibaliwe zonke; musani ukoyika ngoko, nibagqithile oongqatyana abaninzi nina” (Luke 12:6, 7). UThixo okhathalele ezi nkcukacha usikhathalele nathi ngokunjalo, kwaye uyazazi zonke iinkcukacha zezinto ezisikhathazayo.

Ngoko ke, sinokuba nengqiniseko epheleleyo, sikhulise inkoloseko, size sibe nengqiniseko yokuba iNkosi ikhathalele yonke indawo yobomi bethu. Logama oko kuthuthuzela, njengoko kumele ukuba njalo, kanjalo kufuneka isixelele ukuba kufuneka sikhathalele yonke indawo, nathi.