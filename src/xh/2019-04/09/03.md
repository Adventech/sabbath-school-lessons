---
title:  Kwizixeko Zabo
date:  26/08/2019
---

`Jonga izintlu eziku-Ezra 2 noNehemiya 7. Uqaphela ntoni ngazo?`

Ukuphindwa kuka-Ezra 2 (uluhlu lwabo babuya ekuthinjweni noZerubhabheli noYoshuwa) kuNehemiya 7 kunenjongo. Kwakhona, ezi zintlu zingakhangeleka zikruqula kuthi, kodwa zityhila ingongoma ebalulekileyo, yokuba uThixo uzikhathalele iinkcukacha esisenokungazikhathaleli thina.   Iindonga zaseYerusalem zazisele zigqityiwe ngoku, yaye indima yeBhayibhile ngenjongo ifuna ukubonisa ukuba isizukulwana sokuqala sabafuduki, isizukulwana sika-Ezra noNehemiya, bonke babegalelo elikhulu kule mpumelelo ingaka ukuba nkulu, noxa yayinguThixo yedwa owabanika le mpumelelo. Isizukulwana esikhoyo sakhela phezu kwempumelelo yeso sangaphambili, nangona umsebenzi wawunzima, uzaliswe yimiqobo, kwaye ungazange ugqitywe kwangoko njengoko babenqwena. Ubunkokheli buka-Ezra noNehemiya babuxabisekile, kodwa nabantu ngokunjalo bawenza umsebenzi wabo. Qela ngalinye elazibandakanye nemisebenzi eyohlukeneyo lasebenza ngamaxesha ohlukeneyo, kodwa iziphumo zatsala umdla. Isiqalo (Ezra 2) sidityaniswe nesiphelo (Nehemiah 7), yaye zange yakhiwe nje kuphela itempile yesibini, koko neYerusalem yabunjwa ngokutsha yaza yamiswa ngendlela eyiyo.

`Funda uNehemia 7:73. Isifundisa ntoni ngendlela abaphumelela ngayo kulangazelelo lwabo lokwenza intando kaThixo?`

“Oonyana bakaSirayeli besemizini yakomawabo.” Ngendlela ezininzi, konke ukubuya nokwakha ngokutsha kwakumangalisa. Abantu abethi kwiminyaka emininzi ngaphambili isixeko sabo sadilizwa, itempile yabo yatshatyalaliswa, nelizwe labo lonakaliswa ngoku babuyele kwelolizwe linye nakwesosixeko sinye kwaye babesakha kwakhona yonke into, nkqu netempile. Inoba kwakukhangeleka kungummangaliso kubo nakwabo babangqongileyo, ngokunjalo. Konke, noko kunjalo, kwakuhamba ngokwentando nezithembiso zikaThixo.

`Yintoni ebomini bakho kanye ngoku enokukhangeleka ingathembisi, kodwa noko kunjalo, usathembele eNkosini ukuba ikuweze?`