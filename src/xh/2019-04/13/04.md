---
title:  Inkalipho nokuXhobisa
date:  24/09/2019
---

`Funda uNehemiya 4:7–23. Kungaziphi iindlela awathi uNehemiya wabonisa ukukhalipha? Yintoni eyamnika esi sibindi?`

UNehemiya waachasa iintshaba zabo, ezazizama ukugrogrisa amaYuda. UNehemiya wasabela ngokuthabatha amanyathelo okuba abantu balungele ukulwa. UNehemiya zange avele athi, “Kulungile, Thixo, yenza konke.” Endaweni yoko, wathi abantu mabenze indima yabo. Bathabatha amakrele nezinye izixhobo logama ngaxesha nye besebenza ukwakha udonga. AmaYuda, phantsi kobunkokheli bukaNehemiya, zange akrwaqeliswe luloyiko koko ngesibindi aqubula izixhobo zokuzikhusela. UNehemiya wabakhuthaza abantu, wakholelwa kubo, wasebenza ngabo, waza wabanika uxanduva lokwenza. Wabaxhobisa ukuba benze umsebenzi xa wayesaba enikezela imisebenzi. Noko kunjalo, zange abaxelele nje abantu into amabayenze aze emva koko ayokuzimela egumbini. Wema kunye nabo wenza umsebenzi onzima ekwakufuneka wenziwe.

Kukho amaxesha eBhayibhileni apho uThixo waxelela abantu ukuba bame bambukele esilwa, ize kanjalo kubekho iziganeko ezininzi ezizezinye apho uThixo wathi, “Lungiselelani ukulwa, ndizakuninika uloyiso.” Kufuneka senze indima yethu ukuba sifuna ukubona ukuhlangula neentsikelelo zikaThixo.

“Kukuzinikela okuluqimila kukaNehemiya emsebenzini kaThixo, kunye nokungqiyama kwakhe okulinganayo okuluqilima, kungqengqe isizathu sokusilela kweentshaba zakhe ukumtsalela kwigunya lazo. Umphefumlo odangeleyo uba sisisulu sesihendo; kodwa kubomi obunenjongo ephucukileyo, injongo etsalayo, ububi bufumana indawo encinci. Ukholo lwalowo uthe gqolo ukubheka phambili aludodobali; kuba ngentla, ngezantsi, nangaphesheya, ubona uThando olunguNaphakade, lusebenza zonke izinto ukuphumeza injongo yaKhe elungileyo. Izicaka zokwenene zikaThixo zisebenza zinokuzimisela okungasoze kusilele kuba itrone yobabalo yinkxaso yabo ethe rhoqo.”—Ellen G. White, Prophets and Kings, p. 660. Ekugqibeleni, uNehemiya wafumana inkalipho yakhe ekuqondeni kwakhe inyaniso namandla kaThixo yaye noko kunjalo, njengoko sibonileyo, ukwazi kwakhe uThixo kwamenza wasebenza ngokungqinelana nokholo lwakhe.

`Nangona umxholo wahlukile, oko sikubonileyo kuNehemiya kuyibonakalisa njani le ndima: “Wosuka omnye, athi, ‘Wena unokholo, ke mna ndinemisebenzi; ndibonise ukholo lwakho olungenamisebenzi yakho; nam ndokubonisa ngokwasemisebenzini yam ukholo lwam” (Yakobi 2:18)?`