---
title:  Intobeko nokuZingisa
date:  26/09/2019
---

`Funda u-Ezra 8:21–23, 31, 32. Ungasibona njengobuyatha okanye ukukhalipha isigqibo sika-Ezra sokungathethi kukumkani? U-Ezra nabantu bayibonakalisa njani intobeko?`

Emva kwexesha, uNehemiya wawamkela umkhosi kakumkani wokukhusela. Kodwa kwisiganeko sika-Ezra, wakholwa ukuba uThixo angazibonakalisa njengongcono ukuba abacelanga nento le kukumkani. Ngenxa yoko, ukufika kwabo kwaYuda ngaphandle kwengozi, kwanconywa uThixo wabo. Mhlawumbi kwiimeko ezithile, singaxhomekeka kakhulu kwabanye abantu yaye hayi ngokwaneleyo ekuyekeleni uThixo azibonakalise. U-Ezra wakhetha ukuvumela uThixo enze umsebenzi kule meko waza wabonakalisa kukumkani ukuba ngokwenene uThixo nguThixo onamandla.   Noko kunjalo, u-Ezra zange enze ngokuzicingela. Waqokelela abantu, baza bazila bathandazela le meko. Zange baluqalise uhambo lwabo de baba kanti bachithe ixesha elingqongqo noThixo. Beza phambi koThixo ngokuzithoba, becela ukuba inkuselo yaKhe ibe ngumqondiso wamandla aKhe, waza waphendula uThixo.

`Funda uNehemiya 5:14–19. UNehemiya wayibonakalisa njani intobeko?`

Iinkokheli zokwenene kufuneka zilungele ukuzithoba zibe zizicaka. Iinkokheli ezinesakhono azifuni okanye azidingi “wonga” ukuze zizuze imbeko. UNehemiya wavula iingcango zakhe wabapha ngesisa abantu. Wabonakalisa ukholo lwakhe kuThixo, nokuzinikela kwakhe okumangalisayo kuThixo kwaba ngumzekelo ebantwini. Wayenesimo esomeleleyo nokuziphatha okunyamekileyo, kodwa zange azibeke ngaphezu kwakhe nabani njengosemanqwanqweni. Wayenesikhundla esisencotsheni kuhlanga lwamaYuda ngelo xesha, noko kunjalo wayengazibandezi. Ngale ndlela, wabonakalisa ubomi neemfundiso zikaYesu, owasifundisa ukuba eyona ndlela ingcono yokukhokela kukulungiselela abanye. UYesu wayenza, kwaye nathi, nokuba sikwesiphi isikhundla, kufuneka senze ngolo hlobo.

`“Akuba ehleli phantsi, wababiza abalishumi elinababini, wathi kubo, ukuba ubani uthanda ukuba ngowokuqala, woba ngowokugqibela kubo bonke, nomlungiseleli wabo bonke’” (Marko 9:35). Amazwi kaYesu apha asifundisa ntoni ngento ekuyiyo ukuba yinkokheli yokwenene emehlweni kaThixo?`