---
title:  Imibingelelo Njengenxalenye yoNqulo
date:  04/09/2019
---

`Funda uNehemiya 12:43. Yintoni le yayikhethekile ngokunikela “imibingelelo emikhulu” njengenxalenye yombhiyozo wabo wonqulo?`

Imibingelelo yayiyeyona nkalo ibalulekileyo kunqulo ngexesha le tempile. Imibingelelo eyahlukeneyo eliqela yayisetyenziswa, nokuba kungenxa yesithembiso soxolelo okanye ukubonakalisa uvuyo lobudlelane nombulelo kuThixo. Imibingelelo yayibonelela ngondoqo kunqulo, njengoko yayikhumbuza abanquli ngenyaniso kaThixo nobuyena baKhe, ize yalathe kwiMbewu esiSithembiso, uMesiya, ozakuncama ubomi baKhe ngenxa yabo, kuba eyiMvana kaThixo.

`Funda uYohane 1:29, 36; 1 Korinte 5:7; nesiTyhilelo 5:6, 12, 13. Zisifundisa ntoni ngoko ekugqibeleni ayesalatha kuko amadini? Ukuba amaSirayeli akwazi ukuvuyela izilwanyana ezifuywayo ezifileyo, ukufa okwakutyhila kuphela inyaniso engaka, sibekisele phi isizathu sethu sokuvuya ngaphezu kokuba benzayo bona?`

Qaphela, kwakhona, izihlandlo ezingako ebonakala ngazo ingcamango yovuyo nokuvuyisana kuNehemiya 12:43. Oko kukuthi, phakathi kwentlonelo, mhlawumbi noloyiko olungcwele abenamava alo abantu kwinkonzo yabo yonqulo (kakade, ukubulawa kwesilwanyana ngenxa yezono zabo yayiyinto endilisekileyo), kwabakho uvuyo nokuvuyisana, kanjalo. Xa sisiza kuThixo, kufuneka kube ngoloyiko nentlonelo, kwangokunjalo nokuvuyisana. INdumiso 95 ibonisa ukuba isenzo sokwenene sokudumisa siquka ukubizelwa emculweni, ukumemelela ngovuyo, nokucula ukubhiyozela uThixo (Ndum. 95:1) kunye nokuqubuda siguqe ngamadolo phambi koYehova (Ndum. 95:6). Ukuzama ukufikelela kungqinelwano phakathi kovuyo nentlonelo kubalulekile ekudumiseni, ekubongeni, nasekunquleni uMdali wethu.

`Xa sicinga ukuba, emnqamlezweni, uMdali wako konke okudaliweyo (bona uYohane 1:1–3)  wajinga apho, efela izono zendalo yaKhe, mvakalelo ni esiyivayo kuqala? Kanjalo ndima ni uvuyo olunayo, nekufuneka lunayo, kumava ethu oMnqamlezo?`