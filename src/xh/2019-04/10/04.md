---
title:  Iikwayara Ezimbini Ezinkulu zoMbulelo
date:  03/09/2019
---

`Funda uNehemiya 12:31–42. Kwakutheni ukuze umculo ube sesona sigaba sibalulekileyo kulo mbhiyozo?`

Inxalenye yenkonzo yonqulo ngexesha likaNehemiya yayikukudala ikwayara ezimbini zombulelo ezazijikeleza iYerusalem zicula, ziphelekwa zizixhobo zomculo. Zaziqala ndaweni-nye ze emva koko zohlukane, iyileyo isinge kwelinye icala ukuzunguleza iindonga zesixeko. Elinye iqela lalikhokelwa ngu-Ezra, owayengaphambili, lize elinye iqela libe noNehemiya ngasemva. Ezi kwayara zimbini zazidibana kwakhona kwiSango loMthombo zize ukusuka apho zibuyele etempileni. Ababingeleli ababevuthela amaxilingo babekhapha umngcelele ngamnye. Zisakungena iikwayara etempileni, zazisima iyileyo ijonge kwenye. Yayingumngcelele ucwangciswe nenkonzo yonqulo ebalaseleyo.

Ukuphendula isizathu sokuba umculo ubaluleke kangaka kumbhiyozo nakwinkonzo yonqulo, kufuneka sijonge intsingiselo yawo kwimeko yasetempileni. Umculo etempileni yayingeyokhonsathi ababesiza kuyo abantu ukuba bayonwabele, njengokuya kumculo we-4th ka-Beethoven uculwa kwiholo yekhonsathi. Ndaweni yoko, iimvumi zazicula zidlale izixhobo zomculo, zize ziqubude ngomthandazo. Wawuyinxalenye yonqulo lwazo. Isenzo esingundoqo setempile nonqulo sasibandakanya amadini, senzo eso sasingemnandi ngokunokwaso. Kakade, babesenzani kanye, ngaphandle kokunqumla ooqhoqhoqho bezinlwanyana ezingenatyala? Ukudlalwa komculo omnandi ngolo hlobo, ngeendlela ezininzi, ngaphandle kokunyusela ezulwini iingcinga zabantu, kwakunceda ukwenza amava onqulo abe mnandi ngakumbi.

`Jonga kwiimeko eBhayibhileni apho umculo wawuyinkalo ebalulekileyo yonqulo. Jonga ngokukodwa ku-Eksodus 15:1, 2 IziKronike 20:21, 22; nesiTyhilelo 15:2-4.`

Ngokufanayo emhlabeni nasezulwini, umculo yinxalenye yamava onqulo. Qaphela ukuba kwezi vesi zingentla, ukucula kungenxa yoko iNkosi ikwenzele abantu baYo, kuquka nokubanika uloyiso “phezu kwerhamncwa” (kakade, yeyiphi enye indlela ebenokufumana ngayo uloyiso?). Kukubonga uThixo ngenxa yezenzo zaKhe zosindiso.

`Biza ngamagama ezinye zezinto uThixo akwenzele zona ezizizathu ezihle zokumculela iindumiso?`