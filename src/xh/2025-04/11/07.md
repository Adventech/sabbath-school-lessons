---
title:  Ingcamango Eyongeziweyo
date:   12/12/2025
---

Funda: Ellen G. White, “Ukwahlulwa KweKanan,” Amaph. 517–520, kuAmanyange Nabaprofeti.

“Naxa kubalulekile kwelinye icala ukuphepha ukuyekelela ukuhlasela isono, kukwabalulekile kwelinye ukuphepha ukugweba kalukhuni nokuba nokusola okungamilanga ntweni. . . .

Ubulumko obaboniswa ngabantu bakaRubhen kunye namaqabane abo, bufanelwe ukulinganiswa. Ngexesha babezama ukukhuthaza umsebenzi wenkolo yenene, babonwa kakubi baza bathethiswa kalukhuni; kodwa abazange babonakalise ntiyo. Baphulaphula ngembeko nomonde kwizityholo zabazalwana babo ngaphambi kokuba bazithethelele, baza bachaza ngokupheleleyo iinjongo zabo, babonisa ukuba msulwa. Ngaloo ndlela, ubunzima obabungathi bunganeziphumo ezibi, balungiswa ngendlela elungileyo.

“Nangaphantsi kokutyholwa kuxokwa, abo bakwicala elilungileyo banakho ukuzola babe novelwano. UThixo uqhelene nako konke okungaqondwa kakuhle nokuthatyathwa ngolunye uhlobo ngabantu, kwaye kungaba kuhle siwubeke umcimbi wethu ezandleni zaKhe. Ngokuqinisekileyo uya kuyityhila indlela yabo babeke ithemba labo kuYe njengoko waliphandayo ityala lika-Akan. Abo baqhutywa ngumoya kaKristu, baya kuba nothando olunonyamezelo nolunobubele.

“Yintando kaThixo ukuba umanyano nothando lobuzalwana lubekho phakathi kwabantu baKhe. Umthandazo kaKristu kanye phambi kokubethelelwa kwaKhe wawungowokuba, abafundi baKhe babe banye njengoko Yena noYise bebanye, ukuze ihlabathi likholwe ukuba uThixo wamthuma. Lo mthandazo uchukumisayo nokwamangalisa ufikelela ezizukulwaneni, nakule mihla yethu; amazwi aKhe athi, “Andiceleli ke aba bodwa, ndicelela nabo baya kukholwa kum ngelizwi labo.” Yohane 17:20. Nangona kungafunekanga sibekele bucala namnye umthetho-siseko wenyaniso, kufuneka ibe yinjongo yethu ethe rhoqo ukufikelela kwimo yobunye.”— Ellen G. White, Amanyange Nabaprofeti, Amaph. 519, 520.

**Imibuzo Yokuxoxwa:**

`Singancedwa njani sisiyalo sikaPawulos sokuba “sibabone abanye njengababaluleke ngaphezu kwethu” (Filipi 2:3, ESV) ukuze sikuphephe ukucingela ububi ngabazalwana noodade bethu?`

`Kutheni le nto sikholisa ukusabela ngokubaxekileyo kwimeko ngenxa yokusilela kwethu okudlulileyo okanye iimpazamo? Singawuphepha njani lo mkhwa?`

`Xoxani ngokubaluleka kokuzimamela iimbono zabanye. Singayiphuhlisa njani inkcubeko yokuphulaphula ebandleni lethu? (Thelekisa noYakobi 1:19.)`

`Siphila ekuhlaleni nabantu apho iimfuno zobomi bethu obuqeqeshekileyo, imithwalo yeentsapho, ukuxakeka zizinto ezayame ebandleni, neminye imisebenzi, zonke zinokubonakala zisoyisa. Kwenzeka njani ukuba umthethosiseko wokwenza zonke izinto ngokwaseNkosini unganeli nje ukusenza sibe noxanduva ngakumbi kodwa uzise kuthi ukuphola kwengqondo?`