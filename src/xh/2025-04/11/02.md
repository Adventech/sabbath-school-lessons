---
title:  Ukuzinikela
date:   07/12/2025
---

`FundaYoshuwa 22:1–8. Zisixelela ntoni ezi ndima ngokuzinikela kwabakwaRubhen, namaGadi, nesiqingatha sesizwe sakwaManase?`

UYoshuwa uqinisekisa ukuba izizwe zelinye icala leYordan zaneliseke ngokupheleleyo imigaqo ebekwe nguMoses nanguye, nto leyo eyayithetha ukuzinikela okubalulekileyo nokuzincama ngenxa yabo, kumsebenzi omnye kaIsrayeli. Balwa beyamene nabazalwana babo “yaba mininzi imihla,” phofu, eyaba yiminyaka emithandathu ukuya kwesixhenxe (thelekisa noYosh. 11:18, Yosh. 14:10, Dut. 2:14). Abafazi nabantwana babo babeshiywe ekhaya, kwicala lasempuma yeYordan, kanti bagqiba ukuba balwe ngokunyaniseka bekunye nabazalwana babo, bejonge nokulinyazwa nokufa emfazweni.

Ezi ndima zicinezela ngenye indlela ukubaluleka kobunye besizwe nobelizwe. Zikwalungisa indlela yebali elilandelayo, lona elingobunye ekugqibeleni. Ingaba izizwe zamaIsrayeli ziza kuhlala zimanyene, naxa sekukho umda onamandla wemvelo owenziwe yiYordan phakathi kwazo? Ingaba ziya kuvumela ukumila kwezwe kumise uphawu lwawo ekwaziweni kwazo njengesizwe, okanye ziya kuvumela unqulo olufanayo lukaThixo kuphela lubagcine besisizwe esikhethiweyo, simanyene phantsi kwenkokelo yolawulo lwaKhe uThixo?

UYoshuwa uchaza indlela ekuphela kwayo okunokuthi ukuthembeka okunjalo kubekho: abazange bakhonze abazalwana babo amaIsrayeli kodwa uYehova ngokwaKhe, obanike umngeni ngomsebenzi wabo.

Sifumana kwalo mthetho-siseko mnye kwiTestamente eNtsha. Umpostile uPawulos uyala amaKristu ukuba anike inkonzo yawo ngokungathi asebenzela uThixo kungekuphela abantu (bona uEfese 6:7, Kol. 3:23, 1 Tes. 2:4). Loluphi ubizo olungaphezulu olukhoyo kunokusebenzela, ekugqibeleni, uMdali wezwe lonke?

Kubomi bemihla ngemihla, sikholisa ukujongana nemingeni neenzima ezingasityhafisa ngokulula zisenze sifune ukuyeka ukulwa. Kulula, maxa wambi, ukwenza oko. Kanti sinako ukubiza amandla kaYehova, osithembise ukuba nathi asenze sikwazi ukwenza oko afuna sikwenze. Ukuba silugcina ubizo lwethu oluphezulu phambi kwethu, sinako ukukhuthazeka ukuba sibheke phambili, nokuba sekukho imingeni nezityhafiso eziqinisekileyo eziyinxalenye yobukho bethu obuwileyo apha.

`UYoshuwa 22:5, 6 unika ingxelo yokuba uYoshuwa wabhenela kwizizwe ezihambayo ukuba zihlale zithembekile kuYehova, waza emva koko wazisikelela. Bungaguqulwa njani ubudlelane bethu ebandleni xa sithandazelana sonke ngabanye ngaphezu kokuba sisenza?`