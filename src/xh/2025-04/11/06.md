---
title:  Isisombululo Sembambano
date:   11/12/2025
---

FundaYoshuwa 22:30–34. Esi siganeko sisonke sisinika njani imbono edingekayo ekusombululeni imbambano neendlela zokuqinisekisa ubunye ebandleni?

`(Thelekisa noIndumiso 133; Yohane 17:20–23; 1 Pet. 3:8, 9.)`

Ibali likaYoshuwa 22 linemithetho-siseko emininzi yoqhagamshelano esebenza kulwalamano lwabantu elusatsheni, ebandleni, nasekuhlaleni.

1. Xa izinto zingahambi kakuhle, okanye zingathi azihambi kakuhle, eyona ilungileyo yokwenza kukuthetha endaweni yokukucinezela esikubonayo kude kudubule. Kulungile kubantu bakaThixo ukuba bangahlali bengakhathali xa iingxaki zingathi ziyakhula. Phofu, ukuba izizwe zangaphesheya kweYordan zaziyixelile injongo yazo yokwakha isibingelelo, ngeyingazange ibekho yonke la mbambano.
2. Naxa omnye eqinisekile ngeyakhe imbono, makungatsitywa kwenziwe izigqibo. Izizwe zeNtshona Yordan zakhawuleza ukukholwa lulwimi olwafikelela ezindlebeni zazo zabe sezisenza izigqibo ezingezizo zokuba izizwe zaseMpuma Yordan sezikreqile.
3. Thethani ngeenkathazo eziyinyani okanye ezicingwayo ngaphambi kokuba nenze izigqibo zenu.
4. Makubekho intumekelelo yokuncama ukuze kubekho ubunye. Izizwe zakwiNtshona Yordan zazikulungele ukuncama inxenye yesabelo sazo ukulungiselela ezinye izizwe, ukuba ukuhlala kwazo kwelinye icala leYordan kuza kwenza ukucingela kwawo ukreqo.
5. Xa utyholwa, kuxokwa okanye kunyanisiwe, nika impendulo ethambileyo eyijikayo ingqumbo. Ukuphendula isityholo ngesinye akusokuze kuzise uxolo. Zama ukuqonda ngaphambi kokuba wena uqondwe.
6. Vuyani nimdumise uThixo xa uxolo lubuyiselwe. Kuyamangalisa ukubona ukuba ibandla eliphambili kuIsrayeli liye lanovuyo lwenene xa befumana eyona nyaniso ngeyona nto yakhuthaza isibini esinesiqingatha sezizwe. Babengamilanga maphiko ngembono yabo kangangokuba bangade bangavumi xa bengalungisanga ekuyenzeni.

Ukuba izizwe zaseMpuma Yordan zazikreqile, abantu bakwaIsrayeli babeya kusebenza ngokufunwa ngumnqophiso. Ubunye abusokuze buxoxise ngenjongo yokuthoba inyaniso okanye ukuyekwa kwemithetho-siseko yeBhayibhile. Noko kunjalo, ululeko lwebandla kufuneka lusoloko lulolokugqibela (kungaqalwa ngalo), emva kokusilela kwemizamo yokuxolelanisa okanye koncedo lomfundisi olusekwe eLizwini likaThixo. Yek’ indlela abeya kubukeka ngokwahluke ngayo amabandla ethu ukuba le mithetho-siseko ilula ibinokuthi isetyenziswe rhoqo!