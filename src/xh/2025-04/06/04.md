---
title:  Ukukhetha Okunengozi
date:   04/11/2025
---

`Funda Yoshuwa 7:19–21. uYoshuwa umcela ukuba enze ntoni uAkan? Sibaluleke ngantoni esi sicelo? Sikuqonda njani ukuvuma kwakhe isono?`

UYoshuwa ucela uAkan ukuba enze izinto ezimbini: kuqala, ukuba anike imbeko kuThixo amzukise. Okwesibini, makavume oko akwenzileyo angakufihli. UAkan wayemele ukunika uzuko kuThixo ngokuvuma oko wakwenzayo. Isaci esisetyenziswe apha (todah) singabhekisa ekubuleleni (Ind. 26:7, Isa. 51:3, Yer. 17:26), kodwa sikwa kukuvuma isono (Ezra 10:11).

Ngelishwa, le ndawo yeBhayibhile ayibonisi ukuba uAkana wabonisa inguquko yenene. Wathemba kwada kwasekupheleni ukuba uya kuhlala efihlakele. Ingqondo yakhe edelelayo yamlungisela ukuba abonwe njengomoni onesibindi, ekungekho lucamagusho ngenxa yakhe ngokomthetho kaMoses (thelekis noNum. 15:27–31).

Amazwi ka-Akan kuYoshuwa 7:21 akhumbuza ukuwa kuka-Adam noEva. UEva wabona (ra’ah) ukuba umthi wawunqweneleka (khamad) ekugqibeleni wathabatha (laqakh) kwisiqhamo sawo (Gen. 3:6). Ekuvumeni kwakhe, uAkan uyavuma ukuba wabona (ra’ah) ekuchitheni ingubo entle yaseShinare, ama-200 eeshekele zesilivere, nesitena segolide. Ngoko ke, wanqwena (khamad) wazithatha (laqakh). Kanye njengakwimeko ka-Adam noEva, ukukhetha kuka-Akan kuveza ukuba isono sokunqwena sisono sokungakholwa. Lukrokrela uThixo ngokungazifuneli okulungileyo izidalwa zaKhe nokuzifihla ezinye iziyolo ezihle kakhulu kuzo, ezikummandla kaThixo kuphela.

Ngaphandle kokurhesha ekuweni komntu kwamandulo, indima ibabaza umahluko omkhulu phakathi kwengqondo kaRahabhi (thelekisa noYosh. 2:1–13) naleyo ka-Akan. Omnye wathabatha iintlola wazifihla kumasoldati; omnye wathabatha izinto ezalelweyo wazifihla kuYoshuwa. Omnye wabonisa ububele kwiintlola zikaIsrayeli wazinceda zazuza uloyiso; omnye wazisa inkathazo kuIsrayeli ngokubawa kwakhe waza wazuza ukoyiswa. Omnye wenza umnqophiso namaIsrayeli; omnye wawaphula umnqophiso noYehova. URahabhi wazisindisa yena nosapho lwakhe, baza bangabemi abahlonitshiweyo kwaIsrayeli; uAkan yena wazibekela intsabalalo nentsapho yakhe ekufeni waba ngumzekelo wehlazo.

`Cinga ngesono sokubawa. Singakuphepha njani ukuwa kuso, nokuba kungakanani esinako okanye esingenako? (Thelekisa noLuka 12:15.)`