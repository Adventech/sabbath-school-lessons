---
title:  Isono Sika-Akan
date:   03/11/2025
---

`Funda Yoshuwa 7:16–19. Iyonke le nkqubo, isixelela ntoni ngoThixo noAkan?`

Endaweni yokumveza ukuba ngubani ogqithe umthetho, uThixo ubeka inkqubo eveza okubini, ubulungisa baKhe nobabalo lwaKhe. Emva kokuchaza isizathu sokoyiswa kukaIsrayeli aze athi makubekho ukungcwaliswa kwabantu (Yosh. 7:13), unika ixesha phakathi kwesaziso senkqubo nokwenziwa kwayo, okwamnika uAkana ixesha lokucinga, nokuguquka, nokuvuma isono sakhe. Ngokufanayo, usapho lwakhe (ukuba lwalukwazi okwenzekayo) lube nethuba lokwenza isigqibo ukuba luyafuna na ukubandakanyeka ekufihleni okanye lwale ukubayinxenye yetyala, njengoonyana bakaKora, abaphephayo ukutshatyalaliswa ngokwala ukuba kwicala likayise (thelekisa noNumeri 16:23–33, Numeri 26:11).

Isisombululo semeko elandela indlela ebheka kwelinye icala kunaleyo yangena yamtyhutyha uIsrayeli: ityala labaninzi lipheliswa licuthwe ukusuka kuIsrayeli lize kuhlanga olunye; lisuke kuhlanga lize kusapho, lisuke kusapho lize kwabendlu; lize lisuke kwabendlu lize kubantu ngabanye. Ngaphandle kokuvezwa komoni, inkqubo yophengululo ibakhulule abamsulwa. Yayiyinkqubo le ebaluleke ngokulinganayo necandelo lenkqubo yomgwebo enomgqaliselo, apho uThixo ngokwaKhe aba lingqina kwizenzo ezingabonwayo zika-Akan.

Umfundi angaphantsa ukubuva ubunzima bomoya xa uThixo esihla phezu kuka-Akan. Ngubani ongenakumangaliswa ziinkani zomntu kuba ethembe ukuba akasayi kubhaqwa? Akukho nto ifihlakeleyo emehlweni kaYehova (Ind. 139:1–16, 2 IziKro. 16:9), okwaziyo okufihlakele entliziywni yomntu (1 Sam. 16:7, Yer. 17:10, Imiz. 5:21).

Kubalulekile ukuphawula indlela uYoshuwa awayembiza ngayo uAkan: “Nyana wam.” Le ntetho ayibonisi kuphela ubudala nesikhundla sobunkokeli kuYoshuwa, kodwa ikwaveza umoya le nkokeli ingumlwi eyabuvela ngayo ubulungisa. Intliziyo yayo yayizele yimfesane ngakuAkan, nangona wayembizele ukumgweba umoni. Ngengqondo yakhe, uYoshuwa wayebonisa ngenx’ engaphambili ukuchukumiseka, ububele, nothando lwaLowo “ongazange waba krwada, engazange athethe ilizwi elingqwabalala kungekho sidingo, engazange wabanga ntlungu ingadingekiyo kumphefumlo oethe-ethe. . . . [UYesu] wakuhlasela ngokungoyiki ukuhanahanisa, ukungakholwa, nobugwenxa, kodwa iinyembezi zazisoloko zikho elizwini xa evakalisa ukukhalima kwaKhe okuqatha.”—Ellen G. White, Ulangazelelo Lwamaphakade, p. 353.

`Ukuqonda ukuba uThixo wazi konke okwenzayo, nokuba zizinto ezifihlakeleyo, kunempembelelo ethini kwindlela ophila ngayo? Kufanele ukuba nempembelelo enjani ekuphileni kwakho?`