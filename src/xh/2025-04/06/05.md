---
title:  Ucango lwethemba
date:   05/11/2025
---

`FundaYoshuwa 8:1–29. Lisixelela ntoni eli bali ngendlela uThixo anokukuguqula ngayo ukusilela kwethu okubi kube ngamathuba?`

Icebo lokulwa likaYehova liguqula ukoyiswa kukaIsrayeli kokuqala kube licebo lokulwa elihle, ngoko liguqula iNtlambo yeAkore (ngesiHebhere “inkathazo”) ibe lucango lwethemba (thelekisa noHos. 2:15). Ngokuzithemba okukhulu ngenxa yokoyisa kwabo amaIsrayeli, abemi baseAyi baphinda icebo labo lokulwa ekuhlaseleni amaIsrayeli awayezenza ngathi ayahlehla nawoyisiweyo. Ngako nje ukuba abemi baseAyi balobeke baphume enqabeni yabo, ama-30,000 amaIsrayeli, awayemi kufuphi emva kwesixeko (Yosh. 8:4), ayeza kusithimba isixeko esishiyiweyo ngokusitshisa. UYoshuwa 8:7 ukubeka kucace ukuba asilo cebo lokulwa elizisa uloyiso, kodwa nguYehova ngokwaKhe oyakunika uloyiso asinikele isixeko saseAyi kumaIsrayeli. Nakwisahluko apho umba womkhosi wongamele inkcazo ngaphezu kwaso nasiphi isahluko sencwadi, indima ibabaza inyanizo engaphantsi le yokuba uloyiso lusisipho sikaYehova.

Umzuzu wovutho-ndaba edabini wenzeka xa abantu baseAyi basishiya isixeko baqala ukusukela amaIsrayeli. Eli lixesha lesibini uThixo ethetha kuso sonke isahluko emva kokuba enike icebo lokulwa kuYoshuwa 8:2, okubonisa ukuba uyalongamela idabi. Kude kube ngalo mzuzu, asisazi isiphumo sedabi. Ukususela ngoku ukubheka phambili, kucacile ukuba umkhosi kaIsrayeli woyisile.

Isixhobo esasisendleni sikaYoshuwa yaye ilikrele elilirhengqa, okanye ikrele eliligwegwe, kunekrele okanye intshuntshe. Ngexesha likaYoshuwa, yayinokungasetyenziswa njengesixhobo ncam kodwa yayingumfuziselo wobungangamsha. Kwakhona, ngaphandle kokunika umqondiso wokuhlasela, yayixela ngobungangamsha bukaThixo ekoyisweni kweAyi. Ngokuliphakamisa ikrele eliligwegwe kude kuphelele uloyiso, uYoshuwa uboniswa ukuba uyithabathe ngokupheleleyo indawo yobukhokeli obabusenziwa nguMoses ekuweleni uLwandle oluBomvu (Eks. 14:16) nakwimfazwe yokulwa nama-Amaleki (Eks. 17:11–13), apho uYoshuwa wayekhokela ngokwakhe ekulweni.

Ngeli xesha akukho kungenelela kukaThixo kubonakalayo, nobungummangaliso, kanti uloyiso phezu kweAyi alungaphantsi kolwaluncedwe nguThixo phezu kwamaYiputa kwisizukulwana sokuqala okanye kuloyiso olwalusanda kubakho kwiYeriko. Isitshixo sempumelelo sisekukholelweni kukaYoshuwa elizwini likaYehova nokulithobela kwakhe okungagungqiyo. Umthetho-siseko obonakalayo kweli bali usasebenza kubantu bakaThixo nanamhlanje, naphi na apho bahlala khona nakweyiphi imingeni yabo.