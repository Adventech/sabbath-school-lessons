---
title:  Ingcamango Eyongeziweyo
date:   26/12/2025
---

Funda: Ellen G. White, “Amazwi Okugqibela KaYoshuwa,” Amaph. 522–524, kuAmanyange NabaProfeti.

“Phakathi kwezihlwele ezaphuma eYiputa kwakukho abaninzi ababengabanquli bezithixo; kwaye ayemakhulu kangaka amandla omkhwa kangangokuba esi senzo sasiqhubeka emfihlakalweni, kakhulu, nasemva kokuba kumiwe eKanan. UYoshuwa wabuqonda obu bubi phakathi kwamaIsrayeli, wayibona kakuhle ingozi eyayiza kuba sisiphumo. Wanqwenela ngokunyanisekileyo ukubona inguquko yenene phakathi kwemfumba yamaHebhere. Wazi ukuba, xa abantu bengasenzanga isigqibo sokuba bame bamkhonze uYehova ngeentliziyo zabo zonke, babeya kuqhubeka nokuzahlula babe kude kakhulu kuYe. . . . nangona inxenye enkuku yamaHebhere yayinqula ngomoya, abaninzi babegqithisa nje umthetho; kungekho ntshiseko okanye ukunyaniseka okuphawula inkonzo yabo. Abanye babe ngabanquli bezithixo entliziyweni, ababeneentloni ukuziveza ukuba banjalo.”—Ellen G. White, Signs of the Times, May 19, 1881.

“Lo mnqophiso ungcwele wabhalwa encwadini yomthetho, ukuze ugcinwe ngcwele. UYoshuwa yena wamisa ilitye elikhulu phantsi komoki owawukufuphi nengcwele kaYehova. ‘Waza wathi uYoshuwa kubo bonke abantu, Yabonani, eli litye liya kuba lingqina kuthi; kuba liwave onke amazwi kaYehova awathethe kuthi: ke ngoko, liya kuba lingqina kuni, hleze nimkhanyele uThixo wenu.’ Apha uYoshuwa uvakalisa ngokucacileyo ukuba imiyalelo nezilumkiso kubantu zazingengawo amazwi akhe, kodwa amazwi kaThixo. Eli litye likhulu laliza kuma ukuba lingqine kwizizukulwana ezilandelayo ngesiganeko elamiselwa ukuba lisikhumbuze, libe bubungqina ngakubantu, bangaze kwakhona bawele phantsi ekunquleni izithixo.”— Ellen G. White, Signs of the Times, May 26, 1881.

**Imibuzo Yokuxoxwa:**

`Xoxani ngentsingiselo yentetho ethi: “UYehova nguThixo ongcwele. UnguThixo onekhwele” (Yosh. 24:19). Unekhwele njani uThixo?`

`Ukumthanda kwethu uThixo kuhlangene njani nenkululeko yokukhetha asinika yona? Oko kukuthi, ingaba singathanda ngokwenene ukuba besingenayo ngokwenyani inkululeko? Lunganyanzelwa na uthando lwenene? Ukuba akunjalo, ngokuba kutheni?`

`Zeziphi ezinye iindlela eziphathekayo ezithi iinkokeli zebandla lakho zizidlulise kwithotshi yesizukulwana esilandelayo?`

`Cinga ngobomi bukaYoshuwa nesiphelo sokuba, kubo bonke ubomi bakhe, amaIsrayeli amkhonza uYehova. Ungathanda ukuba abantu bafumane isiphelo esithini ngobomi bakho?`