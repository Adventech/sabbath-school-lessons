---
title:  Ilizwe Libuyiselwa
date:   27/11/2025
---

`FundaYeremiya 24:6;Yeremiya 31:16; Hezekile 11:17; Hezekile 28:25; noHezekile 37:14, 25. Sasisithini isithembiso sikaThixo ngokubhekiselele ekubuyeleni kukaIsrayeli eZweni leDinga, kwaza kwazaliseka njani oko?`

Ngexesha lokuthinjwa eBhabheli, amaIsrayeli awazange afumane ubunyaniso obulusizi bokungabi nazingcambu kuphela kodwa nokungafumani nesithembiso sokuba ulwalamano lwawo noThixo, nangona lwaluqinisiwe ngesithembiso selizwe, kwakunga xhomekekanga, okanye kungaphelelanga ekuthatheni ilizwe. Athi akuzivuma izono zawo amaIsrayeli, akhangela kuYehova ngazo zonke iintliziyo zawo, uThixo wasizalisekisa isithembiso saKhe kwakhona, wawabuyisela ezweni lawo njengomqondiso wokubuyiselwa. Oko kukuthi, wayesenguThixo wawo, naxa babengekho elizweni.

Noko kunjalo, njengoko isithembiso sokuba amaIrayeli aya kuba ngabanini belizwe ngonaphakade kwakuxhomekekile, (Dut. 28:63, 64; Yosh. 23:13, 15; 1 Kumkani 9:7; 2 Kumkani 17:23; Yer. 12:10–12), sasinjalo nesithembiso sokuwahlalisa kwakhona elizweni emva kokubuya kwabo elubhacweni. Kwangelo xesha linye, abaprofeti beTestamente eNdala balatha ekubuyiselweni okwakuya kweziswa ngukumkani uDavide wexesha elizayo (Isaya 9:6, 7; Zekariya 9:9, 16). Esi sithembiso sazalisekiswa ebomini, ekufeni, nasekuvukeni kukaYesu Kristu, ekwakuya kuzalisekiswa kuYe, zonke izithembiso zikaIsrayeli wakudala.

KwiTestamente eNtsha, iZwe leDinga alikhankanywa ngqo, kodwa siyaxelelwa ukuba izithembiso zikaThixo zizaliseke kuYe nangaYe uYesu Kristu (2 Kor. 1:20, Roma 15:8). Ngoko, ngokukaKristu, ilizwe lichazwa ngokutsha, libe ngumfuziselo wentsikelelo zasemoyeni uThixo aceba ukuzinika abantu baKhe abathembekileyo apha nangoku (Efese 2:6) nakwizwe elizayo.

Ukuzaliseka kwasekugqibeleni kwesithembiso sikaThixo sophumlo, ubuninzi bendyebo, nokuhlala kakuhle elizweni kuya kwenzeka kumhlaba omtsha, bekhululwe esonweni nakwiziphumo zaso. Ngaloo ndlela, singamaKristu, ithemba lethu lisekwe kwisithembiso sikaKristu sokuba uya kubuya, athi, emva kweminyaka eliwaka sisezulwini, amisele ubukumkani baKhe obungunaphakade emhlabeni owenziwe wamtsha. Oku kuya kuba kukuzaliseka kokugqibela kwazo zonke izithembiso ezingelizwe.

`Funda: Yohane 14:1–3, Tito 2:13, nesiTyhilelo 21:1–3. Leliphi ithemba lethu lokugqibela esinalo kwezi ndima, kwaye kutheni le nto ukufa kukaYesu kusiqinisekisa ngokulizalisekisa eli themba?`