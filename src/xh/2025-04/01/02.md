---
title:  UMoses Omtsha
date:   28/09/2025
---

`Funda Duteronomi 18:15–22 noYoshuwa 1:1–9. Kubaluleke ngantoni ukuba incwadi kaYoshuwa iqale ngokuphinda isithembiso esihambelana nokwakuya kwenzeka emva kokufa kukaMoses?`

Nangona uMoses wayefile kwaza kwanyulwa inkokeli entsha, kukho okuhamba kunye phakathi kwabo. Omabini la madoda ayexelelwe nguThixo ukuba aya kukhokelela abantu ezweni elathenjiswa ooyise. Njengoko uYehova watshoyo kuYoshuwa: “Iindawo zonke eziya kunyathelwa yintende yonyawo lwenu, ndininikile, njengoko ndathethayo kuMoses” (Yosh. 1:3). UYoshuwa wayeza kuwugqiba umsebenzi owawunikwe uMoses ekuqaleni. Ngokwenene, wayenguMoses omtsha.

`Funda uEksodus 33:11; Numeri 14:6, 30, 38; 27:18; 32:12; Duteronomi 1:38; 31:23; ne-34:9. Zisixelela ntoni ezi ndima ngoYoshuwa?`

Ngokweli xesha, isithembiso sokuba uThixo uya “kubavelisela umprofeti ofana noMoses (Dut. 18:15) yinto enokwenzeka kunaleyo ephathekayo eseyenzekile. Amazwi aqalayo encwadi kaYoshuwa amkhumbuza umfundi ngesi sithembiso kuze kuthi, kwangelo xesha linye, adale ukulindela ukubona sisenzeka.

Nangona efile, uMoses usephambili kwisahluko sokuqala. Igama lakhe likhankanywe kalishumi, elikaYoshuwa kane kuphela. UMoses ubizwa ngokuthi “ngumkhonzi kaYehova” lo gama uYoshuwa kubhekiswa kuye ngokuthi “umlungiseleli kaMoses” (Yosh. 1:1). Kuya kumthatha ubomi bakhe bonke benkonzo ethembekileyo nokuthobela ukuba uYoshuwa afumane isihlonipho “umkhonzi kaYehova” (Yosh. 24:29, NKJV).

Nokuba isahluko sokuqala sikaYoshuwa besibambe utshintsho lweenkokeli eziphambili zikaIsrayeli, eyona ibaluleke kakhulu nguYehova ngokwaKhe, omazwi aKhe avula incwadi nokukhokela kwaKhe kubalaseleyo kuyo. Akukho kuthandabuza ukuba ngubani kanye inkokeli kaIsrayeli.

`Kuzo zonke izizukulwana, uThixo ubize amadoda nabafazi ukuba bakhokele abantu baKhe. Kubaluleke ngantoni ukukhumbula ukuba ngubani eyona nkokeli eyinyaniso nengenakubonwa yebandla?`