---
title:  Ingcamango Eyongeziweyo
date:   10/10/2025
---

Funda: Ellen G. White, “Ukuwela IYordan,” Amaph. 482, 483, kuAmanyange Nabaprofeti.

Emva kweli bali likaRahabhi neentlola, okunye kwiTestamene eNdala kuthe cwaka ngaye ade aphinde avele kumlibo kaYesu. Kuxeliwe ukuba waba ngumfazi kaSalmon, wesizwe sikaYuda, owayengukhokho kaBhohazi, nomkhwekazi wenye intokazi eyayibalulekile kwakulo mlibo, uRute (Mat. 1:5; thelekisa noRut 4:13, 21). Ngokholo lwakhe kuThixo, ihenyukazi laseYeriko, egwetyelwe imbhubhiso epheleleyo, liba likhonkco elibalulekileyo kwinzala yokumkani uDavide nokhokho kaMesiya. Yinto akwazi ukuyenza le uThixo ngokholo, nokuba lungaba ngangokhozo lwemostade (Mat. 17:20, Luka 17:6).

“Ukuguquka kwakhe kwakungeyiyo imeko eyodwa yenceba kaThixo ngakubanquli bezithixo abalivumayo igunya laKhe elingcwele. Phakathi kwelizwe elinezizwe eziliqela—amaGibheyon—abushiya ubuhedeni bawo azimanya noIsrayeli, axhamla iintsikelelo zomnqophiso.

“Akukho kwahluka ngabuzwe, ngabuhlanga, okanye ngenkolo, okuqatshelwa nguThixo. unguMenzi wabo bonke abantu. Bonke abantu ngabosapho olunye ngokudalwa, kwaye bonke banye ngokuthengwa. UKristu weza kudiliza udonga lokwahlula, ukuvula genge onke amagumbi eentendelezo zetempile, ukuze wonke umphefumlo ube nokufikelela ngokukhululekileyo kuThixo. Uthando lwaKhe lubanzi kakhulu, luphelele kakhulu, kangangokuba lugqobhoza lungene kuyo yonke indawo. Lususa impembelelo kaSathana kwabo bebefudula belahlekiswa zinkohliso zakhe, lubabeke apho banokufikelela lula kwitrone kaThixo, trone leyo irhangqwe ngumnyama wesithembiso. KuKristu akukho mYuda namGrike, okhonkxiweyo nokhululekileyo.” — Ellen G. White, Abaprofeti Nookumkani, Amaph. 369, 370.

**Imibuzo Yokuxoxwa:**

`Yixoxeni yonke indaba ye“thuba lesibini” (nangaphezulu) nendlela esinokulidlulisela ngayo kwabanye. Kwangelo xesha linye, singakulumkela njani ukuyiphatha kakubi le mbono? Cingani, umzekelo, ngomfazi okulwalamano olumphatha kakubi, ekuthi kulo acetyiswe ukuba amana ebuyela (“ubabalo”), kusuke kwezinye iimeko impatho-mbi iqhubeke? Silufumana njani uzinzo olululo apha?`

`Xoxani ngoRahabhi njengomboniso wokholo. Singakwamkela njani ukuvuleka kwabantu bakaThixo nokuba indlela yabo yokuphila ikude kumgangatho weBhayibile? Kunokwenzeka njani ukulwamkela ukholo lwabo nangona singanqwali kwizenzo zabo?`

`UYoshuwa wakwazi ukuhlanganisa ubulungisa nobabalo ngendlela ephathekayo ukuze asombulule ingxaki eyabangwa yinkohliso yamaGibheyon, nangokutyeshela kwakhe ukubuza kuYehova. Cinga ngemeko ebomini bakho efuna kokubini, ubulungisa nobabalo. Zeziphi ezinye iindlela eziphathekayo zokuhlanganisa oku kubini?`