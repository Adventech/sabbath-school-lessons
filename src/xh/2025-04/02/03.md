---
title:  Uncedo Ezindaweni Ezingalindelekanga
date:   06/10/2025
---

`Funda Yoshuwa 2:2–11, Hebhere 11:31, noYakobi 2:25. Zisixelela ntoni ezi ndima ngoRahabhi?`

Embindini webali likaRahabhi kukho ubuxoki obathethwa ukuze kukhuselwe iintlola. Ekucingeni ngobuxoki bakhe, kufuneka sazi ukuba wayezinze kwindawo eyayizele sisono, eyathi, ekugqibeleni, yakhokelela kwisigqibo sikaThixo sokubagweba abo bantu (Gen. 15:16, Dut. 9:5, Lev. 18:25–28). Nangona kuyinyaniso ukuba iTestamente eNtsha iyasincoma ukholo lwakhe, ukucazulula ngononophelo okucatshulwe kwiTestamente eNtsha kwisenzo sikaRahabi kubonisa ukuba akukho okuxhasa konke ngaye, kungekho nokuncoma ubuxoki bakhe.

UHebhere 11:31 uqinisekisa ukholo lwakhe ngokuzibeka kwicala leentlola kunokukhetha ukubambelela kwinkcubeko eyonakeleyo. UYakobi 2:25 uncoma isipho sakhe sokugcina iintlola ezimbimi zamaIsrayeli, azinike imiyalelo yendlela yokubuya ekhuselekileyo. Esazulwini senkcubeko ephantsi nekhohlakeleyo nobomi besono obuphilwa nguRahabhi, uThixo, ngobabalo lwaKhe, wabona intlantsi yokholo awayenokuthi ngayo amsindise. UThixo wasebenzisa okulungileyo kuRahabhi— okwabonakalalisa ukukholwa kuYe nasekukhetheni ukuba abe ngomnye wabantu baKhe. UThixo wamxabisa uRahabhi ngesibindi sakhe esisodwa, ngokholo olunobukroti, ngokuba ngumthunywa wosindiso, nokunyula uThixo kaIsrayeli.

Akuba ebone okwakusenzeka, watsho ukuthi, “uYehova uThixo wenu nguye uThixo emazulwini, phezulu nasemhlabeni phantsi apha” (Yosh. 2:11). Kubalulekile ukuva umfazi waseKanan evuma ukuba uThixo ekuphela kwaKhe, ngakumbi eseluphahleni apho, ngokwenkolo yakhe yobuhedeni, imithandazo yayiye yenziwe khona kwabo babekholelwa ukuba bangoothixo bezulu.

Intetho kaRahabhi ifunyenwe ngaphambili kwimeko yelungelo elilodwa likaThixo ukwamkela unqulo (Eks. 20:4, Dut. 4:39, Dut. 5:8). Amazwi akhe, angqina ukukhetha okucingisisiweyo, nokusengqondweni bokuvuma ukuba uThixo kaIsrayeli kuphela kothixo oyinyaniso. Uvumo lwakhe lubonisa ukuqonda ulwalamano olusondeleyo phakathi kolawulo lukaThixo nomgwebo eyayijongene nawo iYeriko.

Ukukhetha kwakhe okusesikweni kuvuma ukuba, ngokugweba kukaYehova, zazimbini kuphela izinto ezinokwenzeka: ukuqhubeka novukelo ngakuYe baze batshatyalaliswe, okanye ukukhetha ukuzinikela ngokholo. URahabhi, ngokukhetha uThixo kaIsrayeli, wayengumzekelo wento eyayinokuba sisiphelo sabo bonke abemi baseYeriko xa bathe babuyela kuThixo kaIsrayeli, bafumane inceba.

`Lisifundisa ntoni eli bali ngendlela ekufuneka uThixo afumane ukuthobela kwethu okupheleleyo?`