---
title:  Ingcamango Eyongeziweyo
date:   19/12/2025
---

Funda: Ellen G. White, “Amazwi Okugqibela KaYoshuwa,” Amaph. 521, 522, kuAmanyange Nabaprofeti.

“USathana ubakhohlisa abaninzi ngentetho encomekayo ethi, uthando lukaThixo kubantu baKhe lukhulu kangangokuba uya kusixolela isono sabo; umele into ethi, nangona izoyikiso zikaThixo zisebenza injongo eqinisekileyo yolawulo lwaKhe lokuziphatha, azisayi kuze zizalisekiswe ngendlela ephathekayo. Kuko konke ukuphatha kwaKhe izidalwa zaKhe, uThixo ugcine njalo umthetho-siseko wobulungisa ngokusiveza isono sinjengoko sinjalo, ngokusibonakalisa ukuba esona siphumo saso yinkxwaleko nokufa. Uxolelo lwesono olungenammiselo aluzange lubekho, kwaye alusayi kuze lubekho. Uxolelo olunjalo lungabonisa ukulahlwa kwemithetho-siseko yobulungisa, ezona ziseko zolawulo lukaThixo. Lungazalisa yonke iyunivesi engawanga ngonxunguphalo. UThixo uzibonakalise ngokuthembeka iziphumo zesono, kwaye ukuba ezi zilumkiso bezingeyiyo inyaniso, besingaqiniseka njani ukuba izithembiso zaKhe zingazaliseka? Obo bubele kuthiwa bubo obunokubeka bucala ubulungisa asibubo ububele kodwa bubuthathaka.

UThixo ungumniki-bomi. Kususela kwasekuqaleni, yonke imithetho yaKhe yayingcwaliselwe ubomi. Isono sangenelela kucwangco olwalumisiwe, kwaza kwalandela isiphithiphithi. Lonke ixesha isono sisekhona, intlungu nokufa ziqinisekile. Kuphela, kungokuba uMhlanguli uye wathwala isiqalekiso sesono endaweni yethu athi umntu abe nethemba lokusinda, yena ubuqu, kwiziphumo zaso ezibi.”—Ellen G. White, Amanyange Nabaprofeti, iph. 522.

**Imibuzo Yokuxoxwa:**

`Khawujonge ukunyaniseka kukaThixo ebomini bakho.Yintoni ongolatha kuyo? Kwangelo xesha linye, usabela njani xa izinto zingahambanga ngokoko ubukuthembile okanye ukuthandazele, mhlawumbi xa izithembiso othi uzibange zingaphendulwa?`

`Xoxani ngemfundiso yeBhayibhile ngomsindo kaThixo. Ungayibeka njani ingqumbo kaYehova njengenxalenye yeendaba ezilungileyo?`

`Yeyiphi imithetho-siseko onokuyifumana kwesi sifundo ngokubhekiselele kulwalamano nabangakholwayo? Singakuhlanganisa njani ukuba nemida ecacileyo ngokwemithetho-siseko nezenzo zethu lo gama sixubana nabantu esibasebenzelayo nokukhathalela intlalontle yabo?`

`Zeziphi izithintelo eziye zikunqande ekuthini ubambelele eNkosini ngentliziyo yakho yonke?`