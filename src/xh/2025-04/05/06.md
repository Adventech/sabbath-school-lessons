---
title:  ITshawe Loxolo
date:   30/10/2025
---

`Ezi ndima zilandelayo zilichaza njani ixesha elizayo uThixo awayelibonele abantu baKhe? Isa. 9:6, Isa. 11:1–5, Isa. 60:17, Hos. 2:18, Mika 4:3.`

Nangona ingqwalaselo ephambili yesifundo sale veki yenziwe kwiimfazwe zeTestamente eNdala eziyalelwe zancedwa nguThixo siyakudinga ukubukhankanya ubukho bomnye umxholo obalulekileyo wemibhalo yabaprofeti beTestamente eNdala: umbono wexesha elizayo wexesha likaMesiya. UMesiya uzotywe njengo“Mthetheli woxolo” (Isa. 9:6). Uya kumisa ubukumkani obulawulwa luxolo, apho ingonyama nemvana ziya kudla kunye (Isa. 11:1–8), apho kungayi kubakho ntshabalalo nakonakalisa (Isa. 11:9), nalapho uxolo luya kulawula (Isa. 60:17) lubaleke njengomlambo (Isa. 66:12).

`Funda 2 Kumkani 6:16–23. Linika iimbono ezithini eli bali kwiinjongo ezinzulu zikaThixo ngabantu baKhe noluntu?`

Cinga ngebali lokondliwa komkhosi wamaSiriya ngenkokelo kaElisha. Endaweni yokuwabulala (2 Kumkani 6:22), wawabonisa umgangatho owongameleyo, uxolo, oluhlala lungumnqweno kaThixo kubantu baKhe. Kunika umdla ukubona ukuba uElisha ubuqonda ngokupheleleyo ubukho bomkhosi ongabonakaliyo ongqonge utshaba (2 Kumkani 6:17). Nangona uThixo efumaneka kwimfazwe yomhlaba wonke eye yanempembelelo nakwiplaneti yethu, umgomo wokugqibela wokuhlangula awuyiyo imfazwe engenasiphelo okanye ukoyiswa kwaphakade kotshaba kwimeko yobukhoboka, kodwa endaweni yoko, luxolo olungasokuze luphele. Njengokuba ubugebenga buzala ubugebenga (Mat. 26:52), uxolo ludala uxolo. Ibali liphela ngokuxela ukuba “AmaSiriya awaphindanga alihlasele ilizwe likaIsrayeli” (2 Kumkani 6:23, ESV).

`Cinga ngazo zonke iindlela esingathi, ngokuzama ukulinganisa uYesu, sibe ngabathunywa boxolo. Uthini ngobomi bakho ngoku? Zeziphi iindlela, nokuba zeziphi iimfazwe ojongene nazo, ongaba ngumthunywa woxolo endaweni yemfazwe?`