---
title:  IPasika
date:   10/11/2025
---

`Kubaluleke ngantoni ukuba uYoshuwa akhethe ukukhumbula iPasika sekukho umsebenzi onyanzelekileyo nomkhulu wokuthatha iZwe leDinga? Funda: Yosh. 5:10; Eks. 12:6; Lev. 23:5; Num. 28:16; Dut. 16:4, 6.`

Isenzo sesibini esiphambi koloyiso sesokuba kukhunjulwe iPasika. Oku kwenzeka ngokuhlwa komhla weshumi elinesine enyangeni, ngokuhambelana ngononophelo nemiyalelo eyanikwa nguThixo. Ukubaluleka komfuziselo wokugcinwa kwePasika kufumana ucinezelo olukhethekileyo: iziganeko kuYoshuwa zibonisa ezo ze-Eksodus. IPasika ivusa ubusuku besibetho seshumi (Eksodus 12), mhla ingelosi kaYehova yabulala onke amazibulo eYiputa yasindisa amaIsrayeli. Oku kulandelwa yiMfuduko ukuphuma eYiputa, ukuwela uLwandle oluBomvu, nohambo lokucanda entlango.

Kwelinye icala, ibali lesizukulwana sesibini liqala entlango, liqhube nokuwela iYordan, libe nokwaluswa nokukhunjulwa kwePasika, liye kwixesha elibalulekileyo xa okunye ukungenelela okungummangaliso kukaYehova kufuneka kulindelwe ekulweni neentshaba zikaIsrayeli, abemi baseKanan. Kuhlangene nazo zonke izenzo ezingaphambili, ukukhunjulwa kwePasika kuphawula ukuqala kwexesha elitsha kwimbali kaIsrayeli.

Kwakhona, ngomfuziselo wemvana yombingelelo, isiDlo sePasika sasisalatha emva kuhlangulo lwamaIsrayeli ebukhobokeni baseYiputa. Kanti ke, sasikwalatha phambili ekuzalisekeni kwaso kuQobo oluyiMvana kaThixo (Yohane 1:29, 36; 1 Kor. 5:7; 1 Pet. 1:18, 19), eyasihlangula kubukhoboka besono. KwisiDlo seNkosi, phambi kokuzinikela kwaKhe, njengombingelelo wokugqibela, uYesu wayiguqula iPasika ukuba ibe sisikhumbuzo sokufa kwaKhe (Mat. 26:26–29, 1 Kor. 11:23–26).

Sekunjalo, iPasika nesiDlo seNkosi zibonisa ubunyani obuqaqambe ngakumbi: inyambalala yabantu abahlangulweyo bedlulela kwiKanan yasezulwini. UYohane umtyhilelwa usizoba isiganeko soku kunqumla “kuluqobo” xa i-144,000 behamba phezu kolwandle lwegilasi, olwalumelwe luLwandle oluBomvu nomlabo iYordan, bephambi kwetrone kaThixo (IsiTy. 4:6; IsiTy. 7:9, 10) bebhiyozela uqobo lwePasika nesiDlo seNkosi emsithweni weMvana (Mat. 26:29, IsiTy. 19:9).

`Zeziphi iindlela esingathi, naxa singakhumbuli isiDlo seNkosi, sigcine ubunyani boMnqamlezo busoloko buphambi kwethu?`