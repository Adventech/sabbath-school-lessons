---
title:  Umnqophiso Kuqala
date:   09/11/2025
---

`Funda Yoshuwa 5:1–7. Kwakutheni ukuze uYehova ayalele uYoshuwa ukuba aluse isizukulwana sesibini sikaIsrayeli ngeli xesha kanye lokulwa?`

Emva kokulihlola ilizwe, ingxelo yeentlola ekhuthazayo, nokuwela iYordan ngokumangalisayo, besingalindela ukulwa okukhawulezileyo notshaba. Sekunjalo, kukho into ebaluleke ngaphezulu kunokoyisa komkhosi: umnqophiso kaIsrayeli noThixo.

Phambi kokuba isizukulwana esitsha sixakeke kukuthatha ilizwe, badinga ukuqonda ngokupheleleyo ngolwalamano lwabo olukhethekileyo noMnini welizwe. Ukuhlaziywa komqondiso womnqophiso kuza njengokusabela kwisenzo sobabalo nesimangalisayo sikaThixo sokuzisa uIsrayeli ekhuselekileyo ngaphesheya kweYordan.

Umnqophiso wethu noThixo kufuneka usoloko uyimpendulo yombulelo ngoko sele esifezele kona, kungaze kube sisenzo sokuzama ukuzuza okuhle okuthile ngokuthobela ngobungqongqo koko akufunayo. (Lembono inye, ngaphandle kwentandabuzo, yayibalulekile kumadabi kaPawulos nabo babezingisa ukuba amadoda abeeNtlanga aluswe, njengoko kubonakala ngokucace kakhulu kwincwadi yakhe eya kwabaseGalati.)

UIsrayeli wayesemngciphekweni wolona lwakha lwalukhulu uhlaselo kwimbali yakhe, kwaye besingalindela ukuba inkampi yonke ixakeke ngokulungiselela imfazwe. Kwakungekuko phofu, ngendlela eqhelekileyo. Endaweni yokulungisa amahashe nokulola amakrele, baxakeka yinkonzo eyashiya abaninzi kumkhosi wokulwa benokungxwelerhwa, ubuncinane, iintsuku ezintathu.

Bakwenza oku ukuze bavuyisane nolwalamano lwabo noThixo wabo, owabahlangulayo baphuma eYiputa. Ngokuba kutheni? Ngokuba bazi ukuba idabi lelikaYehova. NguYe obanika uloyiso nempumelelo. UYesu wenza umthethosiseko omnye ngamazwi awahluke nje kancinane: “Funani ke kuqala ubukumkani bukaThixo nobulungisa baKhe, zaye zonke ezi zinto ziyakongezelelwa kuni” (Mat. 6:33, NKJV). Ixesha elininzi, yonke imihla yobomi bethu ibonakala isicinezela ngokungxama kwezinto ezininzi ezibalulekileyo side silibale ukubeka phambili ezona zinto zibaluleke kakhulu ebomini bethu: ukuhlaziya yonke imihla ukuzinikela kwethu kuKristu.

`Cinga ngamaxesha okhe walityeshela ixesha noThixo ngenxa yemicimbi “ebaluleke” ngaphezulu. Kungani ukuba kubelula kangako ukwenza oku, kwaye singakulwa njani ukukuchasa?`