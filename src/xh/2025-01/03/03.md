---
title:  Ukuchulumanca Ngovuyo
date:  13/01/2025
---

Kunzima kunjalo kuthi ukucinga, uThixo umbona umntu ngamnye njengonexabiso elingenakufikeleleka, nto leyo esisizathu sokuba avuye ngosindiso nje lo mphefumlo omnye.

`Funda kuZefaniya 3:17. Le ndima ikuzisa njani ukukhanya kumzekeliso wonyana wolahleko?`

UZefaniya 3:17 ngokugxininisayo ubonisa uvuyo lukaYehova ngakubantu baKhe abakhululweyo. Ngalo lonke nje igama lovuyo nochulumanco elikulwimi lwesiHebhere lifunjiwe kule ndima inye, ukuchaza uchulumanco lukaThixo ngabantu bakhe abakhululweyo. Kuphantse kubengathi akukho nalinye igama kulo ngokunokwalo elaneleyo ukuchaza ubukhulu bochulumanco lukaThixo ngalaa mhla.

Qaphela, kanjalo, apho uThixo akhoyo ngokwale ndima- “phakathi” kwabantu baKhe. Uxolelwaniso oluqhambuka kubudlelane bothando luza nobukho bukaThixo obukhawulezileyo. Njengoyise-xa ebona unyana esekude lee, uza ebaleka-apha uThixo uphakathi kwabantu baKhe.

KuIsaya 62:4, umfanekiso onjalo ubhalwe ngokufanekiswa komtshato. NgokukaIsaya 62:4, abantu bakaThixo “kuyakuthiwa unguNdimnanzileyo,” okuthetha ukuthi “Ndimnanzile,” yaye nelizwe liyakubizwa ngokuba “nguNokwenda,” okuthetha ukuthi “lendile.” Ngoba? Ngenxa yokuba, indima ithi, “uYehova ukunanzile, nelizwe lakho lendile.” Eyona ncopho yovuyo lukaYehova igcinelwe imini yokubuyiswa, xa Yena eyakwamkela abantu baKhe aze agcobe ngathi, kwanjengokuba uyise wamvuyelayo unyana wakhe wolahleko.

`Funda kumaEfese 5:25-28. Oku kuthetha ntoni ngohlobo lothando esibizelwa ekulubonakaliseni?`

Esi sicatshulwa sikhuthaza abayeni ukuba bathande amakhosikazi abo “njengokuba naye uKristu walithandayo ibandla, wazinikela ngenxa yalo,” kwanokuba bathande amakhosikazi abo “njengokuba beyimizimba yawo” (Efe. 5:25, 28). Ezi ndima azivezi nje uhlobo lothando olungazicingeliyo noluzibingelelayo umyeni amakabe nalo ngakwinkosikazi yakhe koko zikwabonisa ukuba uKristu ngokwaKhe uyabathanda abantu baKhe (ibandla) njengenxalenye yaKhe.