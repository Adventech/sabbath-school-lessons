---
title:  Ubudlelane Obuxhomekekileyo
date:  07/01/2025
---

UThixo ubiza emema wonke ubani kubudlelane bothando obusondeleleneyo kunye naYe (bona kuMat. 22:1–14). Ukusabela ngokukuko kolu bizo kubandakanya ukuthobela umyalelo kaThixo wokuthanda uThixo, kunye nokuthanda abanye (bona kuMat. 22:37–39). Ukuba ubani wonwabele amaqithiqithi obu budlelane noThixo oko kuxhomekeke ekubeni ubani ugqiba ngokukhululekileyo ukwamkela okanye ukubukula uthando lwaKhe.

`Funda kuHoseya 9:15, Yeremiya 16:5, Roma 11:22, noYuda 21. Ezi ndima zifundisa ntoni ngelokuba amaqithiqithi othando lukaThixo anako na ukubukulwa-ashiywe nokushiywa?`

Kwezi nakwezinye iindima, ukonwabela amaqithiqithi obudlelane bothando noThixo ngokuthe gqolo kuzotywa njengokuxhomekeke ekusabeleni komntu kuthando lwaKhe. Noko kunjalo, masingayenzi impazamo yokucinga ukuba uThixo ukhe eneneni ayeke ukuthanda nabani na. njengoko sibonile, uthando lukaThixo lungunaphakade. Kwaye, nangona uHoseya 9:15 ebandakanya uThixo esithi kubantu baKhe, “ ‘Andiyi kuphinda ndibathande,’ ” kubalulekile ukukhumbula ukuba kamva kwakule ncwadi inye uThixo uthi ngabantu baKhe, “ ‘Ndiyakubathanda ngesisa’ ” (Hos. 14:4). UHoseya 9:15 akanakuthetha ukuba uThixo uyayeka konke konke ukuthanda abantu baKhe. Makasingisele, ngoko, ekuxhomekekeni kwenkalo ethile okanye inzuzo yobudlelane bothando noThixo. Kwaye indlela esisabela ngayo kuthando lwaKhe ibalulekile kobu budlelane ukuba buqhubekeke.

“ ‘Lowo unayo imithetho yam ayigcine, nguye ondithandayo; lowo ke undithandayo, uya kuthandwa nguBawo; nam ndiya kumthanda, ndizibonakalalise kuye’ ” (Yohane 14:21). Kwangokunjalo, uYesu uthi kubafundi baKhe, “ ‘kuba uBawo ngokwakhe uyanithanda; ngokuba nina nindithandile, nakholwa ukuba mna ndaphuma kuThixo’ ” (Yohane 16:27).

Ezi kunye nezinye iindima zifundisa ukuba ukugcina amaqithiqithi obudlelane obusindisayo noThixo kuxhomekeke ekubeni siyakulwamkela na uthando lukaThixo (oluquka ukulungela ukuba zizithuthi zoloo thando, kanjalo). Kwakhona, oku akuthethi kuthi uthando lukaThixo lukhe luphele. Ndaweni yoko, kwanjengokuba singenako ukulinqanda ilanga ekukhanyiseni kodwa singazishenxisa thina kwimitha yelanga, akukho nto sinokuyenza ukunqamla uthando lukaThixo olungunaphakade, koko ekugqibeleni singabubukula ubudlelane noThixo size, ngalo ndlela, siziqhawule thina koko lubonelela ngako, ngokukodwa idinga lobomi obungunaphakade.

`Zeziphi iindlela abantu abanokuzibona, baze bangcamle, ubunyani bothando lukaThixo, nokuba bayaluphindisela okanye abaluphindiseli kusini na? Umzekelo, ihlabathi le mvelo emva kwesono, lilutyhila njani uthando lwaKhe?`