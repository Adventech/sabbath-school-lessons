---
title:  Ingcamango Ngakumbi
date:  10/01/2025
---

Funda kuEllen G. White, “The Privilege of Prayer,” pp. 93–104, kwiSteps to Christ.

“Gcina iintswelo zakho, imihlali yakho, iintsizi zakho, amaxhala akho, kunye nezoyikiso zakho phambi koThixo. Awunako ukumsindisa Yena; awunako ukumdina Yena. Lowo ubala inani leenwele zentloko yakho akabonakalisi kungakhathali kwiintswelo zabantwana baKhe. ‘INkosi inemfesane enkulu, inenceba.’ Yakobi 5:11. Intliziyo yaKhe yothando iyachukumiseka ziintsizi zethu yaye kuquka nokubika kwethu zona. Isa kuYe yonke into edida ingqondo. Akukho nto inkulu kakhulu kuYe uba ayithwale, kuba Yena uthwele amazwe, Yena ulawula yonke imicimbi yelimiweyo. Akukho sahluko kumava ethu esimnyama ngeyona ndlela ukuba akangesifundi Yena; akukho nkohla inzima ngeyona ndlela ukuba Yena angangayicombululi. Akukho ntlekele inokwehlela yoyena umncinci kubantwana baKhe, akukho xhala lizungula umphefumlo, akukho vuyo ludlamkisa, akukho mthandazo unyanisekileyo uphuma kwimilebe, angawuqapheliyo uBawo wethu osemazulwini, okanye angathathi mdla ukhawulezileyo kuwo Yena. Akukho nto ethi nakanjani na ixhalabise uxolo lwethu incinci kakhulu kuYe uba angangayiqapheli. ‘Ulophilisa abaphuke intliziyo, abophe amanxeba abo.’ Ndumiso 147:3. Amakhonkco obudlelane phakathi koThixo nomphefumlo ngamnye ahluke yaye aphelele ngokungathi akukho mphefumlo ungomnye uxhamla inkathalo yaKhe, akukho mphefumlo ungomnye Yena awanikela uNyana waKhe ngenxa yawo.”—Ellen G. White, Steps to Christ, p. 100.

**Imibuzo Yengxoxo**

`Gxila kwisivakalisi esingentla: “Amakhonkco obudlelane phakathi koThixo nomphefumlo ngamnye ahluke yaye aphelele ngokungathi akukho mphefumlo ungomnye uxhamla inkathalo yaKhe, akukho mphefumlo ungomnye Yena awanikela uNyana waKhe ngenxa yawo.” Ntuthuzelo ni oyinikwa koku, kwaye ufanele kukubuphila njani ubomi bakho, ukwazi ukusondela kukaThixo kuwe nenkathalo yaKhe ngawe? Ungafunda njani ukuphila ngenyaniso yeso sithembiso simangalisa kangako? Cinga ukuba, imihla ngemihla, ubungayikholelwa ngokwenene.`

`Ujonge isifundo sale veki, uyiqonda njani iNdumiso 103:17, 18? Ityhila ntoni ngendlela olungunaphakade ngayo uthando luThixo, noko kunjalo indlela amaqithiqithi obudlelane noThixo axhomekeke ngayo ekuthini siyakulwamkela na uthando lwaKhe?`

`Kungaziphi iindlela ekuthi ukwazi oku kwenze umehluko kubudlelane bakho noThixo? Kuyichaphazela njani indlela ocinga ngayo ngeentsizi zabanye?`