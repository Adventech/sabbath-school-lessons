### UThixo woThando noBulungisa

UThixo uluthando. Utsho njalo u-1 Yohane 4:8 no-16. Isambuku seBhayibhile xa iyonke singqina le nyaniso. Inkolo yobuKristu isekelezelwe kwisimilo sikaThixo sothando. Uthando luyingxam yomntu anguye uThixo, kwingxam yayo yonke into esikholelwa kuyo, kwaye lufanele ukuba kwingxam yento yonke esiyenzayo. Ngoko ke, indlela esiluqonda ngayo uthando ichaphazela inkolo yethu iphela nokwenza. Ukuba, umzekelo, ubani ukholelwa ekuthini uthando lukaThixo kufuneka luzuzwe okanye lufanelwe, umntu usengacinga ukuba uThixo akamthandi ngenxa yokuba enesono yaye engafanelekanga. Kwaye, ngokuphathelele kwabanye, ubani angalindela ukuba abanye bafanele uthando-kukudidiyela intlekele ke oko.

Kule nakwintlaninge yezinye iindlela, indlela esiluqonda ngayo uthando lukaThixo inemiphumela emikhulu kukholo lwethu nokwenza. Sekunjalo, yintoni uthando? Ukuba ubuza abantu abalishumi ukuba bakuchazele uthando, usengafumana iimpendulo ezilishumi ezohlukeneyo. Nkqu naphakathi kwamaKristu, zininzi iintsomi nemiqondo engeyiyo engothando lukaThixo.

Umzekelo, amaKristu anikezela ngeempendulo ezohlukeneyo kwimibuzo enje: Ingaba uthando lukaThixo luyapha kuphela, kodwa lungamkeli? Ingaba uthando olungcwele luyazincama kuphela, okanye uThixo usengabavuyela yaye akholiswe ngabantu? Ingaba uthando lukaThixo luyavakalelwa? Ingaba ngokwenene uThixo uyakhathala ngabantu? Lunako na uthando lukaThixo ukubukulwa okanye lulahlwe? Ingaba uThixo ungena kubudlelane bothando obuhla busenyuka nezidalwa? Ingaba umsindo awuhambelani nothando? Uthando nobulungisa zihamba njani kunye? Ukuba uThixo uluthando, kutheni le nto kukho ububi kweli hlabathi, yaye obubaxekileyo? Banako na abantu ukuthanda ngendlela uThixo athanda ngayo? Ukuba kunjalo, lo nto ingakhangeleka injani?

Iimpendulo kweminye yale mibuzo zingakhangeleka ziqinisekile kodwa zisoloko ziphikiswa kwiimpatho zothando olungcwele kubuKristu. Kwaye, iimpendulo ezininzi ezikhangeleka ngelinye ixesha ziqinisekile, zisuka xa zipicothwa zingahambelani noko isiBhalo sikufundisa ngothando lukaThixo.

Asizokuyixovula yonke le mibuzo ngaxesha- nye, kodwa sizakushukuxa le mibuzo kwakunye neminye imibuzo kule kota. Kwaye sizakubona ukuba uthando lukaThixo lukhulu mpela kunokuba sicinga. Uthando lukaThixo njengoko luthiwe thaca kwisiBhalo lubalasele mpela kuneengcamango eziqondwa “njengothando” kwinkoliso yelizwe namhlanje. Kwezi veki zizayo, sizakuqwalasela ngokusondeleyo kwezona nkalo zitshatsheleyo nezintle zothando lukaThixo ezityhilwe kwiBhayibhile.

Yaye, ngokuya siqhubeka, sizakubona indlela uthando olungcwele nobulungisa eziqhagamshele ngayo ngokungenakuqhawulwa. UThixo weBhayibhile uyabuthanda ubulungisa (bona, umzekeko, Isa. 61:8). Kwaye, njengoko iBhayibhile izizoba, uthando olungcwele nobulungisa ziqhogene ngohlobo lokuba awukwazi kuba nenye ingekho enye. Ngenxa yokuba uThixo eluthando, uxhalabe ngokunzulu yintswela-bulungisa nembulaleko kweli hlabathi, kwaye Yena uzibandakanya nabacinezelweyo nababulalekayo, engena ngokuzithandela kwintlungu nenkxwaleko ezenziwe bububi kwindalo-ngokwaKhe ebulaleka ngaphezu kwabo bonke, kangangokuba uThixo ngokwaKhe lelona xhoba lobubi.

Kuyo yonke iBhayibhhile, uThixo ngokuthe gqolo ukhathazwa ahlutshwe bububi nembulaleko kuba Yena umthanda umntu ngamnye ngaphezu kokuba thina sinokucinga. Ubani unokububona ubunzulu bothando lukaThixo kwisimbonono sikaKristu ngakubantu baKhe xa wayesithi: “ ‘Yerusalem, Yerusalem, wena ubabulalayo abaprofeti, ubagibisele ngamatye abo bathunywe kuwe, kufuthi kangakanani na ndithande ukubabuthela ndawonye abantwana bakho, ngohlobo esithi isikhukukazi siwabuthele ndawonye amathole aso ngaphantsi kwamaphiko, anavuma!’ ” (Mat. 23:37).

UThixo weBhayibhile, oluthando, usoloko ezotywa kuso sonke isiBhalo njengotyumk’ intliziyo nohluphekayo luthando olubukulweyo nothando olumke namanzi. Lonke ibali leBhayibhile lingento uThixo ayenzileyo nasayenzayo ukubuyisa uthando kuyo yonke ikona nemfanta yelimiweyo. Oku kwakunye nokuthe chatha kungumxholo wezifundo zale kota.

_UJohn C. Peckman ungumhleli olihlakani weAdventist Review. Ngexesha ekwakubhalwa esi sifundo, wayeyinjinga-lwazi yeTheology and Christian Philosophy kwiSeventh-day Adventist Theological Seminary eAndrews University._