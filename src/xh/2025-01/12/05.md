---
title:  Ukubizelwa Ukumisela Ubulungisa
date:  19/03/2025
---

Abaprofeti kwisiBhalo ngokuthe rhoqo baveza isimemo sikaThixo sobulungisa eluntwini. Ngokuthe gqolo, isiBhalo asirhoxi ekuvezeni imiba yentswelabulungisa nengcinezelo. Ngokwenene, isimemo sokuba uThixo azise ugwebo sona ngokunokwaso yayi sisimemo sokuba uThixo amisele ubulungisa.

Umzekelo, umprofeti uIsaya uthetha phandle ngentswela-bulungisa kwaSirayeli ngela xesha. Amazwi akhe kunye nesimemo sobulungisa kufuneka zivakale ngokukhwazayo nangokucacileyo ezindlebeni zethu namhlanje. “ ‘Fundani ukwenza okulungileyo; khathalelani ukugweba; lulekani isibhovubhovu; gwebani ityala lenkedama; lithetheni ityala lomhlolokazi’ ” (Isa. 1:17). Ukongeza, uvakalisa “ ‘uyeha’ “ ngakwabo “ ‘bamisela imimiselo yobutshinga’ ” baze “ ‘bazisunduze izisweli, zingafiki ematyaleni’ ” (Isa. 10:1, 2), elumkisa: “ ‘Niya kuthini na ke ngemini yovelelo, nasesithongeni esivela kude? Niya kusabela kubani na ukuba anincede, nilushiye phi na uzuko lwenu? ’ ” (Isa. 10:3).

Ngokunjalo, umprofeti uYeremiya uvakalisa isigidimi sikaThixo: “ ‘Yeha, oyakhayo indlu yakhe kungengabulungisa, namagumbi akhe aphezulu kungengokusesikweni; komkhonzisayo ummelwane wakhe ngelize, angamniki umvuzo wakhe. .  . . Uyihlo ubengadli, asele, enze okusesikweni nobulungisa, yini na, kwaza kwalunga kuye? Ubeligweba ityala losizana nehlwempu; kwaza kwalunga. Asikuko na oko ukundazi? Utsho uYehova’ ” (Jer. 22:13, 15, 16, NKJV).

`Funda kuMateyu 23:23-30. UYesu ufundisa ntoni apha ngento ebalulekileyo? Ucinga ukuba uthetha ukuthini xa esingisele “kwezona ndawo zinzima”?`

Hleze umntu acinge ukuba intswela-bulungisa yayi yinkxalabo yabaprofeti beTestamente eNdala kuphela, sibona ngokucacileyo apha nakwezinye indawo kulungiselelo lukaYesu ukuba oku kwakuyinkxalabo emandla kuKristu ngokwaKhe. Njengoko eyibeka Yena: “ ‘Yeha, nina babhali, baFarisi, bahanahanisindini! Ngokuba ninikela izishumi zetyeleba nedile nekumin, kanti nizishiyile ezona ndawo zinzima zomthetho, umgwebo nenceba nokholo; ezi benimelwe kukuba nizenze, nithi neziya ningazishiyi’ ” (Mat. 23:23). Kwisicatshulwa esihambelanayo kuLuka, uYesu ukhalela ukuba “ ‘badlule kuwo umgwebo nokuthanda uThixo’ ” (Luka 11:42).

`Ukuba ubuzakugxila “kwezona ndawo zinzima” namhlanje, oko bekuyakukhangeleka njani ngokufaniyo nazo zonke “izishumi zetyeleba nedile nekumini” esingaba kanti sigxile kuzo?`