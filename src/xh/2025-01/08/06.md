---
title:  UKristu Uloyisile Ihlabathi
date:  20/02/2025
---

Ukuba yonke into ibisenzeka ngokwentando kaThixo ephambili, kwakungasoze kwabakho ububi koko kuphela ulonwabo olugqibeleleyo lothando noyondelelwano. Ekugqibeleni, elimiweyo liyakubuyiselwa kule ntando igqibeleleyo, iphambili kaThixo. Okwangoku, uThixo usebenza intando yaKhe ngendlela eqwalasele izigqibo ezikhululekileyo zezidalwa zaKhe.

Cinga ngokhuphiswano lokubhaka nalapho bonke abathathi-nxaxheba kufuneke basebenzise uhlobo oluthile lwezipheko, kodwa benako ukongeza naziphi ezinye izipheko abazifunayo ukuze babhake naluphi uhlobo lweqebengwana abalifunayo, kanjalo. Ekugqibeleni, nokuba leliphi iqebengwana umbhaki aphela elenza luyakugqitywa, noko inxalenye, zezinye zezipheko umbhaki angakhange azikhethe.

Kwangokunjalo (kule ndawo inomda), ngenxa yokuba uThixo ezibophelele Yena ekuhlonipheni inkululeko ekwizidalwa yohlobo oludingekayo kuthando, uninzi “lwezipheko” ezenza imbali yehlabathi azikhethwanga nguThixo koko zikhabana ncakasana nento enqwenelwa nguThixo.

Kule ngcamango, ubonelelo olungcwele olukho cala-nye- ngokungathi uThixo eyedwa ulawula yonke into eyenzekayo. Endaweni yoko, oku kufunisa (ubuncinane) ingcamango emacala mabini yobonelelo lukaThixo. Ezinye izinto kweli hlabathi zibangelwa nguThixo, kodwa ezinye izenzeko ziyimiphumela yezigqibo ezikhululekileyo zezidalwa (njengoko zonke zibububi). Ziyenzeka izinto ezininzi angafuniyo uThixo zenzeke.

`Funda kuYohane 16:33. Themba lini, nkqu naphakathi kweembandezelo, elinikezelwa yile ndima? `

Ngokukodwa kumaxesha enkxwaleko okanye isilingo, ukholo lwabantu lunokuhexa ngenxa yokuba babambelele kwinkolo eyimpazamo yokuba uThixo uzakubachonga bangehlelwa yinkxwaleko nezilingo kobu bomi. Kodwa uYesu usixelela ibali elahluke mpela, elumkisa abalandeli baKhe ukuba bazakungcamla izilingo neembandezelo kweli hlabathi, kodwa likhona ithemba, kuba uKristu weyisile (Yohane 16:33).

Inyaniso yokuba siqubisana nenkxwaleko nezilingo ayithethi kuthi oku yinto ephambili ayinqwenelela thina uThixo. Kufuneka ngalo lonke ixesha sigcine engqondweni: imfazwe enkulu. Noko kunjalo, singaqiniseka ukuba, lo gama ububi ngokwabo kungekokulunga, uThixo unako ukuzisa okulungileyo nkqu naphakathi kweziganeko ezinobubi. Kwaye, ukuba siyamthemba uThixo, uThixo angasebenzisa nkqu neenkxwaleko zethu ukusisondeza kuYe nokusikhuthaza ukuba sibe nemfesane sikhathalele nabanye.