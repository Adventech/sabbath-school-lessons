---
title:  Uthando Nobulungisa
date:  02/02/2025
---

Kuso sonke isiBhalo, uthando nobulungisa zihamba kunye. Uthando lokwenyani lufuna ubulungisa, yaye ubulungisa bokwenyani bunokulawulwa kanjalo bulinganiselwe kuphela eluthandweni. Asikuqhelanga ukucinga ngala magama mabini kunye, kodwa kuphela kungenxa yokuba zombini uthando nobulungisa zigqwethwe ngokumandla luluntu.

`Funda kwiNdumiso 33:5, Isaya 61:8, Yeremiya 9:24, Ndumiso 85:10, neNdumiso 89:14.Ezindima zikuzisa njani ukukhanya kwinkxalabo kaThixo ngobulungisa?`

Ezi ndima zivakalisa ngokuselubala ukuba uThixo uthanda ubulungisa (Ndum. 33:5, Isa. 61:8). KwisiBhalo, iingcamango zothando nobulungisa ziqhagamshelene ngokungenakohlulwa. Uthando lukaThixo nobulungisa bukaThixo zihamba kunye, yaye Yena uyikhathalele kakhulu eyokuba okusesikweni nobulungisa zenziwe kweli hlabathi.

Ngesizathu esilungileyo, ngoko, abaprofeti bathi gqolo ukukhalimela zonke iintlobo zentswela-bulungisa, kuquka nemithetho engenabulungisa, izikali zobuxoki, kwakunye nentswela-bulungisa nokucinezelwa kwamahlwempu nabahlolokazi okanye nabani na osengozini. Nangona abantu besenza iinkohlakalo ezininzi neentswela-bulungisa, uThixo nguye yedwa “ ‘owenza inceba, nesiko, nobulungisa, ehlabathini’ ” (Yer. 9:24). Ngokukwanjalo, kuso sonke isiBhalo, abo bathembekileyo kuThixo balindela ngokumandla ugwebo olungcwele njengento elunge kakhulu kuba luzisa isohlwayo ngakubenzi bobubi nabacinezeli, uze uzise ubulungisa nohlangulo kumaxhoba entswela-bulungisa nengcinezelo.

Eneneni, ubulungisa nokusesikweni zisisiseko solawulo lukaThixo. Ulawulo lwesimilo lukaThixo lothando lusesikweni yaye lunobulungisa, ngokwahluke mpela koorhulumente abakhohlakeleyo beli hlabathi, abasoloko beqhubela phambili intswela-bulungisa ukuze bahlohle ezabo . KuThixo, “kuyakuqubisana inceba nenyaniso, kuya kwangana ubulungisa noxolo” (Ndum. 85:10).

Kwaye uThixo uyenza icace into Yena ayilindeleyo kuthi. “Uxelelwe, mntundini, okulungileyo: akubizayo uYehova kuwe, kukuthi wenze okusesikweni, uthande inceba, uhambe noThixo wakho ngokuthozamileyo?” (Mika 6:8). Ukuba kukho into ekufuneka siyibonakalalisile ngesimilo sikaThixo, uthando-yaye okusesikweni nenceba eziqhambuka kuyo-ziyakuba semqoka.

`Yeyiphi imizekelo, nkqu nangoku, yobulungisa babantu obugqwethiweyo? Singathini na, ngoko, ukungakhaleli ubulungisa bukaThixo obugqibeleleyo ukuba bufike ngenye imini?`