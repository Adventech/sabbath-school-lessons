---
title:  Uthando Olusika Emazantsi
date:  20/01/2025
---

Iinzulu ezingenakubalwa zothando lukaThixo olunemfesane kuluntu zibonakaliswe kuHoseya. UThixo waayalela umprofeti uHoseya, “ ‘Yiya uzeke umfazi wobuhenyu nabantwana bobuhenyu; ngokuba ilizwe lihenyuze kakhulu, lemka kuYehova’ ” (Hos. 1:2). UHoseya 11 ubonisa ubudlelane bukaThixo nabantu baKhe, kodwa ngesikweko sotata othanda umntwana wakhe.

`Funda kuHoseya 11:1-9. Lo mfanekiso ukwezi ndima uyenza iphile njani indlela uThixo abathanda nabakhathalele ngayo abantwana baKhe?`

Uthando lukaThixo ngakubantu baKhe lufanekiswa kuthando oluthantamisayo lomzali ngakumntwana. IsiBhalo sisebenzisa umfanekiso wokufundisa umntwana oselula ukuhamba; ukufunqulwa komntwana othandwayo ngubani othile; ukunyanga nokuxhasa; kunye nezinye indlela ukukhathalela ngobubele abantu baKhe. IsiBhalo sikwatsho ukuthi uThixo “wabathwala” abantu baKhe “ ‘njengomntu ethwele unyana wakhe’ ” (Deut. 1:31). “Ekubathandeni kwakhe nasekubachongeni kwakhe wayebakhulula” waza “wabafunqula; wabathwala yonke imihla yasephakadeni” (Isa. 63:9).

Ngokungafaniyo ngokuthembeka kukaThixo okungagungqiyo, abantu baKhe babethe gqolo bengathembekanga, kamva bamtyhalela kude uThixo baza bazisa ugwebo ngakwiziqu zabo bemhlungisa Yena. UThixo unemfesane, kodwa abunakuze bukhutshelwe ngaphandle ubulungisa. (Njengoko sizakubona kwisifundo samva, uthando nobulungisa zihamba kunye.)

Wakha wacatshukiswa yinto de isisu sakho sixuxuzele? Olo luhlobo lomfanekiso osetyenziswe kubunzulu beemvakalelo zikaThixo ngakubantu baKhe. Umfanekiso wokuphequka kwentliziyo kabani neemfesane zakhe zishukunyiswa lulwimi sisaci seemvakalelo ezinzulu, olusetyenziswe ngokufanayo kuThixo nakubantu.

Lo mfanekiso, wokuxhokonxwa kweemfesane (kamar),  usetyenziswe kwityala labafazi ababini abeza phambi koSolomon, elowo ebanga lo mntwana mnye ukuba ngowakhe. Emva koba uSolomon eyalele ukuba usana olu lwahlulwe kubini (engenanjongo yakulimaza usana), lo mfanekiso waadandalazisa ukusabela kwemvakalelo yomama wokwenyani (1 Kumkani 3:26; thelekisa neGen. 43:30).

`Nabani okhe wangumzali uyayazi into esithetha ngayo isifundo. Alukho olunye uthando lwasemhlabeni olunokuqala ukuthelekisa. Oku kusinceda njani siqonde inyaniso yothando lukaThixo kuthi, yaye yeyiphi intuthuzelo esingayifumana, nemasiyifumane koku kuqonda?`