---
title:  Ngaphezu Kothando LukaMama
date:  19/01/2025
---

Mhlawumbi olona thando lukhulu luqhelekileyo kumava omntu luthando lomzali kumntwana. IBhayibhile isoloko isebenzisa umfanekiso wobudlelane bomzali nomntwana ukuzoba imfesane kaThixo engummangaliso ngaku bantu, ukugxininisa ukuba imfesane kaThixo ingaphezulu lee nakweyona mbonakaliso yobuntu inzulu neyona intle yale mvakalelo inye.

`Funda kwiNdumiso 103:13, kuIsaya 49:15, nakuYeremiya 31:20. Le mizobo ibonisa ntoni ngemo nobunzulu bemfasene kaThixo?`

Ngokwezi ndima, uThixo unxulumana nathi njengabantwana baKhe abathandwayo, esithanda ngendlela utata nomama abalungileyo ababathanda ngayo abantwana babo. Noko kunjalo, njengoko uIsaya 49:15 echaza, nkqu nomama ongumntu “angalulibala usana lwakhe” okanye “angabi namfesane kunyana wesizalo sakhe,” kodwa uThixo akaze abalibale abantwana baKhe, yaye imfesane yaKhe ayikhe isilele (Izili. 3:22).

Okuphawulekayo, igama lesiHebhere uraam elisetyenziselwe imfesane apha nakwintlaninge yezinye iindima ukuchaza uthando lukaThixo oluphuphuma olunemfesane, kukholeleka ukuba lithathwa kwigama lesiHebhere lesibeleko (reem). Yaye ngaloo ndlela, njengoko iingcaphephe ziphawule, imfesane kaThixo “ifana nothando lukamama lwesibeleko.” Ngokwenene, inkulu lee kunayo nayiphi imfesane yomntu, nkqu naleyo kamama kwimveko yakhe.

NgokukaYeremiya 31:20, uThixo ubabona abantu baKhe bomnqophiso “njengonyana amthandayo” waKhe kunye “nomntwana wokuteketiswa,” nangona babe soloko bemvukela Yena bamhlungise Yena. Sekunjalo, uThixo uthi, “izibilini zam ziyasika ngaye” yaye “inene ndiya kuba nemfesane kuye.” Igama eliguqulwe njengenceba apha ligama elisetyenziswe ngentla ukuchaza imfesane engcwele (raam). Ukongeza, ibinzana “intliziyo yam ilangazelela” linokuguqulwa njengelithi “izibilini zam ziyashukuma.” Le nkcazelo lulwimi olunzulu lwezibilini lwemfesane engcwele, ukubonakalisa ubunzulu obendeleyo bothando lukaThixo olunemfesane ngakubantu baKhe. Nkqu naphakathi kokungathembeki kwabo, uThixo uyaqhubekeka ukuthulula imfesane yaKhe ephuphumayo nenceba kubantu baKhe yaye ukwenza oko ngaphaya kwiminqweno enokucingwa.

`Kwabanye bethu, ukuqonda ukuba imfesane kaThixo kuthi ifana naleyo katata onothando okanye umama kuthuthuzela ngokunzulu. Noko kunjalo, abanye abantu banokutsala nzima kuba umzali okanye abazali babe ngenathando. Zeziphi ezinye iindlela enokutyhilwa ngazo imfesane kaThixo kubo?`