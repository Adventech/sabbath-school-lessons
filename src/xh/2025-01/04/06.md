---
title:  Unemfesane Evutha Luthando
date:  23/01/2025
---

UThixo weBhayibhile unemfesane yaye uyavutha, kwaye ezi mvakalelo zingcwele zibonakalaliswe ngokubalaseleyo kuYesu Kristu. UThixo unovelwano (thelekisa noIsa. 63:9, Heb. 4:15), uchatshazelwa ngokunzulu ziintsizi zabantu baKhe (Abagwe. 10:16, Luka 19:41), yaye ukulungele ukuva, ukuphendula, nokuthuthuzela (Isa. 49:10, 15; Mat. 9:36; Mat. 14:14).

`Funda kuma-1 Korinte 13:4-8. Kungaziphi iindlela esithi esi sicatshulwa sisibizele ekubonakaliseni uthando lukaThixo olunemfesane nolumangalisayo kubudlelane bethu nabanye?`

Silangazelela ukuba kubudlelane nabantu ababonakalisa uhlobo lothando oluchazwe kuma-1 Korinte 13:4-8. Kodwa kukangaphi esithi sifune ukuba lolu hlobo lomntu kwabanye? Asinakuzenza ukuba sizeke kade umsindo size sibe nobubele; asinakukwazi ukuzenza singabi namona, singazigwagwisi, krwada, okanye sizondelele umna. Asinakuhlanganisa kwiziqu zethu uthando “oluthwala izinto zonke, olukholwa ziinto zonke, oluthemba iinto zonke, olunyamezela iinto zonke,” “nolungatshitshiyo” (1 Kor. 13:7, 8). Uthando olunjalo lunokubonakaliswa ebomini bethu kuphela njengesiqhamo soMoya oyiNgcwele. Kwaye makabongwe uThixo ukuba uMoya oyiNgcwele uthulule uthando lukaThixo ezintliziyweni zabo bathi, ngokholo, babe kuKristu uYesu (Rom. 5:5).

Ngobabalo lukaThixo namandla kaMoya oyiNgcwele, kungaziphi iindlela eziphathekayo esinokuthi sisabele, size sibonakalise, uthando lukaThixo oluvakalelwa ngokunzulu, kodwa olusoloko lusebulungiseni ngokugqibeleleyo nangokusengqiqweni. Okokuqala, okona kusabela kufanelekileyo kukunqula uThixo oluthando. Okwesibini, kufuneka sisabele kuthando lukaThixo ngokubonakalalisa ngokuphathekayo imfesane nothando olunesisa kwabanye. Akufuneki sonwatyiswe nje kuphela kwinkolo yethu yobuKristu koko kufuneka sikhuthazelwe ekonwabiseni nabanye. Okokugqibela, kufuneka siqonde ukuba asinakuzitshintsha iintliziyo zethu, koko nguThixo yedwa onako.

Ngoko ke, masimcele uThixo asinike intliziyo entsha ngakuYe nakwabanyeuthando olunyulu noluhlambululayo oluphakamisa oko kulungileyo luze lususe umququ ngaphakathi.

Imithandazo yethu mayithi, yanga “iNkosi inganandisa, inityebise eluthandweni, omnye nomnye nakubo bonke, . . . ukuze izizimase iintliziyo zenu, zingabi nakusoleka, zibe ngcwele phambi koThixo uBawo wethu, ekufikeni kweNkosi yethu uYesu Kristu nabo bonke abangcwele bayo” (1 Tes. 3:12, 13).

`Kutheni le nto ukufa kumna nasekuzicingeleni nasekungcoleni kweentliziyo zethu zemvelo ikukuphela kwendlela yokutyhila olu hlobo lothando? Lukhetho luni esinokulwenza ukuze sikwazi ukufa oku kufa kumna?`