---
title:  UMthetho Nobabalo
date:  25/03/2025
---

Njengoko sibonile, umthetho nobabalo azikhabani. Endaweni yoko, zenza imisebenzi eyohlukeneyo ngokuhambelana nothando nobulungisa bukaThixo. Umehluko omandla phakathi komthetho nobabalo ngewawudidekisile uSirayeli wamandulo, owabona ukunikezelwa komthetho ngokwawo njengokudandalaziswa okukhulu kobabalo lukaThixo. Lo gama “oothixo” beentlanga ezingqongileyo babeguquguquka yaye bengegqibeki, beshiya abantu bengenandlela yakwazi ukuba “oothixo” banqwenela ntoni nento ezakubakholisa, uThixo weBhayibhile ngokucace gcaa uyalela abantu baKhe ngento emkholisayo Yena. Kwaye oko kumkholisayo Yena koko kanye ikokokulungelwa okumandla kwabantu baKhe, njengeziqu nanje ngentlanganisela.

Noko kunjalo, umthetho awunakusisindisa esonweni okanye utshintshe iintliziyo zabantu. Ngenxa yokuba nesono kuthi ngaphakathi, sidinga ukufakelwa kwentliziyo ngokwasemoyeni.

`Funda kuYeremiya 31:31-34. Oku kusifundisa ntoni ngezithembiso zikaThixo zokusinika intliziyo entsha? Thelekisa oku kunye namazwi kaKristu kuNikodemo kuYohane 3:1-21 malunga nokuzalwa ngokutsha. Bona kanjalo kumaHeb. 8:10. `

IMithetho eliShumi yaabhalwa nguThixo ngokwaKhe kumacwecwe amatye (Eksod. 31:18), kodwa umthetho wawuzakubhalwa kanjalo ezintliziyweni zabantu bakaThixo (Ndum. 37:30, 31). Ukuba bekungenzeka, umthetho kaThixo wothando ubungazokuba ngaphandle kuthi koko ngaphakathi kanye kwizimilo zethu. NguThixo yedwa obengabhala umthetho waKhe ezintliziyweni zabantu, kwaye Yena waathembisa ukukwenza oko kubantu baKhe bomnqophiso (bona kumaHeb. 8:10).

Asinako ukuzisindisa ngokwethu ngokugcina umthetho. Endaweni yoko, kungobabalo esithi sisindiswe ngalo ukholo, kodwa njengesipho sikaThixo (Efe. 2:8). Asigcini mthetho ukuze sisindiswe; sigcina umthetho kuba sele sisindisiwe. Asigcini mthetho ukuze sithandwe kodwa kuba sithandwa, yaye ngalo ndlela sinqwenela ukuthanda uThixo nabanye (bona kuYohane 14:15).

Kwangaxesha linye, umthetho usibonisa isono sethu (Yakobi 1:22–25, Rom. 3:20, Rom. 7:7), usibonisa ukudinga kwethu uMkhululi (Gal. 3:22–24), usikhokelela kwiindlela ezingcono zobomi, yaye utyhila isimilo sikaThixo sothando.

`Liyintoni ithemba lakho emgwebeni? Ingaba kukugcina kwakho umthetho okukhutheleyo nokuthembakeleyo okanye ingaba bubulungisa bukaKristu, obukwambathisileyo? Impendulo yakho ikuxelela ntoni ngomsebenzi womthetho kaThixo ngokuphathelele koko unako okanye ungenako ukukwenza?`