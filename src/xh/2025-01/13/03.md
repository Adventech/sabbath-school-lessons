---
title:  UMthetho uNgcwele unoBulungisa Ulungile
date:  24/03/2025
---

Uthando sisiseko somthetho kaThixo. Xa uThixo emisa umthetho, Yena umisa uthando. Yiyo le nto uYesu waafa ukuze asindise aboni, ukuze Yena abe nako ukumisa umthetho lo gama kwelinye icala esolulela ubabalo kuthi. Ngalo ndlela, wakwazi Yena ukuba abe lilungisa nomgwebeli wabo bakholwayo (Rom. 3:25, 26). Hayi imbonakaliso enjalo yothando! Kwangokunjalo, umthetho awubhangiswa yinkqubo yenkululo, ndaweni yoko, uqinisekiswa ngakumbi.

`Funda kumaRoma 6:1-3 nakumaRoma 7:7-12, ugxininise ngokukodwa kwindima 12.Ezi ndima zisixelela ntoni ngomthetho, nkqu nasemva kokuba efile uKristu?`

Lo gama abanye bekholelwa ukuba ubabalo nenkululo ziyawucima umthetho, uPawulos uselubala kwelokuba masingaqhubekeki esonweni ukuze ubabalo lwane. Ndaweni yoko, abo bakuKristu ngokholo “babhaptizelwe ekufeni kwaKhe” yaye ngenxa yoko mabazibalele ekuthini bafile kwisono baza baphila kuKristu.

Umthetho kaThixo awusosono, koko (phakathi kwezinye izinto) wenza isono nokuba nesono kwethu kubonakale kuthi. Yiyo lo nto, ewe, “umthetho ungcwele; nomthetho ungcwele, unobulungisa, ulungile” (Rom. 7:12). Utyhila, ngaphezu kwayo nayiphi into, isidingo esikhulu sethu sosindiso, senkululo-usindiso nenkululo eziza kuphela ngoKristu. Ngenxa yoko, “asiwuphuthisi umthetho ngalo ukholo” koko “ngokwahlukileyo, siyawumisa wona umthetho” (Rom. 3:31).

UKristu weza hayi ukuba asuse umthetho koko ukuba azalisekise konke oko kwakuthenjiswe eMthethweni nakubaProfeti. Yiyo lonto, Yena egxininisa ukuba,  “ ‘koda kudlule izulu nehlabathi,’ ” kungakhange “ ‘kudlule nalinye iganyana nokuba lisuntswana emthethweni’ ” (Mat. 5:18).

Umthetho kaThixo ngokwawo umele ubungcwele bukaThixo-isimilo saKhe esingcwele sothando, ubulungisa, ukulunga, nenyaniso (Lev. 19:2; Ndum. 19:7, 8; Ndum. 119:142, 172). Kulo mba, kubalulekile ukuba, ngokwe-Eksodus 31:18, uThixo waabhala iMithetho eliShumi kumacwecwe amatye ngokwaKhe. Ukubhalwa elityeni, le mithetho ibubungqina besimilo sikaThixo esingaguquguqukiyo kwakunye nolawulo lwaKhe lokuziphatha, olusekelezelwe kuthando-umxholo ongumongo wemfazwe enkulu.

`Eli khonkco liphakathi komthetho nothando lisinceda njani ukuba siqonde ngcono amazwi kaYesu, “ ‘Ukuba niyandithanda, yigcineni imithetho yam’ ” (Yohane 14:15)?`