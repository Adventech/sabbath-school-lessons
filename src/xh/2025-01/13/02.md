---
title:  UMthetho Wothando
date:  23/03/2025
---

Umthetho kaThixo awuqalathanga mimiselo icatshulweyo; ndaweni yoko, umthetho kaThixo yimbonakaliso yobudlelane. Oku kunokubonwa ngokuselubala kwiMithetho eliShumi. Eyona mimiselo isisiseko yayiseyicwalile kwaseMyezweni wase-Eden, imimiselo yothando eyayizakulawula ubudlelane phakathi koThixo nabantu naphakathi kwabantu ngokwabo.

Xa iMithetho eliShumi yayibhalwa elityeni kwiEksodus 20, yaanikezelwa kuSirayeli kwimeko yobudlelane bomnqophiso. Imithetho yaabhalwa phantsi emva kokuba iNkosi yayihlangule abantu eYiputa, kwaye imithetho le yayisekelezelwe kuthando lukaThixo nakumadinga aKhe kuhlanga (bona kwiEksod. 6:7, 8 neLev. 26:12). Ubani unokubona kwizahlulo ezibini zeMithetho eliShumi ukuba zijoliswe ekuphumeleleni kobudlelane bomntu noThixo kwakunye nobudlelane omnye komnye.

`Funda kwiEksodus 20:1-17. Ezi ndima ziyityhila njani le mimiselo mibini, leyo yokuthanda uThixo neyokuthanda abanye?  `

Imithetho yokuqala emine ijamelene nobudlelane babantu noThixo, ize le yokugqibela mithandathu ibe bubudlelane babantu phakathi kwabo. Ubudlelane bethu ngokufanayo kuThixo nakwabanye abantu mabulawulwe yimimiselo yomthetho kaThixo.

Ezi ndawo zimbini zomthetho zihambelana ngqo noko uYesu wakuchaza njengeyona mithetho mibini mikhulu-“ ‘ “Uze uyithande iNkosi uThixo wakho ngentliziyo yakho iphela” ’ ” (Mat. 22:37; thelekisa neDut. 6:5) nalo “ ‘ “Uze umthande ummelwane wakho njengoko uzithanda ngako” ’ ” (Mat. 22:39; thelekisa neLev. 19:18).

Imithetho emine yokuqala ziindlela esifanele kukuthanda ngazo uThixo ngabo bonke ubuqu bethu, ize le yokugqibela mithandathu ibe ziindlela esifanele ukuthanda ngazo omnye nomnye njengeziqu zethu. UYesu uyenza icace gcaa ukuba le mithetho mikhulu mibini yothando ngokunokwayo ingqamene nomthetho. “ ‘Kule mithetho yomibini kuxhomekeke umyalelo uphela nabaprofeti’ ” (Mat. 22:40).

Umthetho kaThixo uphela, usekelezelwe kuthando lukaThixo. Uthando lukaThixo nomthetho azinakwahlulwa. Sisoloko sisiva abantu besithi, Akudingeki ukuba sigcine umthetho, sidinga nje ukuthanda uThixo nokuthanda abanye. Kutheni le nto le ngcamango ingavakali nje?

`Singalubonakalisa njani uthando kuThixo, okanye uthando kwabanye, ukuba sophula nawuphi kwiMithetho eliShumi?`