---
title:  Ilungisa kwanoMgwebeli
date:  10/03/2025
---

Macal’ onke, umsebenzi kaKristu uchitha umsebenzi kamtyholi. Kwaye, ngokuka-1 Yohane 3:8, uYesu “wabonakaliselwa oku, ukuze ayichithe imisebenzi kamtyholi” (1 Yohane 3:8) nokuze “ambhangise lowo unamandla okufa, oko kukuthi, umtyholi lo” (Heb. 2:14). Noko kunjalo, uloyiso olupheleleyo lolawulo lotshaba lwenzeka kwizigaba ezibini. Okokuqala, ngomsebenzi woMnqamlezo, uKristu uphikisa izityholo zikaSathana ezenyelisayo. Ize, kamva, uSathana nobukumkani bakhe batshatyalaliswe.

`Funda kumaRoma 3:23-26 namaRoma 5:8. Ezi zicatshulwa zityhila ntoni ngendlela uKristu azoyisa ngayo izityholo zikamtyholi?`

Njengoko sibonile, utshaba lubanga ukuba uThixo akagqibelelanga ngobulungisa nothando. Noko kunjalo, ngoKristu, uThixo ubonelela ngokudandalaziswa okungundoqo kobulungisa bukaThixo nothando, yaye oko Yena wakwenza ngoMnqamlezo.

Emva kokufa kukaYesu, “uSathana waabona ukuba ukuzifihla kwakhe kukrazulwe. Ulawulo lwakhe lwaabhencwa phambi kweengolosi ezingawanga naphambi kwelimiweyo lasezulwini. Waazityhila njengombulali. Ngokuphalaza igazi loNyana kaThixo, wazincothula kwiimfesane zeziqu zasezulwini.”—Ellen G. White, The Desire of Ages, p. 761.

`Funda kwiSiTyhilelo 12:10-12 ujonge iGenesis 3:15. Esi sicatshulwa sikuzisa njani ukukhanya ekubalulekeni koloyiso lwaseMnqalezweni lukaKristu kwelimiweyo?`

Imbali yenkululo ibonelela ngobungqina obaneleyo kuthi ukuba sibe nengqiniseko yokuba uThixo usoloko esebenzela ukuzisa ekugqibeleni oko kulungileyo kwabo babandakanyekayo. UThixo wesiBhalo usoloko esenza oko kulungileyo nokukhethekayo, xa ujonge iinkalo ezifumanekayo kuYe kwimfazwe enkulu (Dut. 32:4, 1 Sam. 3:18, Ndum. 145:17, Dan. 4:37, Hab. 1:13, IsiTyhi. 15:3, Gen. 18:25).

`Kutheni le nto ukudandalaziswa kobulungisa bukaThixo nothando kwimbambano yelimiweyo zibaluleke ngolo hlobo nje? Xa usetyisa ngoMnqamlezo nayo yonke imisebenzi kaThixo kwicebo lenkululo, imisebenzi kaThixo ikunika njani ingqiniseko kuthando lukaThixo, nkqu naphakathi kwezilingo neenkxwaleko?`