---
title:  Baninzi Ababiziweyo, ke Bambalwa Abanyuliweyo
date:  01/01/2025
---

UThixo akabathandi nje kuphela abantu bentando yaKhe ekhululekileyo, koko Yena uyabamema ukuba nabo bamthande Yena. Le yokuba uThixo ubanika isakhono sokukhetha ngokukhululekileyo ukuba bayakulamkela okanye balubukule uthando lukaThixo iyabonakala (phakathi kwezinye iindawo) kumzekeliso kaKristu wesidlo somsitho.

`Funda kuMateyu 22:1-14. Yintoni intsingiselo yalo mzekeliso?`

Kumzekeliso kaKristu wesidlo somsitho, ukumkani wenza umsitho wonyana wakhe aze athume abakhonzi bakhe ukuba “ ‘baye kubabiza abamenyiweyo’ ” basuka “ ‘abavuma ukuza’ ” (Mat. 22:2, 3). Ngaphezu kwesihlandlo esinye ukumkani waathuma abakhonzi bakhe ukuba bababize, koko abasinaka isimemo sakhe baza, ngokuqatsele ngakumbi, baba bamba abakhonzi bakhe bababulala (Mat. 22:4–6).

Ethubeni, emva kokuqoshelisa abo bathe babulala abanye babakhonzi bakhe, ukumkani wathi kubakhonzi bakhe, “ ‘Umsitho okunene sewulungile wona, kodwa abamenyiweyo bebengekafaneleki.  Yiyani ngoko ezintlanganweni zeendlela, nithi abo nithe nabafumana, nibabize beze emsithweni’ ” (Mat. 22:8, 9). Emva kwesinye isiqendu somntu ongambethanga ngubo yomsitho okhutshelwa ngaphandle, esibonakalalisa isidingo sokufumana ingubo yomsitho kukumkani ukuze ungene esidlweni somsitho, uYesu uvala umzekeliso ngebinzana elintsokothileyo kodwa elinentsingiselo emandla, “ ‘baninzi ababiziweyo, ke bambalwa abanyuliweyo’ ” (Mat. 22:14).

Kuthetha ntoni oku? Abo “banyulwayo” ekugqibeleni “abanyulwa,” ngabo basamkeleyo isimemo seNkosi emsithweni. Igama eliguqulwe “ukubiza” kunye “nokumema” kulo mzekeliso ligama lesiGrike ukaleo (ukubiza, ukumema), yaye into egqibayo ukuba ngubani “onyuliweyo” ekugqibeleni (eklektos) kukuba ingaba ubani usamkele ngokukhululekileyo na isimemo.

Eneneni, uThixo ubizela (oko kukuthi, umemela) wonk’ ubani kwisidlo somsitho. Noko kunjalo, nabani na kuthi angalulandula uthando lukaThixo. Inkululeko ngundoqo eluthandweni. UThixo akasoze anyanzele uthando lwaKhe kuye nabani na. kulusizi ukuthi, sinako ukukubukula ukuba nobudlelane bothando noThixo.

Abo “banyuliweyo” ngabo bamkela isimemo. Kwabo bamthandayo uThixo, uThixo ulungise izinto ezimangalisa ngaphezu kwayo nayiphi into esinokuyicinga. Kwakhona, konke kubuyela kumbuzo wothando kunye nenkululeko equlathwe luthando.

`Yintoni engobomi bakho etyhila ukuba usamkele isimemo somsitho yaye uze unxibe ngokufanelekileyo?`