---
title:  Ithemba Ngaphaya Kobu Ubomi
date:  13/11/2022
---

Umbhali wembali wakudala wamaGrike, uHerodotus (5th century BC) wabhala ngohlanga, olwaluqala ixesha lokukhala [ukuzila] ekuzalweni, kuba lulindele ukuphatheka kabuhlungu oluza kujongana nako usana ukuba luthe lwaphila lwafikelela ebuntwini obudala. Nangona ingaqhelekanga kuthi le nkonzo ngokwenkangeleko, inayo indawana evakalayo.

Kwiinkulungwane kamva, isaziso eMelika phaya ekuqaleni kwenkulungane yama20 sathi, “Singaba siyintoni isizathu sokuphila, xa unokuxabisa ishumi leedola?”

Ubomi buyakwazi ukuba nzima ngokwaneleyo, siyazi, nokuba siyakholwa kuThixo nakwithemba likanaphakade. Yiba nombono, kodwa, ukuba kunzima kangakanani kwabo bangenalo ithemba lanto ngaphaya kokuphila okufutshane nobukholisa ukuba neenkathazo kulo mhlaba. Nangaphezu kokuba lo mbhali ungakholwayo ethethile ngokungabi nanto [ukuba ngamampunge] kokuphila komntu, njengoko singaneli kufa sonke, kodwa siphila sonke sisazi ukuba siza kufa. Phofu oku kuqonda kuko okwenza ukuba injongo yobomi bomntu, ekholisa ukuba nobunzima nosizi kwayona ngokwayo, ibonakale ingento koko ililize. Enye ingqondi yathetha ngabantu isithi abanto ngaphandle kokuba “ziziqa zenyama ebolayo phezu kwamathambo aphelayo.” Nangona imasikizi, kodwa, kwakhona, kunzima ukuphikisana nale ndlela yokucinga.

Noko kunjalo, ukuphikisana noku, thina sinesithembiso seBhayibhile sobomi obungunaphakade obukuYe uYesu. Siso ke eso isitshixo: sineli themba kuYesu nalo elo silinikwa kukufa nokuvuka kwaKhe. Kungenjalo, themba lini esinalo?

`Funda: 1 Korinte 15:12–19. Uthini apha uPawulos ngendlela okwalamene ngayo ukuvuka kukaKristu nethemba lokwethu ukuvuka?`

UPawulos ubeka ngokucacileyo: uvuko lwethu ludibene ngokungenakuze kwahlulwe novuko lukaKristu. Ukuba asivuki, kutsho ukuthi uKristu akavukanga, kanti ke, ukuba uKristu akavukanga, kuya kuthini ke?  “Loba luyinto engeyanto ukholo lwenu, noba nisesezonweni zenu!” Ngamanye amazwi, xa sisifa, sihlala sifile, kwaye ngonaphakade, kuze ngoko, konke kube ngamampunge. Eyona nto ayithethayo uPawulos ku- 1 Korinte 15:32 ithi—“ukuba abafileyo abavuki, masesisidla, sisela, kuba ngomso siya kufa!”

Ukuba ukubakho kwethu kusisiqalo nje kuphela, “amashumi asixhenxe eminyaka” (xa sithe sanethamsanqa; ngakumbi ukuba asitshayi okanye sitye kakhulu okwakwaMcDonald) kuphela kwento esiyizuzayo, sisengxakini enkulu. Akumangalisi ukuba uEllen G. White ongeze athi,  “Izulu liyinto yonke kuthi, kwaye xa silahlekwe lilo, silahlekwe yinto yonke.”—Sons and Daughters of God, p. 349.

`Cinga ngendlela elixabiseke ngayo ithemba nokholo lwethu. Kutheni kufuneka senze konke esinakho, ngobabalo lukaThixo, ukulugcina?`