---
title:  Ekukhaleni Kwexilongo
date:  16/11/2022
---

AmaTesalonika ayekholelwa ngokupheleleyo ukuba ubomi obungunaphakade buya kunikwa kuphela abo baya kuba bephila ekuBuyeni kwesiBini “Ayebaluse ngononophelo ubomi babahlobo bawo hleze bafe balahlekwe yintsikelelo ababelindele ukuyizuza ekufikeni kweNkosi. Ngabanye ngabanye abantu babo basuswa kubo [ngokufa] baze bathi ngomoya owaphukileyo babukhangele ubuso babafayo okokugqibela, bengenalo konke ithemba lokuba baya kubuya bababone kubomi obuzayo.”—Ellen G. White, Izenzo Zabapostile, iph. 258.

`Funda: 1 Tesalonika 4:13–18. UPawulos wayilungisa njani le mbono igwenxa?`

Kukho umkhwa ngokwasembalini wokuzama ukuyichaza into ebekwe embhalweni othi, “Ngokukwanjalo ke nabo bafe bemanywe noYesu uThixo uya kubabuyisa kunye noYesu” (1 Tes. 4:14, IBHAYIBHILE) ngaphezu koko indima ikuthethayo. Abaninzi abayamkelayo imfundiso yokungabi nakufa komphefumlo bacebisa ukuthi uKristu, ekubuyeni kwaKhe kwesibini, uya kuza naYe ephuma ezulwini nemiphefumlo yamalungisa afileyo asele esezulwini noThixo. Loo miphefumlo ngoko ke, inako ukuhlanganiswa kwakhona nemizimba yayo ngqo evukileyo. Inguqulo enjalo ayihambelani neemfundiso ziphelele zikaPawulos kulo mba.

Funda amazwi omntu ofunde ngoThixo ongenguye uMlindi xa ethetha ngeyona ntsingiselo yale ndima: “Isizathu sokuba amaKristu aseTesalonika abe nako ukuba nethemba njengoko ayekhalela amalungu ebandla lawo afileyo sesithi uThixo ‘uya kuza’ nawo, oko kukuthi, uya kuwavusa la makholwa afileyo enze ukuba abekho ekubuyeni kukaKristu, ukuze abe ‘kunye naye.’ Le nto ithetha ukuba la makholwa afileyo awayi kuba kwimeko engentle xa efika uKristu kodwa aya ‘kuba naye’ ngolu hlobo lokuba aya kuba nenxaxheba ngokulinganayo namakholwa aphilileyo eluzukweni oluhlangene nokubuya kwakhe.”—Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319.

Ukuba imiphefumlo yamalungisa afileyo yayisele ineNkosi ezulwini, uPawulos wayengadingi ukukhankanya uvuko lokugqibela njengethemba lamaKristu; ngewasuka wakhankanya ukuba amalungisa sele eneNkosi. Endaweni yoko, uthi, “abo balele kuYesu” (1 Tes. 4:14) baya kuvuswa kwabafileyo ekupheleni kwexesha.

Ithemba lokuvuka kokugqibela lazisa intuthuzelo kumaTesalonika alilayo. Kwalona elo themba linye linakho ukusinceda ukuba sijongane ngesibindi nemizuzu yentlungu xa isandla esibandayo sokufa sithe xhakamfu abazintandane kuthi simka nabo.