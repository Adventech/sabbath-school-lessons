---
title:  Ukuhlangana Okungunaphakade
date:  17/11/2022
---

`Funda: 1 Korinte 15:51–55. Yeyiphi “imfihlelo” (1 Kor. 15:51) ayichazayo uPawulos?`

Abanye abashumayeli abathandwayo bathi le “mfihlelo” (1 Kor. 15:51) “kukuthatyathwa okusemfihlakalweni” kwebandla, okuza kwenzeka kwiminyaka esixhenxe ngaphambi kokuza kwesibini kukaKristu ngobuqaqawuli. Koku “kuthatyathwa kusemfihlakalweni” amaKristu athembekileyo athi ngephanyazo, ngokuzolileyo nasemfihlakalweni axhwilwe kuyiwe nawo ezulwini lo gama wonke omnye umntu eshiywa emangele ukuba kwenzeke ntoni kuwo. Abantu bangasuka, ngequbuliso bazibone bekwimoto engenamqhubi, kuba umqhubi waxhwilelwa ezulwini, “kusele kuphela iimpahla zabo.” Uluhlu olumiqulu mithandathu yeencwadi ezithengwa kakhulu

_[Left Behind] (Ukushiywa Ngasemva)_, lwenziwa umboniso-bhanyabhanya, lwayikhuthaza le mfundiso ibubuxoki, luyiveza kumawaka ababukeli.

Phofu ke, akukho ndawo yeBhayibhile evumelana nokwahlula okunjalo okwenziweyo phakathi kokuxhwilwa nokuBuya kwesiBini. I“mfihlelo” athetha ngayo uPawulos kukwenziwa kumila kumbi kwamalungisa aphilileyo ukuba ahlangane namalungisa avusiweyo ekufikeni kukaKristu kwesibini. Kuko oku “ukuxhwilwa.” Akukho “kuxhwilwa emfihlakalweni” kuba ukuBuya kwesiBini kuya kubonakala kubo bonke abantu abaphilileyo (IsiTy. 1:7), kwaye kokubini ukuvuswa kwabafileyo nokwenziwa kumila kumbi kwabaphilileyo kuya kwenzeka ekuvakaleni lwexilongo ekubuyeni kukaKristu kwesibini (1 Kor. 15:51, 52).

Ukufika kukaKristu kwesibini kuya kwenza ukuba kubekho ukuhlangana okukokona kumangalisayo okwakha kwenzeka. Amalungisa aphilileyo ayakuguqulwa “ngesiquphe, ngephanyazo” (1 Kor. 15:52). Ngokutsho kwelizwi likaThixo, bayazukiswa; ngoku benziwa ukuba bangabi nakufa baze bathi kunye nabangcwele abavusiweyo baxhwilwe ukuba bahlangane neNkosi yabo esibhakabhakeni. Iingelosi “ ‘zihlanganisele ndawonye abanyulwa bakhe, baphume kumacala omane omoya, kuthabathela esiphelweni sezulu, kude kuse kwesinye isiphelo salo’ ” (Mat. 24:31).

“Abantwana abancinane [iintsana] bathwalwa ziingelosi ezingcwele zisiwe ezingalweni zoonina. Abahlobo ekudala bahlulwa kukufa bayahlangana, ukuba bengasayi kuphinda bahlukane, zize iingoma zovuyo zinyuke kunye ukuya eMzini kaThixo.”—Ellen G. White, Imbambano Enkulu, iph. 645.

`Esi sisithembiso esimangalisa ngokukodwa, into eyahluke ngokukhulu kuyo yonke esakha sayibona ekunzima ukuyiqonda. Cinga ngobubanzi bendalo, kwanobunzima bobomi apha. Indalo ngokwayo iyawangqina amandla amangalisayo kaThixo. Kusifundisa ntoni konke oku ngamandla kaThixo okuguqula abaphilileyo nokuvusa abafileyo ekufikeni kwesibini kukaYesu?`