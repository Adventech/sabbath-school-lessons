---
title:  Ukujula Nomcabango
date:  18/11/2022
---

Funda: Ellen G. White, “Iincwadi ZabaseTesalonika,” amaph. 255–268; “Ukubizelwa Kumgangatho Ongentla,” amaph. 319–321, kwi-Izenzo Zabapostile.

UStephen Cave wabhala wathi “AmaRoma ayeyiqonda kakuhle inkolo yamaKristu yokuba ngenye imini aya kuvuka ngemizimba engcwabeni aza enza konke ayenakho ukuhlekisa nokuthintela loo mathemba. Ingxelo yomtshutshisi waseGaul ngomnyaka we-177 ibhale ukuthi, abafelukholo babeqala ngokutshutshiswa, emva koko izidumbu zabo ziyekwe ukuba zibole zingangcwatywanga iintsuku ezintandathu ngaphambi kokuba zitshiswe luze uthuthu luphoswe kumlambo iRhône [ngelithi]—'Ngoku masibone ukuba baya kuvuka na kwakhona,’ kuthiwa atsho amaRoma.”—Stephen Cave, Immortality: The Quest to Live Forever and How It Drives Civilization (New York: Crown Publishers, 2012), pp. 104, 105.

Esi sifundo sincinane ngomzekeliso wokungakholwa kolwazi ngoThixo, nokuba sibumdlalo kangakanani, akutsho nto oko; asizange siqinisekise nto ngesithembiso seBhayibhile sovuko. Igunya elavusa uYesu kwabafileyo linakho ukwenza kwaoko nakuthi sonke, nokuba injani imo yomzimba. Ngapha koko, ukuba elo Gunya linye ladala layixhasa yonke indalo, linakho ngokuqinisekileyo ukuguqula abaphilileyo nokuvusa abafileyo.

“Kwangokunjalo naye uThixo woza nabo abalele ukufa ngaye uYesu, kunye naye [1 Tes. 4:14],” wabhala watsho uPawulos. Abanye bayichaza le ndawo ngokuthi ithetha ukuba abo balele ukufa baya kubuya noKristu bevela ezulwini; kanti uPawulos wayethetha ukuba, njengoko uKristu wavuswa kwabafileyo, uThixo uya kubabiza abangcwele abaleleyo emangcwabeni abo abathabathe kunye naYe abase ezulwini. Intuthuzelo exabiseke kangako! Ithemba elinobuqaqawuli! Kungekuphela ebandleni laseTesalonika, kodwa kuwo onke amaKristu nokuba kuphi apho akhona.”—Ellen G. White, Izenzo Zabapostile, iph. 259.

**Imibuzo Yokuxoxwa**

`Omnye wathi: “Ukufa kuya kucima ungabikho. . . . Ukucinywa ungabikho ngokupheleleyo, umkhondo nako konke, kuhamba indlela ende eya ekutshabalaliseni intsingiselo yobomi bomntu.” Unyanisile. Themba lini, ke ngoko, esinalo elichasana nokungabi nto kobomi bethu?`

`Singayihlanganisa njani ukuze ihambelane kakuhle imfundiso yesidingo sokukhulela engqibelelweni (Filipu 3:12–16) nenyaniso yokuba kuphela ekufikeni kwesibini kukaKristu esiya kuthi sizuze indalo engenakonakala nengenaso isono (1 Kor. 15:50–55)?`

`Singakwazi njani ukumnceda obhajiswe kwingcamango yo“vuko lwasemfihlakalweni” ukuba abone ukuba kutheni le mfundiso iyimposiso nje?`

`Funda kwakhona: 1 Korinte 15:12–19. Yintoni kwezi ndima le inika ngamandla ubungqina kwimfundiso yokuba abafileyo balele ngokuchasene nokuba sezulwini noYesu? Zivakala njani ezi ndima ukuba, ngokwenene, abafileyo abangamalungisa basezulwini ngoku noYesu?`