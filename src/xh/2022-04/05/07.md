---
title:  Ukujula Nomcabango
date:  28/10/2022
---

Ellen G. White, “Ukufa KukaMoses,” amaph. 469–480, kuAmanyange Nabaprofeti; “The Voice of Stern Rebuke,” amaph. 129–142; “Umprofeti Woxolo,” amaph. 237–243, kuAbaprofeti Nookumkani; “Umthetheli-khulu,” amaph. 318, 319; “Inkcukumiso Yokholo,” amaph. 342, 343; “ ‘Lazaro, Phuma,’ ” amaph. 524–536, ku-Ulangazelelo Lwamaphakade.

KuKristu kukho ubomi, obemvelo, obungabolekwanga, obungenziwanga. “Lowo unaye uNyana, unabo ubomi.” 1 Yohane 5:12. UbuThixo bukaKristu kulapho ikholwa linesiqinisekiso sobomi obungunaphakade. “Lowo ukholwayo kum,” watsho uYesu, “nokuba ubethe wafa, wodla ubomi. Bonke abadla ubomi bekholwa kum, abasayi kufa naphakade; uyakholwa na koko?” UKristu apha [kuYohane 11:25, 26] ukhangele phambili kwixesha lokubuya kwaKhe kwesibini. Ngelo xesha, abangamalungisa baya kuvuswa bengenakonakala, bathi abaphilileyo abangamalungisa benziwe kumila kumbi basiwe ezulwini bengakubonanga ukufa. Ummangaliso awayeza kuwenza uKristu, ekuvuseni uLazaro kwabafileyo, wawuza kumela amalungisa wonke afileyo. Ngelizwi laKhe nemisebenzi yaKhe wazazisa ukuba uyiMbangi yovuko. Lowo yena ngokwaKhe wayeza kufa kungekudala emnqamlezweni, wema ephethe izitshixo zokufa, umoyisi wengcwaba, wasebenzisa igunya namandla aKhe ukunika ubomi obungunaphakade.”—Ellen G. White, Ulangazelelo Lwamaphakade, iph. 530.

**Imibuzo Yokuxoxwa**

`Baninzi abantu abafa ngexesha lolungiselelo lukaEliya noElisha, nangolukaKristu emhlabeni. Libathwana nje elavuswayo. (Qaphela kuLuka 4:24–27). Cinga, kwakhona, ngamava wabo bonke abafayo, nokuba ngabavuswa kwixesha eladlulayo okanye ekufikeni kwesibini, ukuba kwenza mahluko mni, ngokubhekiselele ekuthini kwakunjani ukufa?`

`Ababhali abaninzi kuzo zonke iinkulungwane babhale ngobubi bobomi obuphelela ekufeni. Njengazo zonke ezinye izidalwa eziphilayo —iinkuku, iintini, onokrwece, njl.—sonke siyafa. Noko kunjalo, abantu bona, ngandlel’ ithile imeko yethu imbi kakhulu kuneyezilwanyana ngenxa yokuba siyazi ukuba siza kufa. (Bona Intshumayeli 9:5.) Iinkuku, iintini, oonokrwece abazi nto. Kutheni ke ngoko le nto sibaluleke kakhulu isithembiso sovuko kuthi?`

`Ukuba ucinga ukuthi umphefumlo awufi nokuba abafileyo, ngakumbi amalungisa, bayaphila ezulwini emva kokuba befile, lusafuneka ngantoni uvuko ekupheleni kwexesha?`

`Ukuba ufowunelwa ngumntu athi, “Ukhona uSally apho?” ungaphendula uthi “Ewe, kodwa usalele.” Ukuba ke kodwa ufowunelwe kwathiwa “Ukhona uSally?” akukwazi ukuthi “Ewe, kodwa ufile.” Ngokuba kutheni? Sifunda ntoni kule nto ngemeko yokufa?`