---
title:  Intombi KaYayiro
date:  26/10/2022
---

Iimvuko ezaziphambi kokwaKhe uYesu ukufa nokuvuka zazingaphelelanga nakuluphi uhlanga nodidi lwabantu abakhethekileyo. UMoses mhlawumbi waye eyeyona nkokeli inkulu yabantu eyakha yakho (Dut. 34:10–12). Ngakwelinye icala, ihlwempu lomhlolokazi ongumFoneki wayengenguye nomIsrayeli (1 Kumkani 17:9). UmShunemekazi wayebalulekile apho wayehlala khona (2 Kumkani 4:8) kodwa naye, wayengenguye umHebhere. Umhlolokazi waseNayin wanonyana omnye kuphela, mhlawumbi awayexhomekeke kuye (Luka 7:12). Kwelinye icala, uYayiro wayengumlawuli wendlu yesikhungu, mhlawumbi eKapernahum (Marko 5:22). Sezinjalo ukwahlukana iinkcubeko okanye imigangatho yasekuhlaleni abaphuma kuzo, bonke basikelelwa ngamandla kaThixo anika ubomi.

`Funda: Marko 5:21–24, 35–43. Yintoni esinokuyifunda ngokufa emazwini kaKristu, “ ‘Akafile umntwana, ulele’ ”? (Marko 5:39).`

Intwazana kaYayiro ene-12 yayilele igulela ukufa ekhaya. Ngoko ke, waya kuYesu wambongoza ukuba aye kwikhaya laKhe abeke izandla zaKhe eziphilisayo phezu kwayo. Kwathi bengekayi apho, kwakho osele ezisa iindaba ezilusizi, “ ‘Intombi yakho ifile. Usamkhathazelani na uMfundisi?’ ” (Marko 5:35). Ngoko wathi uYesu kuyise okhalayo, “ ‘Musa ukoyika, kholwa nje qha’ ” (Marko 5:36, NRSV). Ngokwenene, konke awayenokukwenza uyise kukusuka athembele ngokupheleleyo kungenelelo lukaThixo.

Wathi akufika endlwini, uYesu wathi kwabahlanganisene apho, “ ‘Nisenzela ntoni isiphithiphithi, nibe nikhala? Umntwana akafile kodwa ulele’ ” (Marko 5:39, NRSV). Bamhleka kuba (1) babesazi ukuba ufile, nokuba (2) bengazi ukuba uthetha ukuthini xa athi ulele. “Intetho-buciko  yomfanekiso othi “ukufa ‘kukulala’ ingathi yayithandwa nguYesu xa ebhekisa kula mava ([Mat. 9:24; Luka 8:52;] bona noYohane 11:11–15). Ukufa kukulala, kodwa kukulala okunzulu avuswa kuko umntu nguMniki-bomi kuphela, kuba nguYe kuphela onezitshixo zengcwaba (bona kwi-IsiTy. 1:18; thelekisa noYohane 3:16; Roma 6:23).”—The SDA Bible Commentary, vol. 5, p. 609.

Emva kokuvuka kwale ntwazana, abo bakubonayo “bakhwankqiswa kakhulu” (Marko 5:42, NRSV). Akumangalisi oko. Okwangoku, ukufa kukuphela, kugqibelele, kwaye akubuyi mva. Ukubona into enje ngale ngawabo amehlo, ngokwenene, kunokuba kwakumangalisa, kungamava abuguqulayo ubomi.

`Amazwi kaYesu athi, “ ‘Musa ukoyika, kholwa nje qha’” (Marko 5:36, NRSV), asenayo intsingiselo nanamhla. Singenza njani ukufunda ukukwenza oko, naphakathi kwezona meko ezoyikekayo, nezingawona maxesha abalulekileyo okuhlala kukholwa?`