---
title:  Uvuko LukaMoses
date:  23/10/2022
---

`Funda: Juda 9 noLuka 9:28–36. Zinto zini ezibonakalayo ozifumana kwezi ndima zingokuvuka komzimba kaMoses? `

Ezinye iinzulu-lwazi zeBandla lamaGrike aseAlexandria zixoxa zithi, ukufa kwakhe uMoses, kwabonwa ooMoses ababini: omnye ephilile emoyeni, omnye efile emzimbeni; omnye uMoses wenyuka waya ezulwini neengelosi, omnye wangcwatywa emhlabeni. (bona kuOrigen, Homilies on Joshua 2.1; Clement of Alexandria, Stromata 6.15.) oku kwahlula phakathi kwengcinga yomphefumlo nokungcwatywa komzimba kungavakala kwabo bakholelwa kwingcamango yesiGrike yomphefumlo ongenako ukufa, kodwa ingcamango le ayikho eBhayibhileni. UYuda 9 uqinisekisa imfundiso yeBhayibhile yokuvuka komzimba kaMoses ngenxa yokuba imbambano “yayingomzimba kaMoses” kungengawo umphefumlo ekuthiwa uyaphila.

UDuteronomi 34:5–7 usixelela ukuba uMoses wafa ene-120 yeminyaka ubudala, waza uYehova wamngcwaba kwindawo efihlakeleyo kwintili yezwe lwakwaMowabhi. Noko kunjalo, uMoses akazange ahlale xesha lide engcwabeni. UKristu ngokwaKhe, kunye neengelosi ezazingcwabe uMoses, behla ukusuka ezulwini ukuba bayibize iphume ingcwele eyayilele.  . . . Kwaye kukokokuqala uKristu eza kunika ubomi umntu ofileyo. Xa iNkosi yobomi, ikunye nababengezelayo befika engcwabeni, uSathana wothuswa bubukhulu baKhe. . . . UKristu akazange agobe ukuba angene engxoxweni noSathana. . . .  Noko kunjalo, uKristu wakubhekisa konke kuYise, esithi, “INkosi mayikukhalimele.”Yuda 9.  . . . Uvuko lwenziwa lwaqiniseka ngonaphakade. USathana walihluthwa ixhoba lakhe; amalungisa aya kuphila kwakhona.”—Ellen G. White, Amanyange Nabaprofeti, amaph. 478, 479.

Ubungqina obucacileyo bokuvuka kukaMoses bufunyanwa ekwenziweni kumila kumbi. Apho uMoses wabonakala nomprofeti uEliya, owayeguqulwe engakubonanga ukufa (2 Kumkani 2:1–11). UMoses noEliya bada bathetha noYesu (bona uLuka 9:28–36). “Kwabonakala amadoda amabini ethetha naye, engooMoses noEliya, ababonakalayo besebuqaqawulini; babethetha ngokunduluka kwaKhe, abeza kulufeza eYerusalem” Luka 9:30, 31). Imbonakalo kaMoses, engqina uloyiso lukaKristu phezu kwesono nokufa, izotywe apha ngamazwi angenakuphazanywa. YayinguMoses noEliya, ingeyiyo “imimoya” yabo (ngapha koko, uEliya wayengazange afe), ababonakala kuYesu apho.

`UMoses akazange avunyelwe ukuba angene kwiKanana yasemhlabeni (Dut. 34:1–4) kodwa wathatyathwa wasiwa kwiKanana yasezulwini. Kusifundisa ntoni oku ngendlela uThixo “anako [ngayo] ukwenza okungaphezu kwento zonke ngokugqithiseleyo kakhulu, ngaphezu kwesikucelayo nesinokukuqiqa, ngokwamandla asebenzayo ngaphakathi kwethu” (Efese 3:20)?`