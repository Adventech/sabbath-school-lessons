---
title:  Isithembiso Sokuqala SeGospile
date:  06/10/2022
---

`Funda: Genesis 3:15, 21. Themba lini elinokufunyanwa kwezi ndawo eziya kulo lonke uluntu?`

UGenesis 3 uchaza intlekele eyoyikekayo eyabakho kuwo wonke umhlaba emva kokuWa. Yonke into yaguquka, uAdam noEva bawubona umahluko phakathi kwento owawusakuba yiyo umhlaba nento owaba yiyo.

Noko kunjalo, phakathi kwako konke, kuxinzelelo nodano [ukuphelelwa lithemba], uThixo wabanika ingqiniseko yexesha langoku nethemba lekamva. Kuqala, uThixo waqalekisa inyoka ngelizwi lethemba likaMesiya. Wathi, “ ‘Ndiya kumisa ubutshaba phakathi kwakho nomfazi, naphakathi kwembewu yakho nembewu yakhe; yona iya kukutyumza intloko, wena uya kuyityumza isithende’ ” (Gen. 3:15).

Igama “ubutshaba” (Heb. ’eybah) alithethi kuphela imbambano yendyebo phakathi kokulungileyo nokubi, kodwa nasekugxothweni kwesono ngokwaso, nto leyo ebityalwe lubabalo lukaThixo engqondweni yomntu. Ngendalo, siwe ngokupheleleyo (Eph. 2:1, 5) sangawo “amakhoboka esono” (Roma 6:20). Noko kunjalo, ubabalo lukaKristu lutyala ngaphakathi kubomi bomntu ngamnye ubutshaba ngakuSathana. Bobu “butshaba,” isipho sezulu kususela e-Eden, obuvumayo ukuba silwamkele ubabalo lwaKhe olusindisayo. Ngaphandle kolu babalo luguqulayo namandla ahlaziyayo, uluntu beluya kuqhubeka bengamakhoboka kaSathana, umkhonzi ohlalele ukwenza intando yakhe.

UYehova waphinda ukusebenzisa isilwanyana sombingelelo ukubonisa esisithembiso sikaMesiya (bona uGen. 3:21). “xa uAdam, ngokwemiyalelo eyodwa kaThixo, wenza umnikelo wesono, kuye yaba yinkonzo ebuhlungu kakhulu. Isandla sakhe kufuneka siphakanyiselwe ukubulala, nto leyo inguThixo kuphela onokuyinika, enze umnikelo wesono. Wayeqala ukuba akubone ukufa. Wathi akukhangela ixhoba elophayo, ligcuma kwiintlungu zokufa, kwafuneka akhangele phambili ngokholo kuNyana kaThixo, elalifuzisele Yena ixhoba, Owayeza kufa engumbingelelo womntu.”—Ellen G. White, The Story of Redemption, p. 50.

`Funda: 2 Korinte 5:21 namaHebhere 9:28. Zifundisa ntoni ezi ndima ngoko kwavezwa kuqala e-Eden?`

Sebesazi ukuba ekugqibeleni baya kufa (Gen. 3:19, 22–24), uAdam noEva bayishiya iGadi yase-Eden. Abazange kodwa bayishiye behamba ze okanye bambethe amagqabi ababeziggqume ngawo (Gen. 3:7). UThixo ngokwaKhe “wabenzela iingubo zezintsu” . . . “wabambathisa” (Gen. 3:21), umfuziselo wobulungisa baKhe obugqumayo (bona uZek. 3:1–5, Luka 15:22). Kungoko, kwangelo xesha, kwasekuqaleni, e-Eden kanye, igospile yayityhiliwe kuluntu.