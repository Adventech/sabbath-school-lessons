---
title:  Iziphumo Zesono
date:  05/10/2022
---

`NgokukaGenesis 3:7–19 nomaRoma 5:12, zaba yintoni iziphumo eziphambili zesono?`

Ethinjwe yintetho eyoyisayo yenyoka, uEva akazange alindele iziphumo ezikhulu kangako zendlela awayeyilandela.

Sona ngokwaso isenzo sokutya isiqhamo esalelweyo, sasingenako ukubaluleka njengaloo nto sasimele yona. Ngaso isenzo esinjalo sokungathobeli, uEva waphula ukuthembeka kuThixo wathabatha ukuthembeka okutsha kuSathana.

UGenesis 3 uchaza ukuwa kuka-Adam noEva kunye nezinye zeziphumo zako ezoyikekayo. Ngakwicala lokwazi ngoThixo, bobabini boyiswa kukoyika uThixo baza bazifihla kuYe (Gen. 3:8). Ngokokuhlola kokuziphatha ngokwasengqondweni, baba neentloni ngabo baza baqala ukutyholana omnye nomnye (Gen. 3:7, 9–13). Ngokokuma kwasemzimbeni, babila, beva intlungu, ekugqibeleni bafa (Gen. 3:16– 19). Ngokwemo yendalo, ilizwe elidaliweyo laguga (Gen. 3:17, 18).

IGadi yase-Eden yayingaseyiyo indawo entle nemnandi eyayikade iyiyo. “Bathi bakubona intyatyambo igoba (ibuna) negqabi lisiwa, iimpawu zokuqala zokonakala, uAdam neqabane lakhe bakhala kakhulu ngakumbi kunokuba besenza ngoku abantu ukulilela ababo abafileyo. Ukufa kweentyatyambo ezibuthakathaka nezi-etheethe kwaba ngunobangela wentlungu ngokwenene; yathi imithi emihle yakuwisa amagqabi ayo, umbono wazisa ngokucacileyo engqondweni inyaniso yokuba ukufa kusisabelo sayo yonke into ephilayo.”—Ellen G. White, Amanyange Nabaprofeti, iph. 62.

UAdam noEva abazange bafe kwangoko, ngendlela yokuyeka ukuphila, kodwa ngaloo mini kanye bafumana isigwebo sokufa. UYehova wathi kuAdam, “ ‘Uya kudla ukudla kokubila kobuso bakho, ude ubuyele emhlabeni, kuba uthatyathwe kuwo’ ” (Gen. 3:19). UkuWa kwazisa iziphumo ezibi ngokwenene kuluntu lonke. Umpostile uPawulos uchaza ukuba “njengoko isono sangena ehlabathini ngomntu omnye, nokufa kwangena ngaso isono, kwaza kwasasazeka kuba bonke bonile” (Roma 5:12, NRSV).

Into elusizi nebuhlungu yeyokuba njengoko uluntu luye lwenza kuzo zonke izizukulwana, nathi namhlanje siphathwa kakubi ziziphumo zento eyenzeka e-Eden. Simele ukuba nombulelo omkhulu kakhulu kuba, ngenxa kaYesu nomnqamlezo, sinalo ithemba lobomi obungunaphakade kumhlaba apho isono singayi kuphinda sibekho kwakhona.

`Xa sicinga ngamava kaEva amabi, sifundo sini esinako ukusifunda kuwo ngeziphumo zezethu izenzo ezizizono?`