---
title:  Ukukhohliswa Yinyoka
date:  03/10/2022
---

`Funda: Genesis 3:1–7. Wasebenzisa imigangatho ethini uEva ekukhetheni phakathi kweLizwi likaThixo nelo lenyoka?`

UGenesis 3 ungomnye weyona mizekelo ecace kakhulu yesilingo sasengqondweni. UThixo wayebalumkisile uAdam noEva ngokuthi ukuba batyile kwisiqhamo esalelweyo, ngokuqinisekileyo baya kufa (Gen. 2:16, 17). Ngokuthabatha imo yenyoka, uSathana wasebenzisa amacebo amaninzi obuciko ukukhokelela uEva esonweni.

Kuqala, wasiwangawangisa isalelo esingqalileyo sikaThixo. Wabuza kuEva, “ ‘Utshilo na ngenene uThixo ukuthi, “Nize ningatyi nakuwuphi umthi apha egadini? ’ ” (Gen. 3:1, NASB). UEva waphikisa esithi isalelo sasibhekise kuphela kula mthi uthile, kuba, ukuba babengathi batye kuwo okanye bawuchukumise, babeya kufa.

Ngoko, uSathana wayiphikisa intetho kaThixo. Wathi, ngokuphandle nokucacileyo, “ ‘Ngokuqinisekileyo aniyi kufa!’ ” (Gen. 3:4, NASB).

Ekugqibeleni, uSathana wamtyhola uThixo ngelithi ubafihlela ulwazi olufunekayo uEva nomyeni wakhe. Umkhohlisi wacikoza wathi, “ ‘Kuba uThixo uyazi ukuba ngemini eniye natya kuso [isiqhamo esalelweyo] amehlo wenu aya kuvuleka, nize nifane noThixo, nazi okulungileyo nokubi’ ” (Gen. 3:5, NASB).

Ukufun’ ukwazi kukaEva kwamkhokelela kumhlaba ongafanelekanga kaSathana. Khona apho wayenyanzelekile ukuba akhethe ukuba ahlale enyanisekile nakumyalelo owalayo kaThixo okanye asabele kumtsalane wenkohliso kaSathana. Ngokuthandabuza ilizwi likaThixo, wasebenzisa ezakhe izivo—indlela yamava wakhe, eyokuzijongela ngokwakhe—ukukhetha phakathi kweentetho ezimbini eziphikisanayo.

Kuqala, wabona ukuba, ngakwicala lesondlo, “umthi wawulungile ukuba utyiwe [ube kukutya].” Okwesibini, ngakwicala lobuhle, wabona ukuba “wawuthandeka emehlweni.” Okwesithathu, ngakwicala lobuchule bocalulo lwasengqondweni, “umthi wawunqweneleka ukuba umenze umntu isilumko.” Ngoko ke, kweyakhe ingqondo, ngokuqinisekileyo, wayenezizathu ezilungileyo zokuwathobela amazwi enyoka, atye kumthi owalelweyo. Ngelishwa, wayenza loo nto.

Abanye abantu baye bazathuze ngelithi, zonke iintlobo zolwazi zinexabiso, ukuba nje singagcina “olo lulungileyo” (1 Tes. 5:21, NASB). Amava ka-Adam noEva eGadini yase-Eden abonisa ukuba ulwazi, lulodwa, lungayingozi enkulu. Zikho izinto, ekulunge kanye zingaziwanga.

`Isifundisa ntoni le ngxelo ngobulula bokuyekela nje kulwazi engqondweni nokuthethelela ukukhetha kwethu okunesono?`