---
title:  Akusobe Kubekho Kufa Nazinyembezi
date:  28/12/2022
---

Inkcazo yokuba umphefumlo ongenakufa, othuthumba unaphakade kwisihogo esivutha singaze siyeke, iphikisana nemfundiso yeBhayibhile yokuba kwizulu elitsha nomhlaba omtsha akuyi kubakho “kufa, . . . nasijwili . . . nakukhala’” (IsiTy. 21:4). Ukuba inkcazo yesihogo esivuthayo ibiyinyaniso, “ukufa kwesibini” bekungayi kusisusa isono naboni kwiyunivesi kodwa koko kuya kuzivalela kwisihogo esingunaphakade sosizi nokukhala. Ukudlula apho: kule meko iyunivesi ayisokuze ibuyiselwe ngokupheleleyo kwingqibelelo yayo yasekuqalekeni. Mayibongwe iNkosi, kuba iBhayibhile izoba umfanekiso owahluke ngokupheleleyo!

`Funda: Isaya 25:8, IsiTyhilelo 7:17, noIsiTyhilelo 21:4.Yintuthuzelo ni, ilithemba lini eziziswa kuthi zezi ndima naphakathi kokulingwa nokuphatheka kakubi kweli hlabathi langoku?`

Ubomi buyakwazi ukuba nzima kakhulu, bukhohlakale, bube nengqumbo. Abanye abantu, esibathanda kakhulu, basuswa ngenkohlakalo kuthi sisandla esibandayo sokufa. Okanye abanye abantu bangena ngobuqhophololo ebomini bethu, babe iimvakalelo zethu, baze bemke kungathi akukhange kwenzeke nto. Ayimbi nje into yokungcatshwa ngumntu omthandayo nomthembileyo.

Kukho amathuba apho sithi, ngentliziyo eyaphukileyo, simangale ukuba ingaba ubomi bufanele ukuphilwa na. Zikho zinjalo iintlungu zethu, uThixo yena uhleli elangazelela ukusisula imfumba yeenyembezi ezidleleni kangangoko. Phofu ezona nyembezi zininzi zethu, ziya kuqhubeka zisihla kude kube yiloo mini inozuko xa ukufa, usizi, nokukhala kuya kuyeka ukubakho [kophela] (IsiTy. 21:1–5).

Sinakho ukuthemba ukuba emgwebeni wokugqibela uThixo uya kumphatha umntu ngamnye ngobulungisa nothando. Bonke abethu esibathandayo abafela kuKristu baya kuvuswa kwabafileyo babe kunye nathi kunaphakade. Abangafanelwanga bubomi obungunaphakade ekugqibeleni baya kuyeka ukubakho, kungekho sidingo sokuba baphile ezulwini “elingekho mnandi”okanye kwisihogo esiya kuhlala sivutha ngonaphakade. Eyona ntuthuzelo inkulu yethu iphuma kwindlela enobulungisa uThixo aphatha ngayo wonke umntu. Xa ukufa kuphelile ngokwenene, abahlanguliweyo baya kudanduluka ngovuyo besithi, “ ‘Luphi na, kufa uloyiso lwakho? Luphi na, kufa ulwamvila lwakho?’ ” (1 Kor. 15:54, 55, NRSV).

INkosi ithembise ukuba iya kudala izulu nomhlaba omtsha, “ ‘izinto zangaphambili zingakhunjulwa, zingathi qatha nasengqondweni’ ” (Isa. 65:17, NIV). Oku akuthethi ukuba izulu liya kuba yindawo yesifo sokulibala, kodwa kunoko okudlulileyo akuyi kuluthobela phantsi uvuyo oluya kuhlala luhleli ezulwini.

`Ngubani ongakhange akuve ukudlavulwa okubi kobukho babantu kulo mhlaba? Kuthi chatha yaqwela ngamaxesha amabi, singakufunda njani ukuthemba, kude kuthi ukuba kunokwenzeka sivuye ngokulunga nothando lukaThixo?`