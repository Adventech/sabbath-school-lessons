---
title:  Amazulu Amatsha Nomhlaba Omtsha
date:  25/12/2022
---

Kwabanye abalandeli bolwazi lwamaGrike, ingcamango yokuba into iyaphatheka [okanye iyabambeka] ithetha ukuba imbi. Yiyo le nto kubo ingavakali into yokucinga ngezulu eliyinene nabantu abayinene nokulunga, konke kumele ukuba kwimo yasemoyeni ngokwenene, kukude neziphako ezifunyanwa kwilizwe eliphathekayo. Ukuba into iyaphatheka, bathi, ayikwazi ukuba yeyomoya; kwaye ukuba into yeyomoya, ayikwazi ukuphatheka. Ngokungafaniyo, iBhayibhile ithetha ngezulu ngendlela ephathekayo [okanye ebambekayo] kodwa ngaphandle kwemida eyenziwa bubukho besono.

`Funda: Isaya 65:17–25; Isaya 66:22, 23; 2 Petros 3:13; nesiTyhilelo 21:1–5. Sithini esona sona sigidimi sezi ndawo?`

Incwadi kaIsaya inika ukubona okunika umdla ngokuba wawuya kuba njani umhlaba ukuba uIsrayeli njengohlanga wayehleli ethembekile kumnqophiso wakhe noThixo (Isa. 65:17–25; Isa. 66:22, 23; thelekisa noDuteronomi 28). Iyonke indawo ekuhlelwe kuyo nembonakalo eyahlukeneyo yobomi yayiya kukhula ngakumbi nangakumbi ukuya ngakwicebo likaThixo lasekuqaleni, oko kukuthi, langaphambi kokuba kungene isono.

Phofu ke, icebo elo alizange lisebenze njengoko kulindelekile. Ngenxa yoko, kwamiswa icebo elitsha, kodwa ngoku ilibandla, linamaYuda neeNtlanga eziphuma kuzo zonke izizwe (Mat. 28:18–20, 1 Pet. 2:9). Iziprofeto zikaIsaya, ke ngoko, kufuneka zifundwe kwakhona ngokwembono yebandla (2 Pet. 3:13, IsiTy. 21:1–5).

“EBhayibhileni, ilifa labasindisiweyo kuthiwa “[ngu]mzi.” Hebhere 11:14-16. Apho, uMalusi wasezulwini ukhokelela umhlambi waKhe kwimithombo yamanzi aphilileyo. Umthi wobomi unika isiqhamo zonke iinyanga, aye amagqabi omthi engawokunceda izizwe. Kukho imisinga ehleli ibaleka, icoceke njengekrizolite, kwaye, ecaleni kwayo, imithi eyokozelayo iwisa izithunzi zayo kwiindlela ezilungiselwe abahlangulweyo beNkosi. Apho, amathafa athe thabalala anabele kwiinduli ezintle, neentaba zikaThixo zinyuka ziye kwiincochoyi eziphakamileyo. Kuloo mathafa apholileyo, ngakwimisinga yamanzi aphilileyo, abantu bakaThixo ababekade bengabaphambukeli bezibhadubhadu, baya kufumana ikhaya.”—Ellen G. White, Imbambano Enkulu, iph. 675.

`Ababhali abaninzi behlabathi, bengenalo ithemba likanaphakade njengoko libekiwe esiBhalweni, bakhalela ukungabi nto kobukho babantu. Nangona bephosile ngekamva [ixesha elizayo], kutheni kunzima ukuphikisana noko bakuthethayo ngokungabi nto kobomi ngaphandle kwethemba elizayo? Yiza nempendulo yakho eklasini ngeSabatha.`