---
title:  Etempileni KaThixo
date:  26/12/2022
---

Abanye abantu bathetha ngezulu ngokwalo njengengcwele kaThixo. Kanti ke, incwadi yesiTyhilelo ibhekisa kwitempile eqinisekileyo ngqo ngaphakathi kweYerusalem, apho itrone kaThixo nolwandle lweglasi zikhona (IsiTy. 4:2–6, IsiTy. 7:9–15, IsiTy. 15:5–8). Kukho isihlwele esikhulu sengcwele eziphuma kuzo zonke izizwe, iintlanga, abantu, neelwimi abaya kunqula uThixo ngonaphakade (IsiTy. 7:9–17).

`Thelekisa IsiTyhilelo 7:9–15 nesiTyhilelo 21:3, 22. Singenza njani ukuba ivumelane inkcazo yesihlwele esikhulu sabahlangulweyo esikhonza uThixo “imini nobusuku etempileni yaKhe” (IsiTy. 7:15) nentetho yokuba uYohane “akabonanga tempile” eYerusalem (IsiTy. 21:22)?`

Ingcwele yasezulwini ihleli iyindawo apho imikhosi yasezulwini inqula khona uThixo. Kanti ke, ngokungena kwesono, loo ngcwele yaba kwayindawo apho usindiso lunikwa khona uluntu. “Kuya kuthi yakuba iphelile ingxaki yesono, ingcwele yasezulwini iphinde kwakhona ibuyele kumsebenzi wayo wasekuqaleni. KuIsiTyhilelo 21:22, uYohane umTyhilelwa unika ingxelo yokuba akasayiboni itempile emzini, kuba iNkosi uThixo uSomandla neMvana bayitempile yawo. Phofu ke, ingaba oko kuthetha ukuba ayisekho indlu kaYehova apho izidalwa zinokuza zibe nobudlelwane obubodwa naYe? Nakanye!”—Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), p. 31.

Incwadi IsiTyhilelo inika ingqwalaselo eyodwa kuLowo unqulwayo nakwabo bamnqulayo. Olu nqulo lwasezulwini luzinze kuThixo neMvana (IsiTy. 5:13, IsiTy. 7:10). Njengamaxesha wonke, nanjengoko kufanele ukuba njalo, uKristu uyincam yonqulo.

Abanquli ngabo “ ‘baphume embandezelweni enkulu; bazihlambe iingubo zabo bazenza mhlophe egazini leMvana’ ” (IsiTy. 7:14, NIV). Babubungqina obuphilileyo bamandla kaThixo ahlangulayo naguqulayo. Bavuma iindumiso kuThixo kuba enguYe [uThixo] nangenxa yoko abenzele kona.

`IsiTyhilelo 21:3 sithi, “ ‘Yabona, umnquba lo kaThixo unabantu; uya kuhlala nabo emnqubeni, bona babe ngabantu baKhe. UThixo yena uya kuba nabo enguThixo wabo’ ” (NKJV). Ezi ndima zibonisa ezinye iindawo eziliqela (Yer. 32:38, Hez. 37:27, Zek. 8:8, Heb. 8:10). Kuthetha ukuthini kuthi ngoku, siselapha emhlabeni, ukuthi uThixo uya kuba nguThixo wethu, thina sibe ngabantu baKhe? Siyiphila njani ngoku le nyaniso imangalisayo?`