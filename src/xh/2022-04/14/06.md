---
title:  Igama laKhe Emabunzini Wabo
date:  29/12/2022
---

`Funda: IsiTyhilelo 22:3–5. Singaqiniseka njani ukuba siya kuba phakathi kwabo baya kuba negama likaThixo libhalwe emabunzini abo? Okanye, singaqiniseka?`

Emva kovukelo lukaKhwezi nokuwa kuka-Adam noEva, uThixo wayenokusuka abatshabalalise aboni ababini. Kanti ke, njengomboniso wothando olungajonge meko itheni kwizidalwa zaKhe, uThixo wamisela icebo lenceba ukuze asindise bonke abakwamkelayo oko akunikelayo. Yile nto le yaziwa ngokuba “licebo losindiso,” elathi, nangona lalikho kwangaphambi kokudalwa komhlaba (Efese 1:3, 4; 2 Tim. 1:9; Tito 1:2; IsiTy. 13:8), lanikelwa okokuqala kuluntu e-Eden, kanye emva kokuWa. Kwakungoko elathi latyhilwa ngakumbi ngemifuziselo nezithunzi zenkonzo yengcwele yamaHebhere (Eksodus 25). Emva koko, yanikwa intsingiselo yayo ezeleyo ebomini, ekufeni, nasekuvukeni kukaYesu (bona amaRoma 5).

Embindini wecebo losindiso kukho isithembiso sobomi obungunaphakade, esisekwe kokuhle kukaYesu, kubo bonke abamkelayo, ngokholo, umsindleko omkhulu wasemnqamlezweni. Ngaphambi komnqamlezo, emva komnqamlezo— usindiso beluhleli lungokholo, aluzange lwangemisebenzi, phofu yona imisebenzi, nokuba mininzi kangakanani, isisiboniso nje sokusindiswa kwethu.

`UPawulos wabhala ngoAbraham, owaphila kwiminyaka emininzi phambi kokufika kukaKristu, engumzekelo wosindiso ngokholo: “Kuba uAbraham, ukuba wayegwetyelwe ngokwasemisebenzini, ange eneqhayiya; akanalo ke phambi koThixo. Sithini na kuthi isiBhalo? Sithi ke, ‘Wakholwa uAbraham kuThixo, kwaza oko kwabalelwa kuye ebulungiseni’ ” (Roma 4:2, 3). Zisinceda njani ezi ndima ukuba siqonde ukuba kungantoni ukusindiswa ngokholo?`

Ngoko ke, sinako ukuba nengqiniseko yosindiso ukuba simamkele uYesu, sazinikela kuYe, sawabanga amadinga, kuquka lawo obomi obutsha kuYe ngoku, saza sayama ngokupheleleyo kokwaKhe okuhle kungabi kwenye into. UAbraham wakholwa, kwabalelwa kuye njengobulungisa; isebenza ngaloo ndlela inye.

Oku, ke ngoko, kuthetha loo nto ukuba negama laKhe libhaliwe emabunzini ethu. Ukuba sinalo libhaliwe apho ngoku singabuye sisuke kuYe, liya kubhalwa apho nakwizulu elitsha nomhlaba omtsha.