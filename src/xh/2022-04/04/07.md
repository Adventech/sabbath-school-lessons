---
title:  Ukujula Nomcabango
date:  21/10/2022
---

Ellen G. White, “Imibono Yobuqaqawuli Obuzayo,” amaph. 722–733, kuAbaprofeti NooKumkani.

Isayensi yangoku ifundisa ukuba yonke into ephathekayo yenziwe ngeeatoms, zona zenziwe ngezona zinto zincinane (iiquarks neeleptons), ekukholelwa ukuba zakha izicwicwi zayo yonke into ephathekayo. Ukuba ke ngoko, kumongo welizwe eliphathekayo kukho iiquarks neeleptons, ebengenakho uThixo ongazange anele nje ukudala iiquarks neeleptons ukusuka aqokelele ezo quarks neeleptons lakufika ixesha lokuba asivuse? Ehlekisa ngovuko, ongakholelwayo kuThixo uBertrand Russell wabuza ukuba kwenzeka ntoni kwabo badliwa ngamazim, kuba imizimba yabo ngoku iyinxalenye yamazim, ke ngoko ngubani ofumana ntoni eluvukweni?

Makhe sithi iNkosi isuka ithabathe nokuba kuphi, ize ithi, ngokuxhomekeke kulwazi enalo ngomntu ngamnye kuthi, iiquarks neeleptons, izakhi zokugqibela zomntu, isuke isenze ngokutsha kwezo quarks neeleptons? Ayidingi ezethu zasekuqaleni; naziphi zingasebenza. Okanye, phofu, ingasuka nje ithethe kubekho iiquarks neeleptons ezintsha, isukele apho. Nokuba yenze njani, uThixo owadala iyunivesi unakho ukusidala ngokutsha, nto leyo athembisa ukuyenza ekuvukeni kwabafileyo.

“Umniki-bomi uya kubiza baphume abathengwa baKhe kuvuko lokuqala, kwaye kuya kude kube yiloo yure yoloyiso, xa ixilongo lokugqibela liya kukhala uze umkhosi omkhulu uphume uze kuloyiso lukanaphakade, bonke abangcwele abaleleyo baya kugcinwa bekhuselekile baluswe njengamagugu axabisekileyo, awaziwa ngamagama nguThixo. Ngamandla oMsindisi awahlala kubo besaphila nangenxa yokuba babengamadlelane ngendalo yobuthixo, bayabuyiswa kwelabafileyo.”—Ellen G. White Comments, The SDA Bible Commentary, vol. 4, p. 1143.

**Imibuzo Yokuxoxwa**

`Kukho uqikelelo lokuba zizigidi zezigidi [amatriliyon] eminyele, ingulowo uneebhiliyon ngeebhiliyon zeenkwenkwezi. Ezinye zezi kwenkwezi zineeplaneti ezizijikelezayo, njengeeplaneti ezijikeleza elethu ilanga. Ngoku, cinga ngamandla ekunzima ukuwakholelwa kaThixo, onganelanga nje ukudala zonke ezi nkwenkwezi, kodwa ozixhasileyo nozazi ngamagama (Ind. 147:4). Nangona le nyaniso imangalisayo ingabonisi ukuba lo Thixo mnye unakho okanye uya kubavusa abafileyo, isityhilela njani la mandla makhulukazi anawo nokuba kutheni, ngokwenene, into enje ngovuko ingakwazi ukuba ngaphaya kwamandla waKhe?`

`AmaHebhere 11 ababaza ukuthembeka nokulindela kwabaninzi abo kuthiwa “ngamagorha okholo” amaxesha akudala. Esi sahluko singakutyebisa njani ukuqonda kwethu ithemba abathe abantu beTestamente eNdala banalo, kwangaphambi kokuvuka kukaYesu?`