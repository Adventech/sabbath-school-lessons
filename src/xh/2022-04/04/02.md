---
title:  “Ndiya Kumbona UThixo”
date:  16/10/2022
---

`Funda: Yobhi 19:25–27 uthelekisa noYohane 1:18 no-1 Timoti 6:16. Wayelindele “ukumbona uThixo” nini naphantsi kweemeko ezinjani?`

Ubomi abunabulungisa. Sikubona oku ngakumbi xa sibona “abalungileyo” bebulaleka babe “abangemalungisa” bephumelela (bona Ind. 73:12–17, Mal. 3:14–18). Umzekelo, uYobhi “wayegqibelele ethe tye” (Yobhi 1:1). Sekunjalo, uThixo wamvumela uSathana ukuba amngcungcuthekise ngeendlela ezininzi ezibulalayo. Ngokwasemzimbeni, umzimba wakhe wadlavulwa sisifo esibuhlungu (Yobhi 2:1–8). Ngokwasempahleni, walahlekwa zimfumba zemfuyo nempahla (Yobhi 1:13–17). Ekhayeni, walahlekwa ngabasebenzi nabantwana abazeleyo (Yobhi 1:16, 18). Ngokwakwimvakalelo, wayejikelezwe ngabahlobo abamtyhola ngokuba ngumoni ongenanguquko okwakumfanele oko wayekhangelene nako (Yobhi 4:1–5:27, Yobhi 8:1–22, Yobhi 11:1–20, njl). Yada yathi nenkosikazi yakhe, “ ‘Usabambelele na ekugqibeleleni kwakho? Mqalekise uThixo, ufe!’ ” (Yobhi 2:9, IBHAYIBHILE).

UYobhi akazange aqonde ukuba uye wayintsusa yedabi elinzulu lomhlaba wonke phakathi kukaThixo noSathana. Engcungcuthekiswa ngaloo madabi, uYobhi wakusola ukuzalwa kwakhe wanga ngewayengazange azalwe (Yobhi 3:1–26). kunjalo, ukunyaniseka kwakhe kuThixo okwakungayamanga kwiimeko ezithile kubekwe kakuhle kula mazwi, “ ‘Yabona, nokuba uthe wandibulala, ndolindela kuye’ ” (Yobhi 13:15). Wayede acinge ukuba ubomi bakhe buya kuphela, wasigcina isiqinisekiso sokuba ukufa akusayi kuba nezwi lokugqibela. Ngenkolo eyomeleleyo, waxela ukuba nokuba angafa, uMhlawuleli wakhe ngenye imini uya kusuka ame aze yena Yobhi ngokwakhe, ambone uThixo yena Yobhi ngokwakhe esenyameni yakhe (Yobhi 19:25–27). “Oku kukubonwa okungeyompazamo kovuko.”—The SDA Bible Commentary, umqulu 3, iph. 549.

Ithemba eliqaqambileyo phakathi kwentlekele enjalo! Engqongwe kukugula nentlungu, ukuphela kwendyebo, ukuvelelwa kwasekuhlaleni, nokonakala kwemvakalelo, uYobhi wayesakwazi ukulindela imini yokuvuka kwakhe kwabafileyo abone uMhlawuleli wakhe oyintandane yakhe. Inyaniso yeyokuba, intetho kaYobhi ngovuko yayizaliswe yingqiniseko enye nale, kwathi emva kweenkulungwane, uMarta wayithetha kuYesu: “ ‘Ndiyazi ukuba uya kubuya avuke eluvukweni, ngomhla wokugqibela’ ” (Yohane 11:24). UYobhi, njengoMarta, kwafuneka asibange esi sithembiso ngokholo, nangona, ngokungafaniyo noYobhi, uMarta wayeza kunikwa ubungqina bamehlo [obubonakalayo] benkolo yakhe.

`Singakufunda njani ukumthemba uThixo naphakathi kokungabikho okunzima kobulungisa ebomini?`