---
title:  Ukukhululeka Egunyeni Lengcwaba
date:  17/10/2022
---

`Funda: Indumiso 49.Yintoni eyamkhokelela umdumisi ukuba aqiniseke kangaka ngovuko lwakhe lokugqibela (Ind. 49:15) ngokungafaniyo nabo batshabalele ngaphandle kwengqiniseko (Ind. 49:6–14)?`

Indumiso 49 ithetha ngesibindi esibubuxoki sabazizidenge “abakholose ngemfuyo yabo, baqhayisa ngobuninzi bobutyebi babo” (Ind. 49:6), abo “bathiya imihlaba yabo ngamagama abo” (Ind. 49:11), abaphilela ukuzidumisa kuphela (Ind. 49:18). Baphila ngokungathi izindlu zabo nodumo lwabo luya kuma ngonaphakade (Ind. 49:11, 17).

Iziyatha ziyalibala ukuba uzuko lwazo luyadaka nokuba batshabalala njengoko zisenza izilwanyana (Ind. 49:12). “Babuthe ngokweegusha kwelabafileyo; ukufa kuyabalusa; . . . Isithomo sabo siyonakala kwelabafileyo, singabi nandawo yakuhlala [okanye kude nendawo yabo yokuhlala]” (Ind. 49:14).

Njengoko etshilo uYobhi ngaphambili, “ ‘Ndaphuma ndize esizalweni sikama, ndiya kuhamba ndize’ ” (Yobhi 1:21, NIV; 1 Tim. 6:7). Umdumisi walatha kwisiyatha nakolumkileyo besifa, beshiya “bashiye nabanye imfuyo yabo” (Ind. 49:10).

Kukho umahluko omkhulu nje phakathi kwabo. Kwelinye icala isiyatha siyatshabalala, ngangona sizama ukufumana ingqiniseko kwizinto ezidlulayo esinazo nesizenzileyo. Kwelinye, isilumko sibona ngaphaya kwembali yomntu nentolongo yengcwaba, ubuqaqawuli bomvuzo uThixo asibekele wona (1 Pet. 1:4). Enale ngcamango engqondweni, umdumisi wakwazi ukutsho ngesibindi ukuthi, “Kodwa uThixo uya kuwukhulula umphefumlo wam esandleni selabafileyo, ngokuba eya kundithabatha” (Ind. 49:15).

Ngokuhambelana nethemba leTestamente eNdala, le ntetho ayitsho ukuthi ngexesha lokufa kwakhe umphefumlo womdumisi uya kuntinga kwangoko uyokungena ezulwini. Umdumisi uthi nje, akayi kuhlala ngonaphakade kwelabafileyo. Liya kufika ixesha xa uThixo aya kumhlangula ekufeni amse kwiinkundla zasezulwini.

Kwakhona, ukuqiniseka kovuko lwexesha elizayo kuzotyiwe, kuzisa ithemba, ingqiniseko, nentsingiselo kubukho bangoku. Ngoko ke, isilumko siya kuzuza uzuko nomvuzo omkhulu kakhulu nongunaphakade kunoko isiyatha sinokuzihlanganisela kona ngeli xesha lobu bomi bufutshane.

`Zeziphi iindlela okwazileyo ngazo ukubona ubuyatha babo bathembela ebutyebini babo nakwizinto abazenzileyo? Ukuwagcina amehlo akho esemnqamlezweni kungakukhusela njani ekuweni kuloo mpazamo nawe?`