---
title:  “Ukubuya Ezinzonzobileni Zehlabathi”
date:  18/10/2022
---

`Funda: Indumiso 71. Wayethetha ntoni umdumisi xa wayecela uThixo ukuba “abuye asirhole ezinzonzobileni zamanzi ehlabathi” (Ind. 71:20)?`

Kwi-Indumiso 49 sifumana isaci sethemba esichukumisayo ngovuko, ngokuchasene nengqiniseko ebubuxoki yesiyatha esathemba ubutyebi baso. Kwi-Indumiso 71, umdumisi ufuna inkuseleko nethemba kuThixo lo gama ajikelezwe zintshaba nabamangaleli bobuxoki abathi uThixo umlibele (Ind. 71:10, 11).

Phakathi kwembandezelo zakhe, umdumisi ufumana intuthuzelo ekukhumbuleni indlela uThixo awamkhathalela ngayo kwixesha eladlulayo. Kuqala, uyazi ukuba uThixo wamgcina waphuma esizalweni sikanina (Ind. 71:6). Emva koko, uyavuma ukuba uThixo wamfundisa kwasebutsheni bakhe (Ind. 71:17).

Eqinisekile ukuba uThixo wayeliliwa nenqaba yakhe, umdumisi uyambongoza uThixo, “Yiba liliwa elilikhaya kum, ndize kulo ngamaxesha onke” (Ind. 71:3). “Musa ukundilahla ngexesha lobuxhego; musa ukundishiya akuphela amandla am” (Ind. 71:9). “Thixo, musa ukuba kude kum; Thixo wam, khawuleza undincede!” (Ind. 71:12). Umdumisi ubuya ongeze, “Wena, usibonisileyo iimbandezelo ezininzi ezinobubi, uya kubuya usiphilise, ubuye usirhole ezinzonzobileni zamanzi ehlabathi” (Ind. 71:20).

Isaci “[usirhole] ezinzonzobileni zehlabathi” sinakho ukuqondwa ngokuphandle njengesibhekisa ekuvukeni komzimba womdumisi kwexesha elizayo. Yona indawo le sibhalwe kuyo ibonakala ixhasa inkcazo ebumzekeliso wemeko yomdumisi yoxinzelelo olunzulu ngokungathi umhlaba wawumginya (thelekisa neInd. 88:6 neInd. 130:1). Ngoko, singathi “kuqala le yintetho-buciko engumfuziselo, kodwa ikwachukumisa uvuko lomzimba.”—Andrews Study Bible note on Ind. 71:20.

Ekugqibeleni, into ebalulekileyo emayibanjwe yethi, nokuba imeko yethu ithini, uThixo ukho apho, uyakhathala, kwaye ekugqibeleni, ithemba lethu alifunyanwa kobu bomi kodwa kubomi obuzayo—ubomi obungunaphakade esinabo kuYesu emva kokuvuka kwethu ekubuyeni kwaKhe.

`Sonke sikhe sanawo amathuba amabi okutyafiswa. Kungenza njani, phofu, ukuqwalasela kwiindlela iNkosi eye yanani kuzo kwixesha eladlulayo ukuninceda ukuba nibheke phambili ngokholo nokuthemba ngale mizuzu ibonakala ngathi isekude?`