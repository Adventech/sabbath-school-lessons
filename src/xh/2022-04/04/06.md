---
title:  Abo Balele Eluthulini
date:  20/10/2022
---

Njengoko siza kubona, iTestamente eNtsha ithetha kakhulu ngovuko lwabafileyo; kwaye, njengoko sesibonile, ingcamango yovuko lwabafileyo iyabonakala nakwiTesamente eNdala. Aba bantu, kumaxesha eTestamente eNdala, babenethemba lovuko lokugqibela esinalo nathi. UMarta, ephila ngexesha likaYesu, wayesele enalo eli themba (Yohane 11:24). Ngaphandle kwentandabuzo, nangoko, amaYuda ayenalo ulwazi oluthile ngovuko lwemihla yokugqibela, nokuba babengalukholelwa bonke. (Bona Izenzo 23:8).

`Funda: Daniyeli 12. Leliphi eli themba lovuko lifumaneka apha, kule mibhalo yalo mprofeti mkhulu?`

UDaniyeli 12:1 uthetha ngoMikayeli, “ ‘umthetheli omkhulu,’ ” okuchazwa kwakhe kuphikiswene ngako kakhulu. Ngenxa yokuba ngamnye kwimibono emikhulu encwadini kaDaniyeli ifikelela ekubonakalalisweni kukaKristu nobukumkani baKhe, kumele kube njalo ngokubhekiselele kule ndawo. Encwadini kaDaniyeli, sifumana ukurhesha kuMntu omnye Ongcwele njengo “Mthetheli-mkhosi” (Dan. 8:11), “ ‘uMthetheli wabathetheli” (Dan. 8:25), “ ‘uMesiya uMthetheli’ ” (Dan. 9:25, NKJV), ekugqibeleni ngo“Mikayeli, umthetheli omkhulu” (Dan. 12:1). Ngoko ke, simele simbone uMikayeli enguKristu.

Iindawo zeTestamente eNdala eziqatshelweyo ukuza kuthi ga apha (Yobhi 19:25–27, Ind. 49:15, Ind. 71:20, Isa. 26:19) zonke zithetha ngovuko lwabantu abangamalungisa. Yena uDaniyeli 12 uthetha ngovuko lwabo bonke amalungisa nabangengawo amalungisa. Xa uMikayeli ephakama, “ ‘kuya kuvuka abaninzi kwabaleleyo eluthulini lomhlaba, aba baye ebomini obungunaphakade, naba baye kwingcikivo nakwinyumnyezi engunaphakade’ ” (Dan. 12:2).

Abaninzi bayibona le ndima ukuba ithetha ngovuko olulodwa lwabantu abathile, udidi lwabathembekileyo nodidi lwabangathembekanga, ekubuyeni kukaKristu.

“Amangcwaba  ayavuleka, kuze “[kuvuke] abaninzi kwabaleleyo eluthulini lomhlaba . . . , aba baye ebomini obungunaphakade, naba baye kwingcikivo nakwinyumnyezi engunaphakade.” Daniyeli 12:2. Bonke abafela elukholweni lwesigidimi sengelosi yesithathu baphuma emangcwabeni bezukisiwe, ukuze bave umnqophiso kaThixo woxolo owenziwa nabo bawugcinileyo umthetho waKhe. “Kwanabo bamhlabayo” (IsiTyhilelo 1:7), abo bahlekisa ngaYe bamgculela uKristu ekwiintlungu zokufa, nabona bachazi bandlongondlongo benyaniso yaKhe nabantu baKhe, bavuswa ukuba bambone esebuqaqawulini baKhe nokuba bayibone imbeko enikwa abanyanisekileyo nabathobelayo.”—Ellen G. White, Imbambano Enkulu, iph. 637.