---
title:  Imbono YeBhayibhile
date:  01/12/2022
---

`Funda: 1 Yohane 5:3–12. Kutheni le nto umpostile uYohane “ubomi obungunaphakade” ebuphelelisa kwabo bakuKristu kuphela?`

Imfundiso yeBhayibhile yokungabi nakufa kwabantu  ngokuxhomekekileyo— ephikisana nenkolo engekho Bhayibhileni yokungabi nakufa ngokwendalo komphefumlo—yenziwe yacaca kakhulu ku-1 Yohane 5:11, 12. Ukuyibamba le ntsingiselo ibalulekileyo yale ndawo, kufuneka sikhumbule ukuba kuphela nguThixo “onokungafi” (1 Tim. 6:15, 16) kwaye nguYe kuphela olithende lobomi (Ind. 36:9, Col. 1:15–17, Heb. 1:2).

Ukungena kwesono emhlabeni ngokuwa kukaAdam noEva (Genesis 3), bona kunye nayo yonke inzala yabo (kuquka nathi) baba phantsi kwesiqalekiso balahlekwa bubomi obungunaphakade. UThixo wethu onothando wamisela icebo losindiso ukuze abantu babuye bazuze ubomi obungunaphakade,

Ubomi obabuza kuba bobabo kwasekuqaleni. Njengoko wabhala uPawulos: “njengokuba wathi, ngaphambi kokusekwa kwehlabathi, wasinyulela kuye, ukuba sibe ngcwele, singabi nasiphako phambi kwaKhe [ngokusithanda]” (Efese 1:4).

Umpostile uPawulos ucacisa ukuba “njengokuba isono sangena ngamntu mnye [uAdam] ehlabathini, kwangena ke ukufa ngaso isono,” ngokunjalo ngaye lo “umnye, uYesu Kristu,” isipho sobabalo esibubomi obungunaphakade bafumaneka kubo bonke abantu (Roma 5:12–21). UPawulos apha wenza ufaniso olungenakuphikiswa ngoAdam uqobo owazisa isono nokufa kulo mhlaba. Akukho mntu unokuthi kukho into ebambekayo eBhayibhileni engekho uAdam uqobo, owathi, ngokugqitha umthetho, wazisa isono nokufa emhlabeni wethu.

Ngoko ke, umpostile uYohane uyongeza, “UThixo wasinika ubomi obungunaphakade, baye obu bomi bukuNyana waKhe. Lowo unaye uNyana kaThixo unabo ubomi; lowo ungenaye uNyana kaThixo akanabo ubomi” (1 Yohane 5:11, 12, NRSV).

Uwonke umfanekiso ucaca ngakumbi xa ujongwe kwicala  leentetho zikaYesu: “ ‘Bonke abakhangela kuNyana bakholwe kuYe baya kuba nobomi obungunaphakade, ndaye ndiya kubavusa ngemini yokugqibela’ ” (Yohane 6:40, NIV), kwaye “ndiluvuko ndibubomi. Abo bakholwayo kum, nokuba bathe bafa, baya kuphila” (Yohane 11:25, NRSV).

Oku kuthetha ukuba ubomi obungunaphakade busisipho sikaThixo ngoKristu, esizuzwa ngokukodwa sonwatyelwe ngokuzeleyo kuphela emva kovuko lokugqibela lwamalungisa. Isiphelo silula kakhulu: ukuba ubomi obungunaphakade bunikwe kuphela abo bakuKristu, ngoko ke abo bangekho kuYe abanabo ubomi obungunaphakade (1 Yohane 5:11, 12). Kwelinye icala, imfundiso okanye inkolo yomphefumlo onganako ukufa ngokwendalo inika ubomi obungunaphakade— nokuba baseParadisi okanye basesihogweni—kubo bonke abantu, nakwabo bangekho kuKristu. Nokuba ithandwa kangakanani le mfundiso, ayikho Bhayibhileni.