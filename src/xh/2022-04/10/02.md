---
title:  Iimpethu Ezingenakufa?
date:  27/11/2022
---

`Thelekisa uMarko 9:42–48 noIsaya 66:24. Uyiqonda njani intetho ethi “iimpethu zabo aziyi kufa” (Marko 9:48)?`

Abanye baguqula isenzi esikwisinye “impethu” (Marko 9:48) ngokwesirhesha kokuqikelelwa ukuba yimiphefumlo engenamizimba okanye umoya wabakhohlakeleyo othi, emva kokufa, untinge uye esihogweni, apho ungasokuze ufe koko othuthunjelwa ngonaphakade.

Phofu le nguqulelo ayibonisi ngcinga yeBhayibhile yokungabi sezingqondweni ekufeni; ikwatyeshela nemvelaphi yale ndawo kwiTestamente eNdala. Eyona nto iyiyo, “igama ‘impethu’ elisisinye lisetyenziswa ngokohlobo oluthile ukuthetha ‘iimpethu’—alithethi ngempethu enye. Le ntetho ingeempethu ezitya imizimba ebolayo.”—Robert G. Bratcher and Eugene A. Nida, A Translator’s Handbook on the Gospel of Mark (London: United Bibles Societies, 1961), p. 304.

KuMarko 9:48, uYesu ucaphula uIsaya 66:24, ofundeka ngolu hlobo: “baya kuphuma baye kuyikhangela imizimba efileyo [izidumbu] yabo bandivukelayo; iimpethu eziyityayo aziyi kufa, umlilo obatshisayo awuyi kucinywa, baya kuba lisikizi kuluntu lonke” (NIV).

Lo mboniso usisifaniso esoyikekayo uzoba ibali lemfazwe nentshaba zikaThixo ezifileyo zilele phantsi zitshabalele. Imizimba engatshiswa igqitywe ngumlilo iboliswe zimpethu, okanye mhlawumbi kuqale iimpethu kwalandela umlilo. Nokuba kunjani, akukho kubhekisa nakanjani nakweyiphi ingcinga yomphefumlo osinda kwintshabalalo yomzimba nokuntingela esihogweni.

Kuthiwani phofu “ngeempethu” ezingafiyo? Ulwimi olungumfanekiso kaIsaya 66:24 (ocatshulwe kuMarko 9:48) awuthethi ukuba ezo mpethu azinako ukufa. (Iimpethu ezingenako ukufa?) Ucinezelo loluthi, iimpethu aziwuyeki umsebenzi wokutshabalalisa ungagqitywanga. Ngamanye amazwi, ziqhuba ziyitshabalalisa imizimba yabakhohlakeleyo ide imizimba yabo iphele. Kwelinye icala, abantwana bakaThixo abathembekileyo baya kuhlala ngokonwaba “kumazulu amatsha nehlabathi elitsha” benqula uThixo bephambi kwaKhe kanye (Isa. 66:22, 23; NIV). Xa kukho ukuchasana kweziphelo okunjalo engqondweni, akumangalisi ukuba uYesu wathi bekuya kubangcono kakhulu ukuba ebengangena ebukumkanini bukaThixo engenayo indawo ebalulekileyo emzimbeni wakhe—engenasandla, okanye unyawo, okanye iliso—kunokuba nomzimba opheleleyo oya kuggqitywa zimpethu nomlilo (Marko 9:42–48).

`Ekupheleni, siza kusindiswa ngokupheleleyo okanye solahlwa ngokupheleleyo. Akukho ndilele apho. Singanobomi obungunaphakade okanye siya kujongana nentshabalalo engunaphakade. Kukhetha kuni ekufuneka ukwenzile namhlanje? Le nyaniso—ubomi obungunaphakade okanye intshabalalo engunaphakade—imele ukuba nagalelo lini koko kukhetha?`