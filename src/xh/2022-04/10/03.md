---
title:  Imililo Yesihogo
date:  28/11/2022
---

Kwincwadana yakhe ayibhalele abantwana enesihloko Umbono Wesihogo (Dublin: James Duffy, [1874], p. 24), umpristi oliNgesi waseRoma uJohn Furniss (1809–1865) uzoba intuthumbo engunaphakade eyenziwa ngegaqa elikhulu lebhola yentsimbi, enkulu kunamazulu nomhlaba. “Intaka ifika kube kanye ngamakhulu amawaka ichukumise nje le bhola inkulu ngosiba lwephiko.” Umbhali uthi ukutshiswa kwaboni esihogweni kuqhubeka nasemva kokuba ibhola yentsimbi ithe yatsha yaphela naxa ichukunyiswa ngosiba kancinane kanjalo ngamaxesha athile!

Eyona nto ilusizi yeyokuba, amaProtestanti amaninzi nanamhlanje akholelwa kwinto efanayo ngabalahlekileyo.

`Funda: Malaki 4:1 noYuda 7. Zingasinceda njani ezi ndawo ukuba siyiqonde ngcono ingcamango ethetha “ngomlilo ongunaphakade” okanye ingcamango ethi, ngokuyibeka kwaKhe uYesu, abalahlekileyo baya kuba “semlilweni ongunaphakade” (Mat. 18:8) okanye “kumlilo ongacinywayo”? (Markoo 9:43). `

Igama “naphakade” (Heb. olam; Greek aion, aionios) lineentsingiselo ezahlukeneyo, kuxhomekeka kwindawo leyo lisetyenziswe kuyo. Umzekelo, xa lisayanyiswa kuThixo (Dut. 33:27, ”ezingunaphakade”), eli gama lithetha ukungaze abe nakuphela [okanye ukufa] kwaKhe. Xa libhekisa ebantwini, linikwa umda bubude bobomi babo (Ekso. 21:6, liyikhonze “ngonaphakade”), xa licacisa umlilo (Mat. 18:8, Mat. 25:41, “ongunaphakade”), lithetha ukuba umlilo awuyi kucima ude uyigqibe loo nto itshiswayo. Oku kuthetha ukuba “umlilo ongunaphakade” uya kuba ngunaphakade ngolu hlobo lokuba uya kubatshayela abakhohlakeleyo ngokupheleleyo nokungayi kurhoxiswa, ungabashiyeli “ngcambu nasebe”(Mal. 4:1).

Imbono yokohlwaywa kwabakhohlakeleyo ngokungenasiphelo ithetha izinto ezibuhlungu. Ukuba abakhohlakeleyo bohlwaywa ngonaphakade, oko kuthetha ukuba ububi abusayi kuze buphele. Kwakhona, bonke ubomi babantu buvela kuThixo waphakade. Kanti ke, (Dut. 32:39, Ind. 36:9), othi, “unakanye ukuba kube mnandi kum ukufa kongendawo” (Hez. 33:11). Uya kuthini ngoko ukuqhubeka enika ubomi kwabakhohlakeleyo ukuba bahlale kwintuthumbo engenasiphelo? Bekungayi kuba kokona kuhle ukuba asuke akuphelise ukubakho kwabo? Ukuba abangendawo baya kohlwaywa “ngokwemisebenzi yabo” ekhohlakeleyo (IsiTy. 20:12), kutheni ngoku le nto ubomi babantu obufutshane buya kohlwaywa ngokungenasiphelo?

Konke ukuthetha kweBhayibhile “ngomlilo ongunaphakade” kufanele ukuba kubonwe njengokubhekisa “kwidike lomlilo” lasemva kweminyaka eliwaka yeIsiTyhilelo 20 (bona Isifundo 13). Ngenxa yoko, asikuko okweBhayibhile ukuthetha ngesihogo esele sikho, nesihleli sivutha okokoko.

`Kungelishwa kunjalo ukubakho kwemililo yesihogo, inyaniso engesihogo isityhilela njani uthando lukaThixo, ngakumbi xa kuthelekiswa nengcamango yokungcungcuthekiswa ngonaphakade?`