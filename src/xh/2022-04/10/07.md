---
title:  Ukujula Nomcabango
date:  02/12/2022
---

Funda: Ellen G. White, “Inkohliso Enkulu Yokuqala,” amaph. 531–550; “Bangathetha na Nathi Abethu Abafileyo?” amaph. 551-562, kwi-Imbambano Enkulu.

“Phezu kwemposiso esisiseko yokungabi nakufa ngokwendalo, kumi imfundiso yokuba sezingqondweni ekufeni—imfundiso, enjengale yokuthuthunjiswa ngonaphakade, echasene neemfundiso zeziBhalo, kuse ekulawulweni kwengqiqo, neemvakalelo zoluntu. Ngokwenkolo eqhelekileyo, abahlangulweyo abasezulwini baqhelene nako konke okwenzekayo emhlabeni ngakumbi ngobomi babahlobo ababashiya ngasemva. Kungalithende lolonwabo njani kwabafileyo ukwazi iinkathazo zabaphilileyo, ukubona izono zisenziwa ngabo babathandayo, nokubabona bethwele iintlungu, ukudaniswa, nosizi lobomi? Kungakanani ukugcoba kwezulu obuya konwatyelwa ngabo bajinga phezu kwabahlobo babo abasemhlabeni? Ihlasimlisa kangakanani inkolo yokuba ngako nje ukuba umoya uwushiye umzimba ongazohlwayanga uthunyelwa emalangatyeni esihogo! Kukubunzulu obungakanani bentlungu ekufuneka befakwe kubo abo babona abahlobo babo bedlulela engcwabeni bengakulungelanga, nokuba bangene kunaphakade wosizi nesono!”—Ellen G. White, Imbambano Enkulu, iph. 545.

**Imibuzo Yokuxoxwa**

`Abo baye bathetha namanye amaKristu ngemeko yabafi nangemo yesihogo baye bakholisa ukufumanisa indlela abanenkani nabaqine ngayo aba bantu enkolweni yabo, kungekuphela nje kwingcamango yokuba abasindisiweyo baya ezulwini kwangoko, kodwa nokuba abalahlekileyo baya kwintuthumbo yesihogo engunaphakade. Nicinga ukuba kutheni le nto kunjalo? Inye into, ethi ngandlela ithile ibe nokuqondakala, le yokuba bafune ukukholelwa ukuthi ababo abathandwayo abafileyo “baye eNkosini” (nangona phofu, njengoko sibonile, kusekho ingxaki yokuba kunokuba kubaphazamisa kangakanani ukubona imbudu-mbudu yengxuba-kaxaka ezantsi apha). Noko kunjalo, yintoni le yenza ukuba kubekho ukubambelela okuqine kangaka kule ngcamango yoyikekayo yokuba abalahlekileyo bangcungcuthekiswa ngonaphakade esihogweni? Le nyaniso isifundisa ntoni ngendlela isithethe esinamandla ngayo? Bonisanani ngalo mba eklasini.`

`Iinkonzo ezininzi zamaKristu zivakalisa imfundiso engekhoyo eBhayibhileni yokungabi nako ukufa komphefumlo ngokwendalo kunye nazo zonke iimfundiso ezihambelana noko. Yintoni enye esingayenza thina njengebandla (ukongeza koko sele sikwenza) ukuvakalisa imbono yeBhayibhile yokufa kwanoko kwenzeka kubomi obulandelayo?`

`Nangona umbongo kaDante (The Divine Comedy), wawuyintsomi nje, waba nempembelelo enkulu ekubetheleleni iingqondo zabantu kwiimfundiso zobuxoki ngokwenzekayo “kumphefumlo” emva kokufa. Zifundo zini esingazizuza kwindlela ekulula ngayo kwimfundo ngoThixo yamaKristu ukuba yamkele impembelelo yeemfundiso zangaphandle? Zeziphi ezinye iingcamango ezingezizo ezobuKristu eziphembelela ingcinga nakule imihla, kwaye singazikhusela njani thina kuzo?`