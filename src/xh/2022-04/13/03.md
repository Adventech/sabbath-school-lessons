---
title:  Umgwebo Waphambi KokuBuya KwesiBini
date:  19/12/2022
---

Imbono yomgwebo waphambi kokubuya kukaKristu, okanye le nto siyibiza ngokuthi ngumwebo wa“Phambi kokuBuya,” ifumaneka kwiindawo ezininzi eziBhalweni.

`Funda: Daniyeli 7:9–14; Mateyu 22:1–14; IsiTyhilelo 11:1, 18, 19; neIsiTyhilelo 14:6, 7. Zikunika njani ukukhanya ezi ndawo kumgwebo wophengululo wangaphambi kokubuya [kukaYesu] kwinkundla yasezulwini?`

Imbono yomgwebo wophengululo wangaphambi kokubuya isekwe kwiimfundiso ezintathu ezisisiseko zeBhayibhile.

Eyokuqala yimbono yokuba bonke abafileyo—amalungisa nabangemalungisa— balele bengekho zingqondweni emangcwabeni wabo kude kube luvuko lokugqibela (Yohane 5:25–29).

Eyesibini bubukho bomgwebo womhlaba wonke wabo bonke abantu (2 Kor. 5:10, IsiTy. 20:11–13).

Eyesithathu yinyaniso yokuba uvuko lokuqala luya kuba ngumvuzo osikelelekileyo wamalungisa, nokuba uvuko lwesibini luya kuba kukufa okungunaphakade kwabo bangendawo (Yohane 5:28, 29; IsiTy. 20:4–6, 12–15).

Okuthethwa koku kukuthi, ukuba bonke abantu baya kugwetywa, kuya kufuneka bagwetywe ngaphambi kweemvuko zabo ezilandelelanayo, kuba kwezo mvuko baya kufumana imivuzo yabo yokugqibela.

Incwadi kaDaniyeli isinceda ukuba siwaqonde omabini amaxesha nemo yomgwebo waphambi kokubuya kwesibini. Ekupheleni kweemihla engumfuziselo engama-2,300 ngowe-1844—ingcwele yasezulwini yayiza kuhlanjululwa (Dan. 8:14, thelekisa nomaHeb. 9:23) uze umgwebo wophengululo waphambi kokubuya uqale (Dan. 7:9–14), iindlela ezimbini ezahlukeneyo zokubeka isiganeko esinye. Wona umgwebo lowo  “ ‘ukwicala labangcwele bOsenyangweni ’ ” (Dan. 7:22). Oko kukuthi, zindaba ezilungileyo ezo kubantu bakaThixo.

KuMateyu 22:1–14, uYesu wathetha ngophengululo kubantu ababemenywe emtshatweni ngaphambi kokuba isidlo siqale.

Kwincwadi yesiTyhilelo, umgwebo wophengululo phambi kokubuya [kwesibini] kuthethwa ngawo ngokuthi ngumsebenzi wokulinganisa “ ‘abo banqulayo’ ” etempileni kaThixo (IsiTy. 11:1) nasekuvakalisweni ukuba “ ‘lifikile ilixa lokugweba kwaKhe’ ” (IsiTy. 14:6, 7; thelekisa noIsiTy. 14:14–16).

`Ulwazi lwethu ngomgwebo osezulwini lumele ukuba nagalelo lini kwindlela esiphila ngayo apha emhlabeni?`