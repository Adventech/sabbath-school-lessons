---
title:  Umgwebo Weminyaka Eliwaka
date:  20/12/2022
---

IBhayibhile isixelela ukuba ekuBuyeni kwesiBini (1) bonke abangcwele abaphilileyo baya “kuyikhawulela iNkosi esibhakabhakeni” (1 Tes. 4:16, 17); (2) bonke abangcwele baya kusiwa ezulwini ukuba bahlale “ ‘kwiindawo ezingcwele’ ” zasezulwini ethe iNkosi ngokwaYo yazilungiselela bona (Yohane 14:1–3, NRSV); kuze kuthi (3) kuphela ekupheleni kweminyaka eliwaka iya kuhla iYerusalem eNtsha ukuza kulo mhlaba ibe likhaya labangcwele ngonaphakade (IsiTy. 21:1–3, 9–11). Ngoko ke, ngeminyaka eliwaka, ngeli xesha lo mhlaba usele usenyanyeni, abangcwele baya kulawula noKristu ezulwini (Yer. 4:23, IsiTy. 20:4).

`Funda: 1 Korinte 6:2, 3 nesiTyhilelo 20:4–6, 11–13. Kutheni le nto abangcwele benenxaxheba emgwebeni weminyaka eliwaka? `

Inkqubo yonke yomgwebo ijonge (1) ukuthethelela isimilo sikaThixo kwizityholo zikaSathana zokuba uThixo akanabulungisa ngendlela aphatha ngayo izidalwa zaKhe; (2) ukuqinisekisa ukungabi namkhethe kwemivuzo yamalungisa; (3) ukubonisa ubulungisa bezohlwayo zabangendawo; kwakunye (4) nokucima zonke iintandabuzo ezingakhokelela kolunye uvukelo kwiyunivesi. Emgwebeni wophengululo wamalungisa ophambi kokubuya, yimikhosi yasezulwini kuphela ebandakanyekayo (Dan. 7:9, 10). Emva komgwebo weminyaka eliwaka wabangendawo neengelosi eziwileyo, abangcwele ngokwabo nabo baya kuba nenxaxheba (1 Kor. 6:3, Jude 6, IsiTy. 20:4–6).

Umgwebo wophengululo waphambi kokubuya kweNkosi waqala ngowe-1844 xa “ ‘zamiswa iitrone. . . . abagwebi bahlala phantsi, iincwadi zavulwa’ ” (Dan. 7:9, 10). Umgwebo weminyaka eliwaka, phofu, uya kuqala emva kokuba abangcwele besiwe ezulwini baze bahlale ezitroneni, uze umgwebo unikelwe kubo. Ngelo xesha, kwakhona, iincwadi zasezulwini ziyavulwa, baze “bagwetywa abafileyo ngokubhaliweyo ezincwadini ezo” (IsiTy. 20:4, 12). Le nkqubo inika ithuba lokuba abangcwele bahlole iingxelo zasezulwini babone ubulungisa bokuphatha kukaThixo kuzo zonke iimeko. Akaneli nje ukuvuza bonke abantu ngokoko bafanele ngokwezigqibo zabo, kodwa nokubachazela ukuba kutheni [uThixo] esenza oko.

`Kusifundisa ntoni oku ngesimilo sikaThixo ukuba, ngaphambi kokuba nabaphi kwabalahlekileyo abaleleyo bavuswe ukuba bajongane nokufa kwesibini, abasindisiweyo babandakanyeke kwinkqubo yomgwebo, nokuba kungabikho noyedwa oya kohlwaywa side thina, nathi, sibone ubulungisa nokulunga kukaThixo? Yiza nempendulo eklasini ngeSabatha.`