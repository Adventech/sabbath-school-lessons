---
title:  Ukufa Kwesibini
date:  22/12/2022
---

UThixo ukhokela imbali yoluntu ukuya kwincopho yayo yokuphela kwexesha. Ekupheleni kwewaka leminyaka bonke abakhohlakeleyo abafileyo baya kuvuswa emangcwabeni abo ukuba bamkele izigwebo zabo zokohlwaywa kokugqibela (IsiTy. 20:5, 11–15). Emva koko, xa inkqubo yokugweba yonke igqityiwe kungasekho nto inokube yongezwe kuyo, abakhohlakeleyo baya kubuvuma ubulungisa bukaThixo. “ziya kuthi zakuba zonke iinyaniso zembambano enkulu zandlelwe phambi kwayo yonke indalo, iyunivesi yonke, abanyanisekileyo nabanovukelo, ngazwi nye baya kuthi: ‘Zinobulungisa ziyinyaniso iindlela zaKho, Wena Kumkani wabangcwele.’” Yena uSathana ngokwakhe, “uthoba phantsi abuvume ubulungisa besigwebo sakhe.”—Ellen G. White, Imbambano Enkulu, amaph. 670, 671.

`Funda: Malaki 4:1; IsiTyhilelo 20:14, 15; neIsiTyhilelo 21:8. Liya kuba nagalelo lini “iziko lomlilo” “nokufa kwesibini”?`

Ukutshatyalaliswa kokugqibela kukasathana nezithunywa zakhe nabo bonke abakhohlakeleyo kuya kuyihlambulula iyunivesi kuso sonke isono neziphumo zaso. Kanti ke, nokutshatyalaliswa kokugqibela kwabakhohlakeleyo kuya kuba sisenzo sothando lukaThixo, kungekuphela kwabangcwele bodwa kodwa nakwabakhohlakeleyo ngokwabo. Kulunge kanye bafe kunokuba baphile phambi kukaThixo “ongumlilo odlayo” kwisono (Heb. 12:29).

“[Abalahlekileyo bayakulangazelela ukubaleka kuloo ndawo ingcwele. Bayakwamkela intshabalalo, ukuze bafihlwe ebusweni baLowo wafayo ukuba abahlangule. Isiphelo sabakhohlakeleyo simiswe kukukhetha kwabo. Ukungafakwa kwabo ezulwini kungenxa yokuzithandela kwabo nokulunga nenceba ngakwicala likaThixo.”—Ellen G. White, Imbambano Enkulu, iph. 543.

Kungoko, ukucinywa kuphele kokugqibela kwesono naboni—ngokuchasene nenkcazo-ngcingane engahambelani neBhayibhile yokuthuthunjiswa kwabo esihogweni ngonaphakade—kunika isohlwayo esilungileyo nesilingeneyo ngabo nabuphi ububi abantu ababenzayo. Kukwaqinisekisa ukuba isono sasinesiqalo kwaye siya kuba nesiphelo. Emva koko, yonke iyunivesi iya kubuyela kwingqibelelo yayo yasekuqaleni, ngaphambi kwesono, ububi, nokungathobeli okwabakho ngendlela eyimfihlelo nengenako ukuthetheleleka.

Mayibonge iNkosi eya kuthi, njengo “Mgwebi [wethu] olilungisa” (2 Tim. 4:8), enze isigqibo sobulungisa ngokunika ukungabi nakufa kumalungisa nentshabalalo engunaphakade kwabakhohlakeleyo.

`Yintoni eya kuba iyaphosisa ngengcamango yokuba uThixo usindisa wonke umntu ekugqibeleni? Kutheni le nto leyo iyingcamango embi kakhulu?`