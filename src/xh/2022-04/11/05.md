---
title:  Ukuthetha Nabafileyo NonquloLwezinyanya
date:  07/12/2022
---

Igama “necromancy” livela kwizaci zesiGrike unekros (ukufa) nomanteia (ukuvumisa). Nanjengoko iyinto eyayisenziwa kumaxesha akudala, inekromansi luhlobo lokumema oko kwakuthiwa yimimoya esebenzayo yabafileyo ukuze kufunyanwe ulwazi, kukholisa ukuba ngexesha elizayo. Unqulo lweminyanya, lona, lisiko lokuhlonipha izinyanya ezifileyo kuba zisathatyathwa njengenxalenye yosapho nokuba imiphefumlo yazo inakho, kukholelwa, ukunika impembelelo kwimicimbi yabaphilileyo. Ezi zenzo zabahedeni ziya kwazi ukuba nomtsalane kakhulu kwabo bakholelwa kumphefumlo ongenakufa nababasweleyo ababo abafileyo.

`Funda: 1 Samuweli 28:3–25. Zifundo zini zomoya ezichasene noko kuthiwa kukuxhumana nabafileyo esingasifumana kumava kaSawule nomfazi wase-Endore?`

IBhayibhile ikubeke ngokucacileyo ukuba yonke imimoya, abaneshologu, osiyazi, nabaquqela kwabafileyo, ekulawuleni kukaThixo uIsrayeli wakudala, bonke babelisikizi kuYehova kwaye kwakufuneka bebulewe ngokuxulutywa ngamatye (Lev. 19:31; Lev. 20:6, 27; Deut. 18:9–14). Ngokwalo mthetho, uSawule wabatshabalalisa bonke abaneshologu nabanemimoya kwaIsrayeli (1 Sam. 28:3,9).

Kwathi ke ngoko, emva kokuba aliwe nguYehova, uSawule ngokwakhe, waya kwisixeko saseKanan saseEndore ukuya kubuza umcimbi kumfazi oneshologu (1 Sam. 28:6, 7, 15; thelekisa noYoshuwa 17:11, Ind. 83:10). Wamcela ukuba amnyusele umprofeti uSamuweli ofileyo, ekuthiwa waphuma ekwimo yomntu ofileyo othethayo wathetha noSawule (1 Sam. 28:13–19). Umoya olahlekisayo, owazenza uSamuweli, wathi kuSawule,

“ ‘Ngomso wena noonyana bakho niya kuba nam’ ” (1 Sam. 28:19). Ngeli xesha uprofeta ngokufa kukaSawule, loo mphefumlo ukhohlisayo, ngokuqikelela nje imo kaSamuweli, wayiqinisekisa inkcazo-ngcingane engekhoyo eBhayibhileni yomphefumlo onokungafi ngokwendalo. Le yayiyinkohliso enamandla, kwaye uSawule wayefanele ukuba uyazile loo nto kunokuba azibandakanye nento awayeyihlasele ngaphambili.

Ngaphezu kweenkulungwane ezimbini emva koko, umprofeti uIsaya wabhala wenjenje, “Xa bathe kuni, ‘Quqelani kwabaneshologu,nakoosiyazi, abalozayo, abadumzelayo,  yithini, Abantu mabangaquqeli kuThixo wabo, yini na? ngenxa yabaphilileyo mabaquqele kwabafileyo na? Bhekani esiyalweni, esingqinweni! Ukuba bathe abathetha ngokwelo lizwi, boba abanasifingo [abanakukhanya]” (Isa. 8:19, 20; nakuIsaya 19:3).

`Kukangaphi, phantsi koxinzelelo, esithi senze izinto esaziyo ukuba azilunganga? Kutheni le nto ukholo, umthandazo, nokuthobela iliZwi likaThixo izezona zikhuselo zethu ekuphela kwazo eziqinisekileyo ngakwiziqu zethu?`