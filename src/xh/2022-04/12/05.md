---
title:  Inkokelo KaMoya
date:  14/12/2022
---

UMoya Oyingcwele unguMthunywa kaThixo onamandla osithululela uthando lukaThixo ezintliziyweni zethu (Roma 5:5), osikhokelela kumava asindisa ngokuyinyaniso (Yohane 16:7–11), osikhokelela kuyo yonke inyaniso (Yohane 16:13), nosinika amandla ukuba sizalisekise umsebenzi weendaba ezilungileyo esiwuthunywe wona (Izenzo 1:8). Ngenxa yokuba inguMoya Oyingcwele olwa umsebenzi kaSathana othobela phantsi, akumangalisi ukuba uSathana azame ngazo zonke iindlela ukukruna ingqiqo zethu ekuyiqondeni indalo nomsebenzi kaMoya Oyingcwele. Lo gama abanye bebukhanyela ubuqu baKhe, abanye bacinezela izipho zikaMoya ngaphezu kwamandla aguqulayo.

`Funda: Izenzo 8:4–24. USimon ixhwele laseSamariya wayefuna ukuzuza izipho zikaMoya Oyingcwele engakhange enziwe ngokutsha nguMoya. Ibonakalaliswa njani yona le ngqondo inye kule mihla yethu? `

Abantwana bakaThixo ngabo bakhokelwa nguMoya Oyingcwele (Roma 8:14) ukuya kuyo yonke inyaniso eselizwini likaThixo (Yohane 16:13, Yohane 17:17). UYesu walumkisa ngamazwi acacileyo, “ ‘Asingabo bonke abathi kum, “Nkosi, Nkosi, ,” abaya kungena ebukumkanini bamazulu, kodwa kuphela ngulowo owenza intando kaBawo osezulwini. Baninzi abaya kuthi kum ngaloo mini, “Nkosi, Nkosi, asiprofetanga na egameni lakho, sathi egameni lakho sakhupha iidemon, nasegameni lakho senza imimangaliso emininzi?” Ndiya kuthi kubo ngokucacileyo, “Andizange ndinazi. Mkani kum, nina benzi bobubi!” ’ ” (Mat. 7:21–23, NIV). Oku kuthetha ukuba uMoya Oyingcwele akazange akhokele namnye ukuba amke elizwini likaThixo—Yena ngokwaKhe awaliphefumlelayo— kodwa endaweni yoko ehlala esikhokelela ekuhambisaneni nalo elo liZwi.

KwaYena uMoya Oyingcwele mnye osikhokelela kuyo yonke inyaniso ukwasinika amandla ekukhokeleleni abanye kuloo nyaniso imangalisayo (Mat. 28:18–20, Izenzo 1:8). Lo gama sizalisekisa umsebenzi wethu ongcwele esiwuthunyiweyo, sinoncedo lwaKhe olulodwa. Ngoko ke, yonke imihla kusasa, kufuneka siguqe phambi kweNkosi sihlaziye izifungo zokuzinikela kuYo. Ukuba sithi sikwenze oku, uya kusinika uncedo lukaMoya waKhe, namandla waKhe ahlaziyayo, nangcwalisayo.

Kufuneka, kodwa, sikulungele ukukhokela kwaKhe ngokwenza ukukhetha sisengqondweni, yonke imihla, ukuba senze oko saziyo ukuba kulungile nokuphepha oko saziyo ukuba akulungile. Oko kukuthi, kuphela ngokufuna, ngamandla esiwaphiwe nguThixo, ukuphila njengoko sifanele, siya kukulungela ukuwazuza loo mandla kaMoya Oyingcwele esithenjiswe wona.

`Kutheni kubaluleke kangaka, intsasa emva kwentsasa, ukuba sithandazele ukuba sivuleke ukuze sikwazi ukwamkela ukukhokelwa nguMoya Oyingcwele ebomini bethu?`