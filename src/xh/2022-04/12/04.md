---
title:  Ingqondo KaKristu
date:  13/12/2022
---

Abanye abantu bakholelwa ukuba ngokusuka kwindawo abahlala kuyo umntu angaguquka abe mntu wumbi. Ngokuqinisekileyo, kufuneka siziphephe iindawo neemeko ezinokusenza ukuba sibe ngamaxhoba alula kwizilingo (Ind. 1:1, Imiz. 5:18). Ingxaki yethu, kanti, ngezilingo nesono inokusonjululwa kuphela ngokwenziwa ngokutsha kwentliziyo yethu (okanye iingqondo). UKristu wachukumisa umongo womba xa wathi, “ ‘Kuba kungaphakathi, kuyo intliziyo yomntu, kuphuma izicamango ezibi, ookukrexeza, oomibulo, ookubula, oobusela, ookubawa, okungendawo, iinkohliso, uburheletyo, umona, ukunyelisa, ukukratsha, ukuswela ukuqonda’ ” (Marko 7:21, 22). Oku kuthetha ukuba iingqondo zethu zidinga ukwenziwa ngokutsha ukuze ukuziphatha kwethu kuguquke.

`Funda ezi ndima zilandelayo: 1 Korinte 2:16; Indumiso 24:3, 4; Roma 12:2; Filipi 4:8; namaKolose 3:2. Kuthetha ukuthini ukuba “nengqondo kaKristu”?`

INkosi yathembisa ukuba phantsi “ ‘komnqophiso omtsha’ ” iya kuwubeka umthetho waYo ezingqondweni zabantu baYo iwubhale ezintliziyweni zabo (Yer. 31:31–33, thelekisa nomaHeb. 8:8–10, Heb. 10:16). Akumangalisi, ke ngoko, ukuba kwiNtshumayelo yaseNtabeni, uKristu wayandisa wayenza nzulu intsingiselo yemithetho kaThixo wakumgangatho weengcinga neenjongo (bona uMat. 5:17–48). Ngoko ke, singaluzuza uloyiso kwizilingo kuphela ngobabalo lukaThixo oluguqulayo kuthi, kumgangatho weengcinga neenjongo, sisibange eso sithembiso ukuze sikwazi ukuyeka iingcinga ezizaliswe sisono.

Kobu bomi, phofu, nokuba sithembeke kangakanani, asisokuze sifikelele ekugqibeleleni kokungabi nasono. Ukuba ke sikuKristu, sambathiswe ngokupheleleyo ngobulungisa baKhe. Nangona singekagqibeleli, sithatyathwa ngokungathi sele sigqibelele kuYe (Phil. 3:12–15). “xa simanywe kuKristu, sinengqondo kaKristu. Ubunyulu nothando bubengezela buphuma kwisimilo, ubulali nenyaniso zilawula ubomi. Kwaukubonakala kwenkangeleko, kuyaguquka. UKristu ohleli emphefumlweni wenza kubekho amandla aguqulayo, ithi inkangeleko yangaphandle ibe bubungqina boxolo novuyo olulawula ngaphakathi.”—Ellen G. White, Selected Messages, book 1, p. 337.

Kuphela ngokuzinikela yonke imihla, ukufa kumna, umzamo owenziwa ngokholo, esinokukwazi ukumthobela uYesu size sibe nolu hlobo lokwenziwa ngakumbi ebomini bethu.

`Yiba nombono wokuba ubomi bakho bebuya kubanjani ukuba ubungayeka iingcinga ezinesono. Bebuya kwahluka kanjani? Yeyiphi indlela ekuphela kwayo enamandla yokwenza ukuba oku kube ngamava wakho?`