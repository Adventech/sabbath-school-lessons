---
title:  Ukulungela Ukubonakala KwaKhe
date:  15/12/2022
---

Siphila kwilizwe eliphambeneyo nelinezidingo ezininzi kakhulu ezenziwayo neziphazamisa amehlo. Ukuba asilumkanga, ezi zinto zinokulithabatha lonke ixesha lethu zide ziguqule nezona zinto zihamba phambili kuthi. Asiyiyo into ezalwa nje bubuchwepheshe obuzalise izwe lonke; amaKristu azo zonke izizukulwana, ngandlel’ ithilel, kufuneka eyilumkele imizamo kaSathana yokuwasusa kwizinto ezibalulekileyo kobu bomi.

Ngubani, ukuba akalumkanga, ongekho engozini yokujonga kude ecaleni eNkosini ahlale kwizinto zehlabathi, izinto zasenyameni, izinto ezithi, ekugqibeleni, zingakwazi ukusanelisa, nezithi, ekugqibeleni, zisise kwintshabalalo yethu yasemoyeni?

`Funda: 2 Petros 3:14 no-1 Yohane 3:1–3.Yintoni umahluko owubonayo phakathi kokuzilungiselela thina ukuBuya kwesiBini nokuba sisilungele eso siganeko sinobuqaqawuli?`

Kuyakholisa ukuba ingqondo yokuqhubeka kokulungisela ukuBuya kwesiBini ibe kukuzithethelela ekulibaziseni. Kungalula ukuba le ngqondo imkhokelele umntu ukuba athobe umxakatho phantsi koqikelelo lomkhonzi okhohlakeleyo oluthi, “ ‘ “INkosi yam ilibele, ayizi” ’ ” (Mat. 24:48).

`Funda: Indumiso 95:7, 8; amaHebhere 3:7, 8, 15; namaHebhere 4:7. Zithini ezi ndima kuthi ngokulunga khona ngoku?`

NgokweBhayibhile, ixesha losindiso lisoloko li“namhla” alize libe ngomso (bona Ind. 95:7, 8; Heb. 3:7, 8, 15; Heb. 4:7). Ukongeza: ngaphandle kokuba kubekho inguquko enkulu ethi yenzeke, siya kuqhubeka siyile nto siyiyo ngoku. Ixesha lona aliguquli mntu ungaguqukanga. Nantoni eyenye, ngaphandle kokuba umntu angaqhubeka njalo ekhula elubabalweni, abheke phambili elukholweni, umkhwa uya kuba kukuwa, ukuqaqadeka, ukuthandabuza, ukugxeka, nokulahlekelwa lukholo.

Ngokwale mbono, singatsho ukuthi imini nganye yokuphila kwethu ibubomi bethu busongiwe. Ngoko ke, ngobabalo lukaThixo, sifanele ukulilungiselela ixesha elizayo kodwa siphile imini nganye silungele ukubuya kukaYesu—ngokukodwa kuba, xa sijonge ukungaqiniseki kobu bomi, namhlanje kusenokuba yimini yakho yokugqibela.

`Ungenza njani, namhlanje, ukuba ube ukulungele ukubuya kukaYesu ukuba ebeza kubuya namhlanje? Xoxani impendulo yakho eklasini ngeSabatha.`