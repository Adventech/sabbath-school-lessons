---
title:  Umzekelo KaYesu
date:  11/12/2022
---

`Funda: Luka 2:52. Ngawaphi amacala amane okukhula kukaYesu akhankanywe kule ndawo?`

UYesu wayenguMntu ogqibeleleyo, kwaye ukukhula kwaKhe kuquke onke amacala asisiseko sobukho bomntu. NgokukaLuka 2:52, “UYesu wakhula ebulumkweni [engqondweni] nasebukhulwini [emzimbeni], nasekuthandweni nguThixo [ngokwasemoyeni] nangabantu [emphakathini]” (NIV). “Ingqondo yaKhe yayisebenza ingena nzulu, inokucingisisa nobulumko obungaphezu kweminyaka yaKhe. Kunjalo, isimilo saKhe sasisihle ngendlela esimi ngayo. Amandla engqondo nomzimba zikhule ngendlela, ekugcineni imithetho yobuntwana. Njengomntwana, uYesu wabonakalalisa inkangeleko eyodwa yokuthandeka. Izandla zaKhe ezazikhuthele zazisoloko zilungele ukunceda abanye. Wabonakalalisa umonde ongaphazamisekiyo, nokunyaniseka okwakungasayi kuze kubuphoxe ubulungisa. Kumthetho-siseko, wayezinze ngokweliwa, baye ubomi baKhe butyhila isipho sentlonipho engacingi ngesiqu sayo.”—Ellen G. White, Ulangazelelo Lwamaphakade, amaph. 68, 69.

`Funda: Mateyu 4:23. Singaluqhubela phambili njani ulungiselelo lukaYesu oluntlantlu-ntathu—ukufundisa, ukushumayela, nokuphilisa—thina ngendlela enempumelelo namhlanje?`

Ukuba siyaqonda ukuba umntu uyimbumba engenako ukwahlulwahlulwa, asingekhe ngoko inkolo siyiphelisele kwimiba yasemoyeni kuphela. Inyaniso yona ihlanganisa umntu ephelele, ithabathe ixesha lokuphila kwethu, iquke onke amacala obomi bethu. Iziqalelo zomzimba nasemoyeni zihlanganiswe ngendlela enamandla kakhulu kangangokuba azinakwahlukaniswa. Phofu nangona, njengezidalwa eziwileyo, asisayi kuze silingane nomzobo kaYesu njengoko unikiwe apha ngentla, singathi ngobabalo lukaThixo siwulinganise kuba, ukubuyiselwa emntwini umfanekiselo womenzi waKhe, ukumbuyisela kwingqibelelo awayedalwe wakuyo, ukukhuthaza ukuhluma komzimba, ingqondo, nomphefumlo—lo ngumsebenzi wokuhlangulwa. Yinto le uThixo azama ukuyenza kubantu baKhe njengenxalenye yenkqubo yokubalungisela ukubuya kwaKhe.

`Ngokuzithelekisa thina noYesu, singatyhafa ngokulula ngumahluko. Kwenza njani, ke ngoko, ukujonga eMnqamlezweni noko ukuko ukusikhusela ekubeni siphelelwe ngamandla koko sikubonayo kuthi xa kuthelekiswa noko sikubona kuYesu?`