---
title:  Ukuphumla Nookhokho
date:  13/10/2022
---

`Funda: Genesis 25:8, 2 Samuweli 7:12; 1 Kumkani 2:10; no-1 Kumkani 22:40. Yintoni eyongezwa zezi ndima kulwazi lwakho ngokufa?`

ITestamente eNdala iyibeka ngeendlela ezahlukeneyo ingcamango yokufa nokungcwatywa. Enye yingcinga yomntu osiwa ebantwini bakhe. Umzekelo, ngoAbraham, sixelelwa ukuba “waphuma umphefumlo, wafa eyingwevu enkulu, aluphele, ephelele ebudaleni; wahlanganiselwa kwabakowabo” (Gen. 25:8). UAron noMoses nabo ngabanye bahlanganiselwa kubantu bakomawabo (Dut. 32:50).

`Inyaniso yokuba bonke ookumkani, abalungileyo nabangalunganga, bathi bakufa basiwa kwindawo enye isifundisa ntoni ngemeko yokufa? (2 Kumkani 24:6, 2 IziKron. 32:33).`

Enye indlela yokuchaza ukufa kungokuxela ukuba ubani uphumle nookhokho. Ngokufa kukaDavide, iBhayibhile ithi, “walala uDavide kooyise, wangcwatyelwa emzini kaDavide”(1 Kumkani 2:10). Kwasona eso saci sikwasetyenziswe nakwabanye ookumkani bamaHebhere, bonke, ookumkani abathembekileyo nookumkani abangathembekanga.

Singakwazi ukubona amacala amathathu ubuncinane kukuphumla nookhokho. Elinye yingcamango yokuba kungekudala liza kufika ixesha xa sidinga kowethu umsebenzi onzima nokubulaleka. Enye ingcamango yeyokuba asingabo abokuqala ingekuphela kwethu abaza kulandela loo mkhondo unganqwenelekiyo, kuba okhokho bethu sebasandulela. Eyesithathu yeyokuba, ngokungcwatywa kufuphi kubo, asisedwa kodwa sisahleli sikunye nangoku bengekho zingqondweni kuba befile. Kusenokungavakali oku kwabanye bezinye iinkcubeko zeli xesha, kodwa yayinentsingiselo kumaxesha amandulo.

Abo bafela kuKristu bangangcwatywa kufuphi kwabo babathandayo, kodwa sekunjalo, akukho kunxibelelana phakathi kwabo. Baya kuhlala bengekho zingqondweni kude kube yimini yozuko xa beya kuvuswa kubuthongo babo obunzulu ukuba bahlangane nababathandayo abafela kuKristu.

`Yiba nombono wokuba bekuya kuba njani xa abafileyo bebesezingqondweni bekwazi ukubona ukuba ubomi bunjani apha emhlabeni, ngakumbi kwababathandayo, abahlala betsala nzima ngakumbi emva kokufa kwabo. Kungani ngoko, kufuneka ukuba inyaniso yokuba abafileyo balele ibe yintuthuzelo kakhulu kwabaphilileyo?`