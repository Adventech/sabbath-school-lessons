---
title:  Ingaba Kukho Impikiswano Na?
date:  19/11/2022
---

### Fundela Isifundo Sale Veki
Luka 16:19–31, Luka 23:43, Yohane 20:17, Filipu 1:21–24, 1 Pet. 3:13–20, IsiTy. 6:9–11.

> <p>Indima Yenkumbulo</p>
> “Niyaziphengulula iziBhalo kuba nina niba ninobomi obungunaphakade kuzo; kanti zona zizo ezingqina ngaM” (Yohane 5:39, NKJV).

UPetros usilumkisa ngelithi: “nihlale ke nikulungele ukuziphendulela kumntu wonke obuzayo kuni ilizwi, ngalo ithemba elingaphakathi kwenu” (1 Pet. 3:15). UPawulos uyongeza, “Livakalise ilizwi! Zingisa ukwenjenjalo ngamathuba alungileyo naxakileyo; yohlwaya, khalimela, vuselela, unako konke ukuzeka kade umsindo, nokufundisa. Kuba kuya kubakho ixesha abangayi kuyinyamezela imfundiso ephilileyo” (2 Tim. 4:2, 3). Xa ke kunjalo, kufuneka singakhangeli kuphela kwezo ndawo zinokuchazeka lula ukulungela iinkolo zethu, kodwa kufuneka sisoloko sisebenza ngezo ndawo zisetyenziswa rhoqo ukufundisa into eyahlukileyo kuleyo siyikholelwayo.

Njengoko sisenza, kufuneka silandele umzekelo okhuthazayo kaYesu. “UKristu ngokwaKhe akazange ayeke angalithethi nelilodwa ilizwi lenyaniso, kodwa ngamaxesha onke wayelithetha ngothando. . . . Akazanga waba krwada, engazanga athethe ilizwi elingqwabalala kungekho sidingo, engazanga wabanga ntlungu ingadingekiyo kumphefumlo oethe-ethe. Akazanga wabugxeka ubuthakathaka bomntu.”—Ellen G. White, Ulangazelelo Lwamaphakade, iph. 353.

Kule veki siza kufunda iindawo ezitsala umdla abazisebenzisayo abantu ukuthethelela okanye ukuxhasa imfundiso engokungabi nakufa ngokwemveli komphefumlo. Ezi mbono zimele ukuyomeleza into esikholelwa kuyo zisincede ukubaphendula ngobubele abo basibuza ngale mfundiso ibalulekileyo.

_*Funda esi sifundo ukulungiselela iSabatha kaNovemba 26._