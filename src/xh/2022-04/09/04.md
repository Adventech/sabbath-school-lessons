---
title:  Ukumka Ube NoKristu
date:  22/11/2022
---

`Funda: uFilipu 1:21–24 no-1 Tesalonika 4:13–18. UPawulos wayekulindele nini “ukuba noKristu” (Filipu 1:23) “nokuba neNkosi” (1 Tesa. 4:17)?`

UPawulos wayeqhutywa yimvakalelo yokufuna ukuphila “kuKristu ngoku” (2 Kor. 5:17) nokuba “noKristu” emva kokufika kwaKhe kwesibini (bona u-1 Tes. 4:17). Kumpostile, nokufa ngokwako kwakungenakho ukuqhawula isiqinisekiso sokuba abe ngowoMsindisi neNkosi yakhe. Njengoko watshoyo kwincwadi eya kumaRoma, “nakufa, nabomi” azinakho “ukusahlula thina eluthandweni lukaThixo, olukuye uKristu Yesu, iNkosi yethu” (Rom. 8:38, 39). “Kuba nokuba sithi sidle ubomi, nokuba sithi sife, singabeNkosi” (Roma 14:8).

Enale ngqiniseko engqondweni, uPawulos wathetha ngamakholwa awayesele efile “njengabalele kuYesu” (1 Tes. 4:14) nabaya kuvuswa ekufikeni kukaKristu kwesibini ukuba bamkele ubomi obungunaphakade (1 Kor. 15:16–18, 1 Tes. 4:13–18).

Xa uPawulos wayekhankanya umnqweno wakhe esithi “[ndi]nga ndinganduluka, ndiye kuba noKristu” (Filipu 1:23), ingaba wayengathetha ukuba emva kokufa umphefumlo wakhe wawuza kuhamba uyokuhlala usezingqondweni noKristu? Nakanye. Kule ndima, uPawulos ubeka emazwini umnqweno wakhe wokumka koku kuphila phakathi kweenkathazo abe noKristu, engabhekisi nakokuphi ukugqitha kwexesha okunokwenzeka phakathi kweziganeko ezibini. Le ndima ayifundisi ukuba uPawulos wayelindele ukuya ezulwini xa esifa. Wayecacelwe kakhulu kukuba akayi kuwuzuza umvuzo wakhe kude kube sekuBuyeni kwesiBini (2 Tim. 4:8).

Ngokufutshane, uPawulos “uthi into yesibini aya kuyazi emva kokuba efile iya kuba kukuza kukaKristu ngamafu ezulu ukuvusa abafileyo, xa yena eya kuba ‘neNkosi’ (1 Tes. 4:17). Kufuneka kuqatshelwe ukuba ababhali beBhayibhile ngamanye amaxesha bathetha ngeziganeko ezibini kunye ezinokwahlulwa lixesha elide.”—Andrews Study Bible, p. 1555.

Kutheni phofu uPawulos ekhetha ukufa kunokuphila? Kungokuba, ngelo xesha wayeya kuphumla ekugqibeleni kuzo zonke iinkathazo zakhe, engasadingi kuva ntlungu emzimbeni wakhe (1 Kor. 9:27). Oko wayeza kwenza  enengqiniseko epheleleyo yokuba uya kuzuza “isitshaba sobulungisa” ekuBuyeni kwesiBini (2 Tim. 4:6–8). Nangona uPawulos, ngokuqinisekileyo, wayengafuni kufa, wayekwazi okuya kulandela xa athe wafa.

`Ngakumbi ngamaxesha anzima, ngubani ongaze acinge ngokuba kungamnandi kangakanani ukuvala amehlo ekufeni kuze, okulandelayo okwaziyo, “kube kukuba noKristu”? Isinceda njani le ngcamango ukuba siyiqonde into awayethetha yona uPawulos kumaFilipi?`