---
title:  Amangqina KaKristu Ovukileyo
date:  09/11/2022
---

`Funda: Yohane 20:11–29 nama-1 Korinte 15:5–8. Basabela njani abafundi ukuhlangana kwabo okokuqala noKristu ovukileyo?`

Iingelosi ezimbini engcwabeni elingenanto zamxelela uMariya waseMagadala nabanye abafazi ukuba uYesu uvukile (Mat. 28:1, 5–7; Marko 16:1–7; Luka 23:55; Luka 24:1–11). Kwathi kungekudala, uYesu ubuqu wabonakala kubo, bamnqula (Mat. 28:1, 9, 10; Yohane 20:14–18). Wabonakala nakuPetros (Luka 24:34, 1 Kor. 15:5) nakwabanye abafundi ababini besendleleni esinga e-Emawusi, abantliziyo zabo zazivutha ngexesha wayethetha nabo (Marko 16:12, Luka 24:13–35). Wathi uYesu akufika kwiGumbi eliPhezulu, abafundi babesoyika kuqala bothukile kodwa emva koko bazaliswa luvuyo bamangala koko kwenzekayo (Luka 24:33–49, Yohane 20:19–23). Kwathi ngeveki emva koko, uYesu wafika kwakhona kwakwelo gumbi engena engazivulanga iingcango, kwaza ngelo xesha kwakholelwa noTomas kukuvuka kwaKhe (Yohane 20:24–29).

Ngexesha lamashumi amane eentsuku phakathi kokufa nokunyuka kwaKhe, uYesu “wabonwa ngaxesha linye ngabazalwana abangaphezu kwamakhulu amahlanu” (1 Kor. 15:6) nanguYakobi (1 Kor. 15:7). UYesu wahlangana nabanye abafundi kunxweme lolwandle lwaseGalili watya isidlo sakusasa kunye nabo, walandela ngentetho noPetros (Yohane 21:1–23). Kunokuba kwabakho okunye ukubonakala kukaYesu (Izenzo 1:3) ngaphambi kokokugqibela kwaKhe ekunyukeni kwaKhe (Luka 24:50–53, Izenzo 1:1–11). UPawulos wazibona njengomnye owakubonayo ukunyuka kukaKristu, owabonakala kuye endleleni eya eDamasko (1 Kor. 15:8; thelekisa neIzenzo 9:1–9).

Xa abanye abafundi babeqala ukumxelela uTomas owayengekho ukuba bayibonile iNkosi evukileyo, wasabela ngokuthi, “ ‘Ukuba andithanga ndilibone inxeba lezikhonkwane ezandleni zayo, ndiwufake umnwe wam enxebeni lezikhonkwane, ndisifake isandla sam ecaleni layo, andisayi kukholwa’ ” (Yohane 20:25). Kwisithuba seveki emva koko, xa uYesu ephinda ukubonakala kubafundi, ngoku uTomas wayephakathi kwabo, uYesu wathi kuye, “ ‘Ethe apha umnwe wakho, uzibone izandla zam; ethe isandla akho, usifake ecaleni lam. Musa ukuba ngongakholwayo.’ ” (Yohane 20:27). Waqala ngoko uTomas ukuvuma, “ ‘Nkosi yam, Thixo wam!’ ” wabuya wongeza uYesu, “ ‘Ngokuba undibonile, Tomas, ukholiwe. Banoyolo abo bangabonanga, bakholwa noko’ ” (Yohane 20:29).

`“ ‘Banoyolo abo bangabonanga, bakholwa noko.’ ” Nokuba akubonanga wena uKristu ovukileyo, zeziphi ezinye izizathu onazo ngokholo lwakho kuYesu? `