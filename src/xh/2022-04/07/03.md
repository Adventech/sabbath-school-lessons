---
title:  “Uvukile!”
date:  07/11/2022
---

Uloyiso lukaKristu phezu kukaSathana namagunya wakhe amabi waluzuza emnqamlezweni lwaqinisekiswa lingcwaba elivulekileyo. “Ukubekwa kukaYesu engcwabeni, uSathana woyisa. Waba nento ethemba ukuba uMsindisi akayi kubuthabatha ubomi baKhe kwakhona. Wawubanga umzimba weNkosi, wabeka abalindi ukuba balirhangqe ingcwaba, ezama ukumgcina engumthinjwa uKristu. Waba nomsindo kakhulu xa iingelosi zakhe zabalekayo kwakuvela umthunywa wasezulwini. Wathi akumbona uKristu ephuma oyisile, wazi ukuba ubukumkani bakhe buya kuba nesiphelo, nokuba ekugqibeleni kuza kufuneka afe.”—Ellen G. White, Ulangazelelo Lwamaphakade, iph. 782. Nangona ubuntu bukaKristu bafa, ubuThixo baKhe abuzange bufe. KubuThixo baKhe, uKristu wayenegunya lokuziqhawula iimbophelelo zokufa.

`Funda: Mateyu 28:1–6; Yohane 10:17, 18; nakumaRoma 8:11. Ngubani owayebandakanyeka ngokunzulu ekuvukeni kukaYesu?`

Ngexesha lolungiselelo lwaKhe eSamariya-Peraea, uYesu waxela ukuba Yena ngokwaKhe wayenalo igunya lokububeka phantsi ubomi baKhe nokubuya abuthabathe kwakhona (Yohane 10:17, 18). Wathi kuMarta, “ ‘Ndim uvuko, ndim ubomi’ ” (Yohane 11:25). Ezinye iindawo zithetha ngokuvuka kwaKhe njengesenzo sikaThixo (Izenzo 2:24, Roma 8:11, Gal. 1:1, Heb. 13:20). Nengelosi enamandla kaYehova yayibandakanyeka kweso siganeko sibalaseleyo (Mat. 28:1, 2).

Ngelo xesha linye, uMateyu 28:11–15 uveza amalinge angenamsebenzi nabubudenge beenkokeli ngokuqhubeka nokulwa noYesu. Ibutho laseRoma lazixelela iinkokeli “zonke izinto ezenzekileyo” (Mat. 28:11). Okucacileyo kule ngxelo yingcamango yokuba abalindi balubona uvuko. Ukuba abazange, anokuba athetha ntoni amazwi abo? Ingelosi yehla ivela ezulwini, yalisusa ilitye, yahlala phezu kwalo, bawa isiduli abalindi? Okulandelayo abakwaziyo: Ingcwaba lize? Mhlawumbi, lo gama amaRoma ayengekho zingqondweni, ingelosi yawuthabatha umzimba kaYesu? Mhlawumbi abafundi bawuthabatha? Okanye ubani othile wawuba? Nokuba yintoni eyenzekayo, umzimba kaYesu, ngokucacileyo, wawumkile.

Ingelosi evela ezulwini yehla, amadoda ajuba isiduli kukoyika, kanti nengcwaba lalingenanto, oko kwaziphazamisa kakhulu iinkokeli zenkolo. Zathi ngoko “zawanika imali eninzi amasoldati” (Mat. 28:12) ukuwenza ukuba athule nto leyo ethetha ukuba nokuba yintoni awayixelelwa ngamasoldati yawaphazamisa kakhulu. Into awayibalisayo, ngokwenene, yayikukuvuka kukaYesu.

`Abanye bahlekisa ngengcamango yokuba abantu bokuqala ukubona uYesu evukile yayingamaRoma. Ngokuba kutheni? Kungaziphi indlela ethi le nyaniso ibe ngumfuziselo wento eyayiza kwenzeka: ukuya kweendaba ezilungileyo nakuzo iiNtlanga?`