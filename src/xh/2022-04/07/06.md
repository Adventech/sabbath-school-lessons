---
title:  Intlahlela Yabo Bafileyo
date:  10/11/2022
---

`Funda: 1 Korinte 15:20 engqondweni unoDuteronomi 26:1–11. Yeyiphi indlela uPawulos awayebhekisa ngayo kuKristu ovusiweyo “njengentlahlela yabo bafileyo”?`

Umnikelo “wolibo” wawusisenzo solimo esasisenziwa nguIsrayeli wakudala esasinenkonzo yenkolo enzulu ebaluleke kakhulu. Yayikukumvuma okungcwele uThixo njengomBoneleli onemfesane, owayegcinise kumagosa waKhe umhlaba apho zazikhula khona iziqhamo kwaye sele zilungele ukuvunwa (bona uEkso. 23:19, Ekso. 34:26, Lev. 2:11–16, Dut. 26:1–11). Ulibo [okanye intlahlela] lwalubonisa ukuba isivuno sasinganeli kuqala qha kodwa sikwaveza nexabiso lesiqhamo saso.

NgokukaWayne Grudem, “ekubizeni uKristu njengo’libo’ okanye ‘intlahlela’ (Gr. aparchē), uPawulos usebenzisa umfanekiselo wasekulimeni ukwalatha ukuba siya kufana noKristu. Kanye njenge‘ntlahlela’ okanye ukungcamlwa kokuqala kwesiqhamo esivuthwayo kubonisa ukuba siya kuba njani isivuno seso siqhamo xa sisonke, ngokunjalo uKristu njenge‘siqhamo sokuqala’ ubonisa ukuba iya kubanjani imizimba yethu evukileyo xa, kwi‘sivuno’ sokugqibela esivusa kwabafileyo siye phambi kwaKhe.”—Wayne Grudem, Systematic Theology (Grand Rapids, MI: Zondervan, 1994), p. 615.

Kufanelekile ukuba kukhunjulwe ukuba uYesu waphuma engcwabeni enomzimba womntu ozukisiweyo, kodwa esathwele iimpawu zokubethelelwa kwaKhe emnqamlezweni (Yohane 20:20, 27). Ingaba oku kuthetha ukuba abantwana bakaThixo abavusiweyo ngokufanayo nabo baya kuthwala iimpawu zomzimba zokubulaleka kwabo? Kule meko yompostile uPawulos, uya kuba esathwele emzimbeni wakhe ozukisiweyo “iliva enyameni” (2 Kor. 12:7) kunye “neempawu zeNkosi uYesu” (Gal. 6:17)?

Wada waya ekufeni kwakhe, uPawulos “ethwele kuye emzimbeni iimpawu zozuko lukaKristu, emehlweni wakhe, awaphanyazwa kukukhanya kwasezulwini [bona Izenzo 9:1–9].”—Ellen G. White, The Story of Redemption, p. 275. Phofu oku akuthethi ukuba yena okanye nawuphi omnye kwabazukisiweyo abasindisiweyo baya kuvuka neempawu zokwabo ukubulaleka (thelekisa no-1 Kor. 15:50–54). Kwimeko kaKristu, “iimpawu zale nkohlakalo uya kuhlala ezithwele. Wonke umda wezikhonkwane uya kubalisa ibali lokuhlangulwa komntu okumangalisayo nexabiso elikhulu elathengwa ngalo.”—Ellen G. White, Early Writings, p. 179. Iimpawu zaKhe zizo ezisiqinisekisa ukuba konke okwethu kuya kuba kusukile ngonaphakade.

`UKristu uya kuhlala ngonaphakade enamanxeba okubethelelwa kwaKhe. Kutyhila ntoni oko ngothando lukaThixo analo ngakuthi kwanexabiso lokusisindisa? Kukubonisa njani, kwakhona, ukuba kukhulu kangakanani oko uThixo wakuchithayo ekusisindiseni?`