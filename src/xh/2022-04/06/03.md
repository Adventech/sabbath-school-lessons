---
title:  Isandulelo Somnqamlezo
date:  31/10/2022
---

**Basabela njani abafundi kwiziprofeto zikaYesu ngokubulaleka nokufa kwaKhe, iyintoni esiyifundiswa kukusabela kwabo ngeengozi zokungasiqondi isiBhalo?**

`Mat. 16:21–23`

`Mat. 17:22, 23; Marko 9:30–32; Luka 9:44, 45` 

`Luka 18:31–34`

UYesu wazalelwa ukuba afe, waza waphila wafa. Nyathelo ngalinye awalithabathayo lamsondeza kumbingelo omkhulu waKhe wocamagusho emnqamlezweni waseKalvari. Ewuqonda kakuhle umsebenzi awuthunyiweyo, akazange avumele namnye umntu okanye nantoni ukuba imphazamise kuwo. Ngokwenene, “ubomi baKhe bonke babusisikhokelo sokufa kwaKhe emnqamlezweni.”—Ellen G. White, Fundamentals of Christian Education, p. 382.

Ngomnyaka wokugqibela kulungiselelo lwaKhe lwasemhlabeni, uYesu wathetha ngakumbi nangakumbi ngokuphandle kubafundi baKhe ngokufa kwaKhe okwakusiza. Baya babonakala bengakwazi futhi bengakulungelanga ukubamkela ubunyaniso beentetho zaKhe. Bezaliswe ziingcinga ezingezizo ngoMesiya, into yokugqibela ababeyilindele yayikukuba Yena, Yesu, ngakumbi njengoMesiya, afe. Ngokufutshane, ulwazi lwabo ngoThixo oluphuthileyo lwabenza ukuba babe nentlungu nokuva kabuhlungu okwakungadingeki.

Wayesele etshilo kuNikodemo ukuthi, “ ‘Njengokuba ke uMoses wayiphakamisayo inyoka entlango, umelwe kukuphakanyiswa ngokunjalo uNyana woMntu, ukuze bonke abakholwayo kuYe bangatshabalali, koko babe nobomi obungunaphakade’ ” (Yohane 3:14, 15). Ngexesha uYesu wayeseKesareya, wabaxelela abafundi baKhe ukuba umelwe  “ ‘kukuba aye eYerusalem, eve ubunzima obukhulu kuwo amadoda amakhulu nababingeleli abakhulu, nababhali, abulawe, athi ngomhla wesithathu avuke’ ” (Mat. 16:21). Edlula engabonwa eGalili (Marko 9:30–32) nangexesha lohambo lwaKhe lokugqibela ukuya eYerusalem (Luka 18:31–34), uYesu wathetha kwakhona nabafundi baKhe ngokufa nokuvuka kwaKhe. Kuba yayingeyiyo into ababefuna ukuyiva, abazange baphula-phule. Hayi ukuba lula bokuba nathi senze kwaloo nto!

`Abantu, ngakumbi abanyulwa bakaThixo, babeneengcamango ezibuxoki ngokubhekiselele ekufikeni kokuqala kukaMesiya. Zeziphi ezinye zeengcamango zobuxoki ezikhoyo apha phandle ngokubhekiselele ekufikeni kwesibini kukaYesu?`