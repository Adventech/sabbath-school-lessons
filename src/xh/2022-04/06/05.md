---
title:  Wafela Thina
date:  02/11/2022
---

`Funda: Yohane 3:14–18 namaRoma 6:23. Zifundisa ntoni ezi ndima ngokufezwe kukufa kukaKristu ngenxa yethu?`

Ukufika kukaYesu eYordan ukuba abhaptizwe, uYohane umBhaptizi wayedanduluke ngelithi, “ ‘Nantso iMvana kaThixo, ethwala isuse isono sehlabathi!’ ” (Yohane 1:29, NKJV). Le ntetho yayimvuma uKristu njengoqobo lweMvana kaThixo eyayisalatha kuYe yonke imibingelelo yeTestamente eNdala.

Phofu imibingelelo yezilwanyana yayingenako ukususa izono yona ngokwayo (Heb. 10:4). Yayinika kuphela uxolelo lohlobo oluxhomekeke ekusebenzeni kombingelelo kaKristu wexesha elizayo emnqamlezweni. “Ukuba sithi sizivume izono zethu, uthembekile ulilungisa ukuba asixolele izono zethu asihlambulule kuko konke ukungalungisi” (1 Yohane 1:9).

`Funda: Yohane 3:16, 17. Lithemba elinjani ukuba likhulu esinokulizuza kwezi ndima, ngakumbi xa uziva kakuhle ukuba ufanele ukugwetywa ngenxa yoko ukwenzileyo?`

Cinga ukuba kuthetha ntoni konke oku. UYesu, lo wadala yonke indalo (Yohane 1:1–3), wazinikela ngenxa yomntu ngamnye kuthi, umbingelelo wezono, ekwenza konke khon’ ukuze singagwetywa ngenxa yoko besifanele ukugwetywa ngenxa yako. Sisithembiso esikhulu esi seendaba ezilungileyo.

UYesu Kristu wathi, “ ‘UThixo walithanda ihlabathi kangaka wada wanikela uNyana waKhe ekuphela kwamzeleyo’ ” (Yohane 3:16, NRSV). Akufuneki ke, kodwa ukuba silibale ukuba uKristu wazinikela ngokuthanda kwaKhe ukuba afe endaweni yethu (Heb. 9:14). ULutere ethetha ngomnqamlezo wathi “usisibingelelo awathi uKristu, edliwa ngumlilo wothando olungenamda olwaluvutha entliziyweni yaKhe, wanikela umbingelelo ophilileyo nongcwele womzimba negazi laKhe kuYise ngentethelelo evuthayo, yezikhalo ezikhulu, nezishushu, iinyembezi zenkathalo enkulu (Heb. 5:7).”—Luther’s Works, vol. 13 (St. Louis, MO: Concordia Publishing House, 1956), p. 319. UKristu wafela bonke abantu kwabakanye (Heb. 10:10) wafa ngonaphakade kwaba kanye (Heb. 10:12), kuba umbingelelo waKhe ufaneleke ngokupheleleyo kwaye ungasokuze ulahlelwe ngamandla wawo okanye ligunya lawo ngonaphakade.

Kukho okungaphezu koko: “Nokuba wawuya kuba mnye kuphela umphefumlo owamkela iindaba ezilungileyo zobabalo lwaKhe, ukusindisa lowo mnye, uKristu wayeya kukhetha ubomi baKhe bokusebenza nzima nokuthotyelwa phantsi, kunye nokufa kwaKhe kwehlazo.”—Ellen G. White, Ulungiselelo Lwempiliso, iph. 135.

`Funda uYohane 3:16 kwakhona, endaweni yamagama “ihlabathi” nelithi “lowo” ufake elakho igama. Ungakufunda njani ukuba uthi umzuzu nomzuzu, ngakumbi xa ulingeka ukuba wone, usenze sibe sesakho esi sithembiso simangalisayo?`