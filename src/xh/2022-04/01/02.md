---
title:  Ukudala, Isibonakalaliso Sothando
date:  25/09/2022
---

Indalo, ngokwemeko eyiyo ngoku, ithwele isigidimi esimbono-mbini esixube okulungileyo nokubi. Ityholo lerowuzi lithwala iintyatyambo ezithandekayo nezinevumba elinuka kamnandi, kodwa likwanameva ayingozi nabuhlungu. Intaka enkulu eneentsiba ezintle kumntla weMelika ephila nangeziqhamo singayithanda ngobuhle bayo ize isiphoxe ngokuchitha izindlwana zezinye iintaka itye namagwede wazo. Nabantu, abakwaziyo ukuba nobubele ngelinye ixesha, bayakwazi ukukhohlakala, babe nentiyo nokuba ndlongondlongo ngelinye. Akumangalisi ukuba, kumzekelo wengqolowa nomdiza, izicaka zacela kumnini ntsimi zathi, “ ‘Nkosi, ubungahlwayelanga imbewu entle yini na entsimini yakho?’ ” (Mat. 13:27) Wabaphendula ngelithi ke yena, ‘Ngumntu olutshaba owenze le nto” (Mat. 13:28). Ngokunjalo, uThixo wayidala iyunivesi yagqibelela, kodwa utshaba lwayingcolisa ngembewu eyimfihlakalo yesono.

`Funda: 1 Yohane 4:8, 16. Ingqiniseko yokuba “uThixo uluthando” inokusixelela ntoni ngobume bezenzo zaKhe ezidalayo? `

Inyaniso yokuba “uThixo uluthando” (1 Yohane 4:8, 16) inika iintsingiselo ezintathu. Kuqala, uthando, ngokwendalo yalo nje, alukwazi ukubakho luzivalele kulo ngaphakathi, kodwa kufuneka lubonakalalisiwe. (Luthando olunjani olungaboniswayo?) Uthando lukaThixo kwabelwana ngalo phakathi kwaBantu abaThathu bobuThixo, nangaphandle kulwalamano lwaKhe nazo zonke izidalwa zaKhe. Okwesibini, konke akwenzayo uThixo kusisibonakalaliso sothando lwaKhe olungazani nameko ithile nolungaguquguqukiyo. Oku kuquka imisebenzi yaKhe yokudala, izenzo zaKhe zokuhlangula, kwakunye nokubonakalalisa kwaKhe imigwebo yokohlwaya. Okona kukuko, kanti ke, “uthando lukaThixo lubonakalaliswe kubulungisa baKhe ngokungekho nganeno kwinceba yaKhe. Ubulungisa sisiseko setrone yaKhe, nesiqhamo sothando lwaKhe.”—Ellen G. White, Ulangazelelo Lwamaphakade, iph. 762. Okwesithathu, njengoko uThixo eluthando kwaye konke akwenzayo kubonisa uthando lwaKhe, akakwazi ukuba ngumqali wesono, esiyinto ephikisanayo nengafaniyo ngokupheleleyo nesaKhe isimilo.

Phofu ke, ingaba uThixo wayedinga ukuba adale iyunivesi? Ngakwicala lokuba enolawulo, omnye anokuthi “Hayi,” kuba yayisisigqibo sentando yaKhe. Ngakwicala lokuthanda kwaKhe indalo, wayefuna indalo yonke (iyunivesi) njengendlela yokubonisa uthando lwaKhe. Hay’ ke indlela ekumangalisa ngayo ukuba wazidala ezinye kwizinto eziphilayo (iintlobo zobomi), njengabantu ukuba zinganeli nje ukukwazi ukusabela kuthado lukaThixo kodwa zikwazi ukwabelana nokulubonisa uthando, kungabi kuThixo kuphela kodwa nakwezinye izidalwa [okanye abantu]. (Bona nakuMarko 12:30, 31.)

`Khangela kwihlabathi elidaliweyo. Luhlobo luni ongabona ngalo ukuba libonakalalisa ngalo uthando lukaThixo, nangona selidlavulwe sisono? Singakufunda njani ukuba sifumane izifundo zethemba kwimbonakalo yothando lukaThixo eNdalweni?`