---
title:  Ukunwena Kokungakholwa
date:  29/09/2022
---

`Funda: IsiTyhilelo 12. Sisifundisa ntoni esi sahluko ngokusasazeka kovukelo ezulwini ukuza emhlabeni? `

Ukuwa kukaKhwezi kwakungekuko ukungqubana kweengcinga nje okulula. IsiTyhilelo 12 sisixelela ukuba kwavela imfazwe enkulu ezulwini phakathi kukaKhwezi eneengelosi zakhe kwelakhe icala noKristu nezaKhe iingelosi kwelinye. Kule ndawo, uKhwezi ubizwa ngokuba “[yi]namba enkulu”, “inyoka yakudala”, “uMtyholi” no“Sathana” “ummangaleli wabazalwana” (IsiTy. 12:9, 10). UKristu kuthiwa ngu“Mikayeli” (IsiTy. 12:7), ukuthi “Ngubani ofana noThixo?”

Ngenxa yokuba kuthethwe ngo“Mikayeli, isiphatha-zithunywa zezulu” (Yuda 9), abanye abaguquli bakholelwa ukuba ungomnye wezithunywa ezidaliweyo. Kanti ke, encwadini kaDaniyeli, umbono ngamnye omkhulu ufikelela kuKristu nobukumkani baKhe obungunaphakade—ukuba ulilitye elasuka entabeni kungengazandla (Dan. 2:34, 45), onguNyana woMntu (Dan. 7:13), ongumthetheli-mkhosi nomthetheli wabathetheli (Dan. 8:11, 25), ekwanguMikayeli umthetheli omkhulu (Dan. 12:1). Ngoko ke, njengokuba iNgelosi kaYehova iyiNkosi ngokwaYo (Eks. 3:1–6, Izenzo 7:30–33, njl.), uMikayeli ufanele ukuba ngumntu omnye wasezulwini, oko kukuthi, uKristu ngokwaKhe.

IsiTyhilelo 12 sinika imbono epheleleyo ngale mbambano okanye imfazwe iqhubekayo, (1) eyaqala ezulwini ngovukelo lukaKhwezi nesabelo sesithathu seengelosi zasezulwini, (2) yayakufikelela encotsheni emnqamlezweni apho uKristu woyisa ngokutshatsheleyo, kanti (3) lisaqhubeka ukuhlasela abantu abangamasalela kaThixo exesha lesiphelo.

“UThixo, ngenceba yakhe enkulu, wamnyamezela uKhwezi. Akazange athotywe kwangoko kwindawo yakhe ephakamileyo xa wayeqala ukuzalisa Umoya wakhe ngokunganeliseki, naxa wayesele  eqalile ukuvakalisa  amabango akhe obuxoki phambi kwezithunywa ezithembekileyo.  Wagcinwa ixesha  elide ezulwini. Kwazingiswa ukubekwa phambi kwakhe uxolelo xa wayenokuthi aguquke azithobe.”—Ellen G. White, Imbambano Enkulu, amaph. 495, 496.

Asazi ukuba yaba lixesha elingakanani imfazwe yasemazulwini. Kukho kunjalo ukuqina nobude bayo, owona mba ubalulekileyo kuko konke ukungquzulana ngowokuba uSathana neengelosi zakhe eyona nto ibalulekileyo “boyiswa, baphelelwa yindawo yabo ezulwini” (IsiTy. 12:8, NRSV; khangela nakuLuka 10:18). Ingxaki ngoku, phofu, yeyokuba beza apha kulo mhlaba.

`Zeziphi iindlela esingathi ngazo sibubone ubunyaniso beli dabi busenzeka apha emhlabeni? Leliphi ithemba lethu elikuphela kwalo esinalo lokuloyisa utshaba lwethu kweli dabi?`