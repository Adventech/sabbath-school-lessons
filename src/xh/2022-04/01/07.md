---
title:  Ukujula Nomcabango
date:  30/09/2022
---

Funda: Ellen G. White, “Kwakutheni Ukuze Isono Sivunyelwe?” amaph. 33–43, ku-Amanyange Nabaprofeti; “Imvelaphi Yobubi,” amaph. 492–504, kwi-Imbambano Enkulu.

“Akukho themba lilindelekileyo lokuhlangulwa kwabo [uSathana neengelosi zakhe] babuxhamlayo babonwabela ubuqaqawuli obungathethekiyo basezulwini, baza babubona ubungangamsha oboyikekayo bukaThixo, baza, phambi kwabo bonke obu buqaqawuli, bamvukela uThixo. Kwakungasekho miboniso mitsha nemangalisayo yokuphakama kwegunya likaThixo eyayinokuzinza nzulu kuSathana neengelosi zakhe ngaphezu kwako konke ababesele bekwazi. Xa bakwazi ukuvukela bejongene nobuqaqawuli obungathethekiyo, yayingekho enye indawo ababengabekwa kuyo ukuze bachaneke. Kwakungekho gunya ligodliweyo, kungekho buphakamo nabunzulu bobuqaqawuli obungenamda bufihliweyo obabungasetyenziswa ukoyisa umona, iintandabuzo nokukrokra okwakukho kubo. Ityala labo nesohlwayo kufuneka silingane namalungelo wabo aphezulu kwiinkundla zasezulwini.”—Ellen G. White, Confrontation, p. 21.

“Kususela kwasekuqaleni, uThixo noKristu bazi ngokreqo lukaSathana, nangokuwa komntu ngenxa yamandla okukreqa kwakhe. UThixo akazange acebe ukuba isono sibekho, kodwa wakubona kwangaphambili ukubakho kwaso, waza wenza umsindleko wokuqubisana nobubi bokungena kwaso. Lwalulukhulu kakhulu uthando lwaKhe kwilizwe, kangangokuba wanqophisa ngokunikela uNyana waKhe ekuphela kwamzeleyo, “Ukuze bonke abakholwayo kuye bangatshabalali, koko babe nobomi obungunaphakade.” Yohane 3:16.”—Ellen G. White, Ulangazelelo Lwamaphakade, iph. 22..

**Imibuzo Yokuxoxwa**

`Eklasini jijisanani nengxaki (okanye umbuzo) yokuba, uThixo angaba unalo na uxanduva okanye umthwalo wokuqala kwesono nokubakho kobubi emhlabeni? Singazama njani ukusiphendula eso sityholo?`

`Ungena njani umnqamlezo, ngokwendlela ekufuneka siqonde ngayo kuwo wonke umba wobubi? Kutheni le nto umnqamlezo noko kwenzekayo kufuneka kube sembindini kuko nakuphi ukuqonda nemvelaphi yesono?`

`Emva kweenkulungwane ezininzi kangaka isono nokubulaleka kugqiba kulo mhlaba wethu, uSathana ngoku unokuba uziqonda kakuhle iziphumo zovukelo lwakhe. Kutheni phofu esaqhubeka novukelo lwakhe ngakuThixo?`

`KuMateyu 5:43–48, UKristu uthetha ngothando analo uThixo ngakubantu kwaye alujonge meko itheni koko lungumzekelo wako konke esikwenzayo thina. Ungawubonisa njani lo mzekelo ngakumbi kusapho lwakho nakwibandla lakho?`

`Umpostile uPetros uyasilumkisa ngelithi “uMtyholi uhamba njengengonyama egqumayo, efuna ubani engamginyayo” (1 Pet. 5:8). Funda namaEfese 6:10–20. Singaboyisa njani “ubuqhinga boMtyholi” (Efese 6:11)?`