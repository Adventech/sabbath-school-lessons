---
title:  Ixabiso Lekratshi
date:  28/09/2022
---

EziBhalweni, umntu uyakwazi ukubona imixholo emibini emikhulu okanye imizobo ephikisanayo. Omnye ngumxholo weSalem (indawo yoxolo), iNtaba yeZiyon, iYerusalem, neYerusalem eNtsha, emele ubukumkani bukaThixo. Omnye ngumxholo weBhabheli (yexesha lenqaba) neBhabheli (yexesha looDaniyeli), emele ulawulo lukaSathana olungunomgogwana. Amaxesha amaninzi uThixo wababiza abantu baKhe ukuba baphume kwiBhabheli yobuhedeni bakhonze Yena eZweni leDinga.

Umzekelo, uAbram (owaba nguAbraham) kwathiwa makaphume kwiUre yamaKhaledi aye ezweni laseKanana (Gen. 11:31–12:9). Ekupheleni kwexesha elide lokuphambukela kwabo, amaYuda ayishiya iBhabheli abuyela eYerusalem (Ezra 2). Kwincwadi yesiTyhilelo, abantu bakaThixo babizwa ukuba baphume kwiBhabheli yexesha lokuphela (IsiTy. 14:8) bahlale naYe ekugqibeleni eNtabeni yeZiyon neYerusalem eNtsha (IsiTy. 14:1; IsiTy. 21:1–3, 10).

`Funda: Isaya 14:12–15. Zeziphi iziphumo ezibi kakhulu zekratshi likaKhwezi ngexesha asezulwini eleza nazo kwindalo yonke [yunivesi] nakulo mhlaba?`

EBhayibhileni, isixeko iBhabheli simele igunya elichasene ngqo noThixo nobukumkani baKhe; nokumkani waseBhabheli (ngokukodwa kurheshwa uNebhukadnetsare) esiba ngumfuziselo wekratshi nokuzigwagwisa. UThixo wamtyhilela ukumkani uNebhukadnetsare ukuba iBhabheli yayiyintloko yegolide kuphela yomfanekiso wezikumkani ezilandelelanayo (Dan. 2:37, 38). Enika umngeni kwintyilelo kaThixo, ukumkani wenza umfanekiso oyigolide wonke—umfuziselo wokuba ubukumkani bakhe babuya kuma ngonaphakade—wada wafuna ukuba wonke umntu awunqule (Daniyeli 3). Njengakwimeko yokumkani waseTire (Hez. 28:12–19), ukumkani waseBhabheli naye waba ngumfuziselo kaKhwezi.

UIsaya 14:3–11 uchaza ukuwa kokumkani waseBhabheli onempakamo nengcinezelo. Ngoko ke, uIsaya 14:12–15 usuka kumhlaba wembali aye kumabhotwe asezulwini abalule ukuba ikratshi elifanayo nomoya wempakamo okwanjalo waba sisiqalo sokuwa kukaKhwezi. Indima iyachaza ukuba uKhwezi waceba ukuyiphakamisa itrone yakhe ngaphezu kwayo yonke imikhosi yasezulwini “ ‘ “azifanise nOsenyangweni” ’ ” (Isa. 14:14). Esi yaba sisiqalo semeko entsha nekhohlakeleyo apho uthando nemvisiswano kaThixo ecingela wonke umntu yanikwa umngeni ngumona nokuthanda ukuzigwagwisa kukaKhwezi. Utshaba aluzange loyike ukumtyhola uThixo ngoko yena lutshaba waye kuko nangokusasaza ubuxoki bakhe kwezinye iingelosi. Zizo ezi iziqalelo eziyimimangaliso yobubi kwindalo yonke (iyunivesi).

`Yintoni eyenza ukuba kube lula kakhulu ukuba nekratshi nokuqhayisa mhlawumbi ngezikhundla zethu okanye ngoko sikwenzileyo, okanye kokubini? Ukugcina umnqamlezo uphambi kwethu kusikhusela njani ekungeneni kumgibe onjalo?`