---
title:  Ukungabi Nambulelo Okumangalisayo
date:  27/09/2022
---

`Funda: Hezekile 28:12–19. Yintoni onokuyifuna kule ndawo ngommangaliso wemvelaphi yesono?`

Okuninzi kwencwadi kaHezekile kwabhalwa ngolwimi lwemifuziselo yexesha lesiphelo. Kwiimeko ezininzi, izinto eziqinisekileyo,(njengabantu, izilwanyana, nezinye izinto eziphathekayo) neziganeko zasekuhlaleni zisetyenziswe ukuba zime endaweni yendalo ngokubanzi kunye/okanye imbali eyathi yenzeka. KuHezekile 28:1–10, uYehova wathetha ngokumkani waseTire (iTire ngokwayo yayisisixeko esityebileyo kulwagcibe lweFenike yakudala) njengomlawuli owayesisityebi esinekratshi owaye “engumntu” kodwa esithi unguthixo owayehleli (ngokutsho kwakhe) etroneni yoothixo.

Emva koko, kuHezekile 28:12–19, le mbali iyiyo isuke yangumzekeliso wokuchaza ukuwa kwasekuqaleni kukaKhwezi kwiinkundla zasezulwini. Ngoko ke, ukumkani waseTire, owayengumntu ophila “ ‘ “phakathi kweelwandle” ’ ” (Hez. 28:2, 8, NKJV), ngoku umele “ ‘ “ikerubhi egqubuthelayo ethanjisiweyo,” ’ ” (Hez. 28:13) ophilayo “ ‘ “e-Eden, igadi kaThixo,” ’ ” “ ‘ “nasentabeni engcwele kaThixo” ’ ” (Hez. 28:14).

Intetho ebalulekileyo kuyo yonke ingxelo efumaneka kuHezekile 28:15, ithi, “ ‘ “Wagqibelela ngeendlela zakho, kususela kwimini yokudalwa kwakho, kwada kwafumaneka ubugqwetha kuwe” ’ ”. Kungoko, nokona kubalulekileyo, ukugqibelela kukaKhwezi kuquke ukukwazi ukwenza ububi, ukwenza okungalunganga, konke ngenxa yokuba, uKhwezi wayenentado ekhululekilelyo, nto leyo eyinxalenye yokuba sisidalwa esigqibeleleyo.

Ngokwenene, uKhwezi wayedalwe wagqibelela—okwakuquke ukukwazi ukukhetha ngokukhululekileyo. Phofu ke, ukusebenzisa gwenxa oko kugqibelela ngokusebenzisa kakubi intando yakhe ekhululekileyo, konakaliswa kukusuka azibone ebaluleke ngaphezu kokuba wayenjalo ngenene.

Ngokunganeliswa yindlela uThixo awamdala ngayo wamphakamisa, uKhwezi walahlekwa kukuba nombulelo kuThixo waza wanqwenela ukubekwa ngokungaphezulu kunokuba wayefanele. Indlela okwenzeka ngayo oku ngesidalwa esiyingelosi egqibeleleyo kwindalo yonke, sekutshiwo ukuthi, yimfihlakalo okanye kuyamangalisa.

“Isono siyinto emangalisayo, engachazekiyo. Sasingekho isizathu sobukho baso; ukuzama ukusichaza kukuzama ukunika isizathu saso, kwaye oko kuya kuba kukusithethelela. Isono savela kwiyunivesi egqibeleleyo, nto leyo eyabonisa ukuba asithetheleleki.”—Ellen G. White, The Truth About Angels, p. 30.

`Kwabase-1 Tesalonika 5:18, uPawulos uthi “ezintweni zonke” masibulele. Angasinceda njani la mazwi ukuba soyise nayiphi imvakalelo yokungabi nambulelo nokuzisizela, ngakumbi ngamaxesha embandezelo okanye okulingeka?`