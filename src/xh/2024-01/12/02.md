---
title:  Phakamisani Izandla Zenu Emnqubeni
date:  17/03/2024
---

`Funda kwiNdumiso 134. Lunikezelwa phi unqulo apha? Yintoni isiphumo sokunqulwa kukaYehova?  `

INdumiso 134 ikhumbuza intsikelelo kaAron yobubingeleli kwiNumeri 6:24−26 (kanjalo Ndum. 67:1) ize ikhankanye intsikelelo njengommiselo ophambili nesiphumo sobudlelane phakathi koThixo noSirayeli. Abantu basikelela uThixo emnqubeni, aze uThixo asikelele abantu baKhe eseZiyon. Iintsikelelo zinabela kubo bonke ubomi ngenxa yokuba uYehova nguMdali wezulu nehlabathi. Ukukhankanywa kweZiyon njengendawo yeentsikelelo ezingcwele ezizodwa kugxininisa ikhonkco lomnqophiso nabantu baKhe. Kungaphakathi ngolo hlobo kumnqophiso wobabalo apho athi uSirayeli asebenzise inyhweba yokusikelela uYehova naye asikelelwe nguYe.

`Funda kwiNdumiso 18:1; Ndumiso 36:1; Ndumiso 113:1; Ndumiso 134:1, 2; neNdumiso 135:1, 2. Abanquli bazotywe njani apha?`

IiNdumiso zisoloko zibonisa abanquli njengabakhonzi beNkosi. “Nimiyo endlwini kaYehova ebusuku” (Ndum. 134:1) kunokuba usingisele kumlindo wobusuku wabaLevi (1 IziKro. 9:23−27) okanye kukubonga okwakunikezelwa kuThixo ngabaLevi emini nasebusuku (1 IziKro. 9:33).

Ngenxa yokuba amaSirayeli ayenqula uThixo ongabonakaliyo, owayengenakumiliselwa ngohlobo lawo nawuphi umfanekiso, umnquba wawusebenza ukutyhila ubuqaqawuli bukaYehova kwakunye nokubonelela ngendawo ekhuselekileyo kubantu abanesono ukuba beze kuKumkani wabo ongcwele. Oku kuhlangana kusungulwa yiNkosi ngokwaYo yaye kulawulwa yimiyalelo nemimiselo yaKhe.

“Nisiza nje kuyo, ililitye eliphilileyo, licekisiwe okunene ngabantu, kodwa linyuliwe nguThixo, linqabile: nani ngokwenu, njengamatye aphilileyo, yakhekani nibe yindlu eyiyeyomoya, isibingelelo esingcwele sokunyusa imibingelelo eyiyeyomoya, eyamkeleka kakuhle kuyeThixo ngoYesu Kristu” (1 Pet. 2:4, 5). Esikubonayo apha, kumazwi kaPetros, yinkcazo yeTestamente eNtsha yeengcamango ezinye ezidandalaziswe kwiindumiso, zabantu bakaThixo, ububingeleli obungcwele ngoku, abanikezela indumiso nombulelo kwiNkosi yabo uYesu Kristu, uMdali wabo noMkhululi, ngenxa yazo zonke izinto ezintle Yena abenzele zona.

`Njengamakholwa eTestamente eNtsha, nathi sikwanendima yobubingeleli kwinto yokuba sibizelwa sithethelele iindaba ezilungileyo zegospile ehlabathini. Zeziphi iindlela ezizezona zisebenzayo esinokukwenza ngayo oku?`