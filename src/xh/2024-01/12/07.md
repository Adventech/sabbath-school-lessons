---
title:  Ingcamango Ngakumbi
date:  22/03/2024
---

Funda Ellen G. White, “How to Pray,” pp. 39–42, in A Call to Stand Apart.

Okusemqoka kunqulo yayiyimfuneko yenguquko, inguquko yokwenene: “Inququko iquka ukudanela isono nokusishiya. Asinakuze sisishiye isono de sibone ubusono baso; de sisishiye ngentliziyo, akusoze kubekho nguqu yokwenene ebomini.

“Baninzi abasilelayo ukuqonda isimo sokwenene senguquko. Iinyambalala zidaniswa kukuba zonile de zibonakalise utshintsho lwangaphandle ngenxa yokoyisela ukuba ukwenza gwenxa kwazo kuyakuzisa inkxwaleko kuzo. Kodwa oku akuyonguquko ngokwemeko yeBhayibhile. Bakhalela inkxwaleko endaweni yesono. Yayinjalo intlungu kaEsawu xa wayebona ukuba ubuzibulo wayephulukene nabo ngonaphakade. UBhilaham, enkwantyiswa sisithunywa esasimi endleleni yakhe sirhole ikrele, wabuvuma ubutyala bakhe kuba kunokwenzeka aphulukane nobomi bakhe; kodwa kwakungekho nguquko iyiyo yesono, kungekho kujikwa kwanjongo, kungekho kucekisa ububi. UYuda Skariyoti, emva kokungcatsha iNkosi yakhe, wavakalisa, ‘Ndonile kuba ndingcatshe igazi elimsulwa.’ Mateyu 27:4.”—Ellen G. White, Steps to Christ, pp. 22, 23.

“Nangona uThixo engahlali ezitempileni ezenziwe ngezandla, noko kunjalo uzukisa ngobukho baKhe iintlangano zabantu baKhe. Uthembisile ukuba xa behlanganisene ukuba bamfune, ukuvuma izono zabo, nokuba bathandazelane omnye nomnye, uyakuhlangana nabo ngoMoya waKhe. Kodwa abo bahlanganela ukunqula Yena kufuneka bayilahle yonke into embi. De kube kanti bamnqula Yena ngomoya nangenyaniso nakubuhle bobungcwele, ukuhlanganisana kwabo kuyakuba lilize. Kwabo uYehova uthi, “Aba bantu basondela kum ngemileme.’ Mateyu 15:8, 9. Abo banqula uThixo kufuneka bamnqule Yena ‘ngomoya nangenyaniso: kuba uBawo ufuna abanjalo ukumnqula.’ Yohane 4:23.”—Ellen G. White, Prophets and Kings, p. 50.

**Imibuzo Yengxoxo**

`Yintoni owona mnikelo mkhulu womnquli kuThixo? (Ndum. 40:6–10; Rom. 12:1, 2)?`

`Unqulo lwesiqu nolwentlanganisela azalana njani? Kutheni ngokwenene siwadinga omabini? Olunye luluhlumisa njani elinye?`

`Intlaninge yabantu iluqonda unqulo uba lunento yokwenza nomthandazo, ukucula iingoma, nokufundwa kweBhayibhile neencwadi zakwamoya. Logama ezi zenzo zibalulekile kunqulo, ingaba unqulo lubophelelekile na kuzo? Nika umzekelo weendlela zonqulo?`

`UEllen G. White waabhala: “Inkonzo yaKhe akufuneki ibonwe njengesenzo esinxunguphalisa intliziyo, esidakumbisayo. Kufuneka kube luyolo ukunqula iNkosi nokuthabatha inxaxheba emsebenzini waKhe.”— Steps to Christ, p. 103.  Ukunqula iNkosi kungaluyolo njani?`