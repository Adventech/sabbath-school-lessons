---
title:  Vumani kuYehova Ingoma Entsha
date:  18/03/2024
---

`Funda kwiNdumiso 33:3, Ndumiso 40:3, Ndumiso 96:1, Ndumiso 98:1, Ndumiso 144:9, neNdumiso 149:1. Yintoni umxholo ofanayo kwezi ndima?`

IiNdumiso zibizela abantu ekuvumeni “ingoma entsha.” Yintoni ingoma entsha apha? Isizathu “sengoma entsha” kukuqondwa okutsha kobukhulu nobungangamsha bukaYehova phezu kwehlabathi kwakunye nombulelo wenkathalo yaKhe nosindiso njengoMdali noMgwebi wehlabathi. Uhlangulo kwiintshaba nasekufeni, kwakunye nothando olulodwa lukaThixo kuSirayeli, zezinye zezona njongo zisondeleyo zokuvuma “ingoma entsha.” Logama ezinye iingoma zikwambonga uYehova ngenxa yemfesane yaKhe nemimangaliso, “ingoma entsha” yingoma ekhethiweyo, evakalisa uvuyo oluhlaziywe ngokutsha kwakunye nesithembiso sokuzinikela okuvuselelweyo kuThixo. Amava amatsha ohlangulo olungcwele avuselela abantu ukuba bayazi iNkosi njengoMdali wabo noKumkani. Phakathi kwezinye izinto, imixholo evamisileyo kwiiNdumiso ethethe “ngengoma entsha” kukukholosa ngoThixo, ukubonga imisebenzi yaKhe emangalisayo, kwakunye nokuhlangulwa embandezelweni.

`Funda kuIsaya 42:10-12, IsiTyhilelo 5:9 nesiTyhilelo 14:3. Yintoni esinokuyifumanisa “ngengoma entsha” kwezi ndima zeBhayibhile?`

Abantu bakaThixo uSirayeli uchazwa ngeentetho ezithandekayo “njengabantu abasondeleyo kuYe [uThixo]” (Ndum. 148:14), ukubonisa ukuba kuyo yonke iNdalo, uSirayeli unelona nqanaba lilodwa, yaye ngenxa yoko ngoyena unoxanduva noselungelweni lokudumisa uThixo. IBhayibhile ngolo hlobo ikhuthaza amakholwa azo zonke izizukulwana ukuva avume ingoma entsha ukudumisa uMkhululi wawo, ethwele ubungqina bawo obudodwa ngosindiso olukwigazi leMvana. “Ingoma entsha” inokubonisa ingoma entsha ekungekho mntu wakha wayiva ngaphambili, ingoma ikhumbuza ngamava angacimiyo obabalo lukaThixo ebomini bomntu. “Ingoma entsha” kanjalo inokuvakalisa ithemba nalapho ubutsha bengoma budandalaziswa ekulindeleni amava awodwa, angenamlinganiselo obunobungangasha bukaThixo kwixa elizayo. Unqulo lokwenyani lugqithela ngaphaya kwamadini neminikelo luze lwetyise ubudlelane obuphilileyo noThixo obusoloko bubutsha bumandla. Ngandlel’ ithile, ubani unokuvela athi “ingoma entsha” luvakaliso olutsha, nkqu mini nganye, lothando lwethu nokuxabisa oko uThixo asenzele kona.

`Gxila kwiintsikelelo zikaThixo ebomini bakho. Ukuba ubunokucula ingoma entsha, ibiyakuthini?`