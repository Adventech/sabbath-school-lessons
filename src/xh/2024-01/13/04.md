---
title:  Ukuthwala Izithungu
date:  26/03/2024
---

`Funda kwiNdumiso 126. Yintoni enikezela amandla nethemba kubantu bakaThixo? Kuthethwa ntoni apha, kule meko, esinokuyisebenzisa ebomini bethu namhlanje?`

Iintlangulo zeNkosi ezingummangaliso zexesha elidlulileyo ziyimithombo engapheliyo yenkuthazo kubantu bakaThixo kwakunye nomthombo wethemba kwixa elizayo. Ukuhlangulwa okugqithileyo kwakukukhulu ngeyona ndlela kangangokuba kwaacwazwa njengamava ephupha elifezekisiweyo (Isa. 29:7, 8). Qaphela ukuba isizukulwana esidumisa uYehova kwiNdumiso 126 ngenxa yohlangulo lwaKhe olugqithileyo kubantu baKhe abasekuthinjweni (Ndum. 126:1) sisekuthinjweni ngoku (Ndum. 126:4).

Noko kunjalo, uvuyo oludlulileyo nenkululeko ziphilwa kwakho ngeengoma zisetyenziswe kumava angoku. Izizukulwana ezitsha zigcina imbali yeBhayibhile iphila ngokuzibala uba zikho nazo phakathi kwabo bazibonayo iziganeko buqu. Ngalo ndlela, ukholo oluphilayo luxabisa izenzo ezikhulu zikaThixo kubantu baKhe kwixa elidlulileyo ngokungathi yinto iNkosi eyenzele thina, hayi kuphela izinto iNkosi eyazenzela bona (izizukulwana ezidlulileyo zamakholwa).

Eneneni, inkumbulo yexesha elidlulileyo intshulisa ithemba elihlaziyekileyo kwixa langoku. Umfanekiso “imilambo yamanzi yelasezantsi” (Ndum. 126:4) sisifaniso esimandla sokwenza kukaThixo ngesiquphe nangokumandla ngenxa yabantu baKhe. Amazantsi kanye akwaYuda ayengummandla oyintlango engumqwebedu. Imisinga yayisenzeka ngesiquphe izaliswe ngamanzi aqukuqelayo emva kweemvula ezimandla ngexesha elinemvula. Iimvula zokuqala nezamva zazidlala indima ebalulekileyo kwimpumelelo yonyaka wolimo (Dut. 11:14, Dut. 28:12). Ngokukwanjalo, umfanekiso wokuhlwayela ngeenyembezi kuvunwe ngokumemelela (Ndum. 126:5, 6) sisithembiso esimandla senkokhelo engcwele ukusuka kwixesha langoku elinzima ukusinga kwingomso elonwabileyo.

Isiphelo sexesha lokuvuna yayilixesha apho iihambo zamaHebhere amandulo kwakuzisa iziqhamo zexesha etempileni kaThixo eYerusalem (Eksod. 34:22, 26). Umxholo wesivuno kwakubonelela ngesifundo sakwamoya esinamandla kubantu beloo xesha. Kwanjengokuba umsebenzi onzima wokuhlwayela nokukhathalela amasimi, imiyezo, nezidiliya uvuzwa ngovuyo lwesivuno esiyintabalala, ngoko ke izilingo zangoku zabantu bakaThixo ziyakuthweswa ngovuyo losindiso ekupheleni kwexesha. Umfanekiso wesivuno esikhulu walatha ekubuyiseni kukaThixo ubukumkani baKhe emhlabeni ekubuyeni kwesibini kukaKristu (Amos 9:13−15, Mat. 9:37). Apha, kwakhona, noko kunjalo, umxholo wokulinda uyavela. Kwanjengakwisivuno, kufuneka silinde ukubona isiqhamo neziphumo zomsebenzi wethu.

`Gxila kumaxesha athile apho waabonayo ngokucacileyo nangokungaphazamisekanga iNkosi isebenza ebomini bakho okanye kubomi babanye? Ungalitsala njani ithemba kuloo mava kuyo nayiphi na into othubeleza kuyo ngoku?`