---
title:  Ukuthembeka kukaYehova Okungenakunqandwa
date:  03/03/2024
---

`Funda kwiNdumiso 78. Zeziphi izigaba ezithathu ezingundoqo eziyimbali ezikhankanywe kule ndumiso? Zifundo zini eziqhubekekayo azitsalayo uAsafu kwisigaba ngasinye?`

Iingqwalasela kwimbali kaSirayeli ziveza ukuthembeka kukaThixo nokungathembeki kukaSirayeli. Kanjalo zifanele ukufundisa izizukulwana ezizayo ukuba zingaphindi iimpazamo zookhoko bazo koko zithembe uThixo nokuba zihlale zithembekile emnqophisweni waKhe. Umdumisi usebenzisa imbali njengomzekeliso (Ndum. 78:2), nto leyo ethetha ukuba abantu kufuneka bacamngce nzulu ngomyalezo womdumisi baze bazigubhululele intsingiselo ngokunokwabo. INdumiso 78:2 yinkcazelo esisiprofeto yendlela kaYesu yokufundisa ngemizekeliso (Mat. 13:34, 35).

Indumiso ikwakrwaqula kwixesha leEksodus (Ndum. 78:9−54), ukuzinza eKanan (Ndum. 78:55−64), kwakunye nexesha likaDavide (Ndum. 78:65−72). Idandalazisa izenzo eziqaqambileyo zeNkosi kwakunye neziphumo zokwaphula kwabantu umnqophiso wabo noThixo. Imbali kaSirayeli ibalisa iindlela ezininzi zokungathembeki kwabantu kuThixo, ngokukodwa unqulo-zithixo lwabo (Ndum. 78:58).

Umdumisi, noko kunjalo, ugxininisa ingcambu yokungathembeki kukaSirayeli: baalibala oko uThixo wayebenzele kona, abazange bamthembe uThixo, bamlinga uThixo (Ndum. 78:18, 41, 56) baza bakreqa kuYe, basilela ukugcina umthetho waKhe, umnqophiso, kwakunye nezingqino zaKhe (Ndum. 78:10, 37, 56). Ngokugxininisa ezintlobo zitsolileyo zokungathembeki, umdumisi uveza ukuba ukubukulwa kukaSirayeli kwimbali kube ngumphumela wesono esinye esingundoqo, ukutsho, ukusilela kwabantu ukuthemba uYehova (Ndum. 78:7, 8).

Xa ufunda le ndumiso, umntu wonganyelwa kukunkaniza kwabantu okuthe gqolo nokumfameka kwasemoyeni, ngokufaniyo nomonde ongenamda nobabalo lweNkosi. Kwaathath’ ixesha njani kwisizukulwana ngasinye ukufunda?

Ngaphambi kokuba sibe nokugweba okubaxekileyo ngakwizizukulana ezidlulilelyo, kufuneka sizigqale. Asizilibali na nathi izimanga ezidlulileyo zikaThixo sityeshele namabango aKhe omnqophiso? Le ndumiso ayibakhuthazi abantu ukuba bangqiyame kwizenzo zabo. Ndaweni yoko, iNdumiso 78 ibonisa ukungabi nto kwentando yomntu ngaphandle kokuba imiliselwe ekuqondeni rhoqo ukuthembeka kukaThixo nokwamkela ubabalo lwaKhe. Amadabi angeyompumelelo abantu bakaThixo (Ndum. 78:9, 62–64) adandalazisa isifundo somdumisi sokuba amalinge omntu kungekho ukuthembeka kuThixo akekelele ekupheleleni ekuphanzeni/ ehayeni.

`Zifundo zini ozifundileyo, okanye ofanele kukuzifunda, kwiimpazamo zakho ezidlulileyo?`