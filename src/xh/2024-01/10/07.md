---
title:  Ingcamango Ngakumbi
date:  08/03/2024
---

Funda kwiZenzo 7 nakumaHebhere 11. ITestamente eNtsha ithi uyintoni umgomo wokugqibela wenkokhelo kaThixo enobungangamsha kubantu baKhe kwimbali?

IiNdumiso zembali zilingqina elimandla kukuthembeka kukaThixo ebantwini baKhe. Isiganeko ngasinye kwimbali yabantu bakaThixo saba linyathelo eli elikhokelela kwinzaliseko yokugqibela yedinga elingcwele loMsindisi wehlabathi ebuntwini bukaYesu waseNazarete. Nkqu nezilingo, ezazivamise ukubabhida abantu bakaThixo zibenze bacinge ngokuba uThixo ubashiyile, zaziphantsi kolawulo lukaThixo olunobungangamsha yaye ziyinxalenye yokuba uThixo uyiNkosi eyongamileyo yembali. Umdumisi ngobugcisa uzisa inyaniso yokuba nokungathembeki kwabantu akunakumthintela uThixo ekubathembeni abantu baKhe nasekuzalisekiseni amadinga aKhe. Noko kunjalo, abantu namaqela angaguqukiyo ayechwethelwe bucala kwiintsikelelo zomnqophiso, yaye isiphelo sabo sisebenza njengesilumkiso esingapheliyo sendlela ubomi obungena ngaphandle okanye obuchasene noThixo obubatshabalalisa ngayo abantu.

IiNdumiso zikhuthaza abantwana bakaThixo kuwo onke amaxesha ukuba babe nethemba kwiNkosi yaye bahlale bethembekile kuYe. “Asinanto sinokuyoyika kwixa elizayo, ngaphandle kokuba siyakulibala indlela iNkosi esikhokele ngayo, kwakunye nomyalelo waYo kwimbali yethu edlulileyo.”—Ellen G. White, Life Sketches of Ellen G. White, p. 196.

Ukuze abantu bakaThixo babheke phambili bengenadyudyu, kufuneka bazazi iingcombolo zembali yabo. UEllen G. White ucebisa amakholwa ukuba afunde iiNdumiso 105 neye-106 “ubuncinane kanye ngeveki.”—Testimonies to Ministers and Gospel Workers, p. 98.

Imbali yabantu bakaThixo idandalazisa ukuba akukho sithembiso uThixo asenzileyo kwiLizwi laKhe ayakusishiya singafezekiswanga. Oku kuquka ngokufanayo izithembiso ezingcwele zenkathalo yangoku yomntu kwakunye nezithembiso ezizayo zokubuya kukaKristu kwesibini, eziyakumisela ubukumkani bukaThixo bobulungisa noxolo kumhlaba omtsha.

**Imibuzo Yengxoxo**

`Ziintoni iintsikelelo zokukhumbula inkokhelo ethembekileyo kaThixo kubantu baKhe kwimbali? Zintoni iziphumo zokulibala okanye zokungananzi izifundo zexesha elidlulileyo? Singawusebenzisa njani kwalo mmiselo mnye kuthi, njengebandla elibizelwe ukwenza loo nto inye uSirayeli wamandulo awayebizelwe ukuba makayenze?`

`Ezi Ndumiso zisikhuthaza njani ukuba siqonde inkathalo kaThixo esisibonelelo ebomini bethu, size sisebenzise umonde sithembele kwiindlela zikaThixo ezinobungangamsha, naxa sekungasekho lula ukuqonda isizathu sokuba izinto zenzeke ngohlobo ezenzeka ngalo?`

`Singakwenza njani ukufunda imbali yabantu bakaThixo ukuba kube yinto ephambili kwiinkonzo zonqulo zethu buqu nentlanganisela? Singakwazi njani ukuba nenjongo ngakumbi ekuxeleleni abantwana bethu ngeyona mbali intsha yabantu bakaThixo?`