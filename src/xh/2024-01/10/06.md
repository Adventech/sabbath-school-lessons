---
title:  Ukongama kukaYehova kwiMbali
date:  07/03/2024
---

`Funda kwiNdumiso 135. Ziganeko zini eziyimbali ezityhilwe kule ndumiso? Zifundo zini umdumisi azitsala kuzo?`

INdumiso 135 ibizela abantu bakaThixo ekudumiseni iNkosi ngenxa yokulunga kwaKhe nokuthembeka okubonakalaliswe eNdalweni (Ndum. 135:6, 7) nakwimbali yosindiso lukaSirayeli ngexesha le Eksodus (Ndum. 135:8, 9) nasekoyisweni kweLizwe leDinga (Ndum. 135:10–12).

INkosi yabonakalalisa ubabalo lwaYo ngokunyula abantu bakaSirayeli njengenqobo yaKhe (Ndum. 135:4). “Ubunqobo” bubonisa ubudlelane obubodwa bomnqophiso phakathi kweNkosi nabantu bayo(Dut. 7:6–11; 1 Pet. 2:9, 10). Ukonyulwa kukaSirayeli kwakusekelezelwe kwintando kaYehova enobungangamsha, ngenxa yoko ke, uSirayeli akanasizathu sakuziva ephezulu kunabanye abantu. INdumiso 135:6, 7 ibonakalisa ukuba iinjongo zikaYehova ezinobungangamsha ngehlabathi aziqalanga ngoSirayeli, koko ngeNdalo. Ngenxa yoko, uSirayeli kufuneka aziselisekise ngentobeko indima yakhe ayimiselweyo kwiinjongo zikaThixo ezisindisayo zehlabathi liphela.

Ukubaliswa kwezenzo ezikhulu zikaThixo ngenxa yabantu baKhe (Ndum. 135:8–13) kuphela kwisithembiso sokuba uThixo “uyakugweba” abantu baKhe abe nemfesane kubo (Ndum. 135:14). Umgwebo apha kukuthethelela kukaThixo abacinezelweyo nabasweleyo (Ndum. 9:4, Ndum. 7:8, Ndum. 54:1, Dan. 7:22). Isithembiso kukuba iNkosi iyakubamela abantu baYo ibathethelele (Dut. 32:36). Ngoko ke, iNdumiso 135 ijolise ekuvuseleleni abantu bakaThixo ukuba bakholose ngoYehova kwanokuba bahlale bethembekile emnqophisweni wabo kunye naYe.

Ukuthembeka kukaYehova ebantwini baKhe kukhokelela ekuthini umdumisi aqinisekise ukungabinto kwezithixo kwakunye nokongama okukodwa kukaYehova ehlabathini (Ndum. 135:15−18). Ukuxhomekeka kwizithixo kwenza abanquli bazo bangabi nathemba yaye bangabi namandla njengoko zinjalo izithixo zabo (Ndum. 135:18). Le ndumiso ibonakalisa ukuba uThixo ufanele ukudunyiswa ngokufanayo njengoMdali noMsindisi wabantu baKhe. Oku kuvezwe ngokumangalisayo kwiintlobo ezimbini ezingqinelanayo zomthetho wesine zeMithetho Elishumu (Eksod. 20:8−11, Dut. 5:12−15). Ngenxa yokuba amandla kaThixo endalweni nakwimbali engenamlinganiso ehlabathini, abantu bakaThixo kufuneka basoloko bengqiyame kuYe kwaye banqule Yena yedwa. NjengoMdali wethu noMsindisi wethu, nguYe yedwa ofanelwe kukunqulwa, kwaye ukunqulwa kwayo nayiphi enye into, okanye nabani na ongomnye, lunqulo-zithixo.

`Singenza njani ukuqiniseka ukuba asinazithixo ebomini bethu? Kutheni le nto unqulo-zithixo lunokuba yinto elula kunokuba sicinga?`