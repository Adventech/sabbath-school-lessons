---
title:  Ingcamango Ngakumbi
date:  19/01/2024
---

Funda iNdumiso 86:5, 15; Ellen G. White, “God’s Love for Man,” pp. 9–15, in Steps to Christ. Inyaniso yokuba uThixo uluthando isinceda njani siqonde iinkcazo ezohlukeneyo zikaThixo kunye nezenzo zaKhe kwiiNdumiso?

Isifundo sale veki sigxile kwiinkcazo ezithile zikaThixo kwakunye nezenzo zaKhe, ezimilisela ihlabathi zize zilenze liqine lomelele. Abadumisi babongoza uThixo, onguMdali, uKumkani, uMgwebi, uMsindisi womnqophiso, kwakunye noMwisi-mthetho. Iindima azibambileyo uThixo ehlabathini zikwabonakaliswa kwamanye amagama ohlukeneyo kaThixo nezihlalo, kuquka uMalusi (Ndum. 23:1, Ndum. 80:1), iLiwa loSindiso (Ndum. 95:1), kwakunye noBawo (Ndum. 68:5, Ndum. 89:26). Ehlabathini singaqina sikhuseleke, nkqu naphakathi kwesaqunge semfazwe enkulu, ngenxa yokuba uThixo unobungangamsha uthembekile kuko konke akwenzayo nakuthethayo. Nangona le mixholo iyimfundiso ingaphelelwa nangaluphi uhlobo, iveza iindlela eziliqela azityhila ngayo uThixo kwiiNdumiso.

Logama sisaqhubekeka ukufunda iiNdumiso, kubalulekiley ukukhumbula ukufunda iiNdumiso sijonge isimilo sikaThixo sothando nobabalo kwakunye necebo laKhe lokusindisa nokubuyisa ihlabathi. “Ngokuya sifunda isimilo esingcwele ngokomnqamlezo, kokukhona sibona inceba, ukuthantamisa, noxolelo zidityaniswe nokusesikweni nobulungisa, kwaye kokukona siqaphela ngokucacileyo ubungqina obuyintaphane bothando olungaphele ndawo kwakunye nesisa esithantamisayo esogqitha uvelwano oluzingileyo lomama ngakumntwana wakhe ophambukileyo.”— Ellen G. White, Steps to Christ, p. 15.  KwiiNdumiso, nkqu naxa abantu bejamelana nomgwebo kaThixo ngenxa yovukelo lwabo, bayaqhubekeka bebiza uThixo kuba bayazi ukuba umsindo kaThixo ngowethutyana, kodwa inceba yaKhe ingunaphakade (Ndum. 103:8).

**Imibuzo Yengxoxo**

`Kutheni ukuqonda inyaniso nokuthi tshitshilili kwemfazwe enkulu kubalulekile ekusincedeni siqonde ukuba nangona uThixo enolawulo olupheleleyo nobungangamsha, kusekho isaqunge esikhulu nenkxwaleko kwihlabathi lethu? Kutheni le nto umbandela wemfazwe enkulu ubaluleke ngeyona ndlela kuthi?`

`Inkolo kuThixo njengoMdali iyibumba njani indlela esiziqonda ngayo kunye nobudlelane bethu nendalo iphela? Kwenzeka ntoni xa abantu beshenxa kuloo nyaniso (Ndum. 106:35−42)?`

`Yintoni le yayi ngeyiyo ngezithixo zeentlanga zamaxesha eBhayibhile (Ndum. 115:4−8)? Kunjani ngezithixo zexesha langoku? Kutheni ziyingozi kanjalo kuhambo lwethu neNkosi?`

`Abantu bakaThixo bafanele kukuphila njani besazi ukuba umgwebo kaThixo uqala ngabantu baKhe? UThixo ubagweba njani yaye ufikelela phi?`