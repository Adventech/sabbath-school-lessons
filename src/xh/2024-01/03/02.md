---
title:  UYehova Usenzile
date:  14/01/2024
---

`Funda kwiNdumiso 8 nakwiNdumiso 100. UThixo nabantu bazotywe njani kweziNdumiso? Ezi Ndumiso zityhila ntoni ngesimilo sikaThixo?`

Indalo idlala indima ebalulekileyo kwiiNdumiso, ekuphakamiseni ubungangamsha bukaThixo. Amazulu, “angumsebenzi wezandla zaKhe,” axela uzuko namandla aKhe (Ndum. 19:1−4, Ndum. 97:6). Igama likaThixo linobungangamsha kulo lonke ihlabathi (Ndum. 8:1, 9). UYehova udale yonke into; akanasiqalo (Ndum. 93:2) akanasiphelo (Ndum. 102:25−27). Ungunaphakade kwaye mkhulu kunoothixo beentlanga, “abazizenzo zezandla zabantu” (Ndum. 115:4), ayikhw’ enye. Izithixo “izandla zazo aziphathi” (Ndum. 115:7); ke yena uYehova, “zisesandleni sakhe iingontsingontsi zehlabathi. . . . nomhlaba owomileyo zawubamba izandla zakhe” (Ndum. 95:4, 5).

Iindumiso eziliqela zityhila amandla kaThixo phezu kwezinto zendalo nezazikholelwa kuzo ezinye iintlanga ukuba zingcwele (umzekelo, Ndumiso 29, Ndumiso 93, Ndumiso 104). Ezi ndumiso ziqinisekisa ibango lokuba uYehova ulawula kuyo yonke indalo kwaye umkhulu ngamandla nendili. INdumiso 100:3 idiza olunye uhlobo oluthe ngcwaba lonqulo-zithixo-ukuzithemba, ngokucinezela ukuba uThixo wasenza, “asisithi.”

Indalo kanjalo ikwangqina uthando lukaThixo. Yonke into ekhoyo, ubukho bayo ibufumana kuThixo, okwaxahasa nobomi (Ndum. 95:7, Ndum. 147:4−9). Qaphela ukuba uThixo akazange abanike abantu nje kuphela ubukho, waamenza uSirayeli wamandulo “abantu bakhe nezimvu ezaluswa nguye” (Ndum. 100:3). Ingcamango “yabantu bakhe” kunye “neyezimvu zakhe” ityhila ulangazelelo lukaThixo lobudlelane obuqhogeneyo nabantu baKhe.

Kuphela nguMdali onamandla okusikelela nokwenza abantu baKhe bande, ngoko ke, kuphela kwaKhe ofanelwe lunqulo nenkoloseko yabo. Iindumiso ezininzi zibiza yonke into ephefumlayo, lonke ihlabathi, ulwandle, nayo yonke into ekulo ukuba imemelela uvuyo phambi koYehova.

Uzuko lukaThixo lubonakala endalweni, nkqu nakwindalo ewileyo yehlabathi, kwaye iiNdumiso zisalathisa kuThixo kuphela njengofanelwe kukunqulwa.

`“Uyintoni na umntu lo, le nto umkhumbulelayo? Unyana womntu, le nto umvelelayo? ” (Ndum. 8:4).  Usabela ngelithini kuThixo njengoMdali wakho? Xa uThixo ebiza iinkwenkwezi ngamagama azo (Ndum. 147:4), ucinga ukuba uThixo ukukhathalele ngakumbi kangakanani? `