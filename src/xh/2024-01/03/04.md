---
title:  UThixo UnguMgwebi
date:  16/01/2024
---

`Funda kwiNdumiso 75. Kutheni le nto ukuqhayisa kwabangendawo kungamampunge nje?`

Njengokuba enguKumkani enobungangamsha, uYehova ukwa ngumwisi-mthetho (Ndum. 99:7) kwanoMgwebi (Ndum. 98:9, Ps. 97:2). Abangendawo bathe gqolo ukugrogrisa ucwangco olunobulungisa uThixo awalimiselayo ehlabathini, kodwa iNkosi iyakuligweba ihlabathi ize izise ulawulo lobubi esiphelweni salo (Ndum. 75:8−10, Ndum. 96:13).

KwiNdumiso 75, imifanekiso eliqela ibonisa intshabalalo engenakujikwa yabangendawo. Umfanekiso wendebe enewayini ebomvu (Ndum. 75:8) ubonakalisa ubushushu bengqumbo kaThixo (Yer. 25:15, IsiTyhi. 14:10). Ukuxakaxwa kweempondo zabangendawo kudandalazisa ukuphela kwamandla nobukhosi babo, logama iimpondo zamalungisa ziyakuphakanyiswa (Ndum. 75:10). UThixo ukhetha “ixesha elililo” (Ndum. 75:2) okanye “ixesha elimisiweyo” lo mgwebo waKhe. Lo mgwebo wokutshabalalisa ngokuselubala uyakwenzeka ekupheleni kwexesha (Ndum. 96:13, 1 Kor. 15:23−26).

INkosi iyazigocagoca iintliziyo zabantu njengenxalenye yomgwebo waKhe. Funda kwiNdumiso 14:2. Ibonakala njengeGenesis 6:5, 8. Zombini ezi ndima zibonakalisa ukuba ukuwiswa komgwebo kaThixo wehlabathi kwandulelwa kukugocagoca kukaThixo ubomi babantu nokuzama ukusindisa nabani na anokumsindisa. Lo mgwebo ngamanye amaxesha ubizwa ngokuba “ngumgwebo wophengululo,” xa uThixo ethethelela amalungisa aze agqibe ngesiphelo sabangendawo.

Usebenza njani?

Okokuqala, uThixo uhlangula abantu baKhe kwabangendawo (Ndum. 97:10, Ndum. 146:9) aze abathwese ngosindiso abathobekileyo (Ndum. 149:4). Okwesibini, abangendawo abangaguqukanga batshatyalaliswa ngonaphakade (Ndum. 97:3). Ezinye iiNdumiso ngokubongayo zichaza ukungabi namsebenzi kwezixhobo zabantu ngakuMgwebi ongcwele (Ndum. 76:3–6). UYehova ukwa nguThixo oxolelayo, nangona ezohlwaya izenzo ezingezizo zabantu (Ndum. 99:8). Abantu bakaThixo, hayi nje kuphela abangendawo, bayakuphendula kuThixo (Ndum. 50:4, Ndum. 135:14).

IiNdumiso zivakalisa ingcamango efanayo naleyo ichazwe kwezinye iindima zeBhayibhile, yokuba umgwebo kaThixo uqala ngabantu bakaThixo uze udluliselwe kwihlabathi lonke (Dut. 32:36, 1 Pet. 4:17). Umdumisi ukhala kuThixo ukuba amgwebe kodwa axhomekeke kubulungisa bukaThixo ukuba bumthethelele (Ndum.7:8−11; Ndum. 139:23, 24).

`IiNdumiso zisibizela ekuchulumanceni xa sicinga ngezigwebo zikaThixo (Ndum. 67:4, Ndum. 96:10−13, Ndum. 98:4−9). Umgwebo kaThixo uziindaba ezimnandi njani kwabo bagqunywe ligazi likaKristu? `