---
title:  Imithandazo Ephefumlelweyo
date:  03/01/2024
---

`Funda ku-2 Samuweli 23:1, 2 nakumaRoma 8:26, 27. Ezi ndima zisifundisa ntoni ngomthandazo? `

IiNdumiso ziyimithandazo ephufumlelweyo kunye nemibongo kaSirayeli, kwaye kwiiNdumiso ilizwi lelikaThixo lixutywe nelabantu baKhe. IiNdumiso zithatha iintshukumo zeencoko ezicacileyo noThixo.

Umdumisi uthetha noThixo buqu “njengoThixo wam,” “Yehova,” “noKumkani wam” (Ndum. 5:2, Ndum. 84:3). Umdumisi usoloko embongoza uThixo ukuba “abeke indlebe” (Ndum. 5:1), “yiva umthandazo wam (Ndum. 39:12), “khangela” (Ndum. 25:18), “ndiphendule” (Ndum. 102:2), kunye “nondisindise” (Ndum. 6:4). Ezi ngokucacileyo zintetho zomntu othandaza kuThixo.

Ubuhle nokuchukumisa okuphawulekayo kweeNdumiso njengemithandazo nemibongo bungqengqe kwinto yokuba iiNdumiso ziliLizwi likaThixo elikwisimo semithandaza nemibongo esulungekileyo yamakholwa. IiNdumiso, ngoko, zibonelela abantwana bakaThixo ngamathuba okusondelelana, afana nachazwe kumaRoma 8:26, 27: “Ngokukwanjalo ke noMoya uncedisana nokuswela kwethu amandla; kuba esingakuthandazelayo ngokoko simelwe kukuthandaza ngako, asikwazi;  uthi ke uMoya ngokwakhe asithethelele ngezincwino ezingathandekiyo. Ke oziphengululayo iintliziyo uyakwazi into okuyiyo ukunyameka koMoya; ngokuba ubathethelela abangcwele ngokukaThixo.”

UYesu, naye, waacaphula kwiiNdumiso, njengakuLuka 20:42, 43, xa wayecaphula ngqo kwiNdumiso 110:1-“Kanti noDavide yena ngokwakhe uthi encwadini yeeNdumiso, Yathi iNkosi eNkosini yam, hlala ngasekunene kwam, ndide iintshaba zakho ndizenze isihlalo seenyawo zakho.’”’”

Nangona ezinye zeeNdumiso ziqhambuke, okanye zisingisele, kwiziganeko ezithile zembali namava abadumisi ngokunokwabo, kwakunye namava kaSirayeli njengohlanga, ubunzulu basemoyeni beeNdumiso buthetha kwiindidi ezohlukeneyo zeemeko zobomi buze bucande phakathi yonke imida yenkcubeko, inkolo, ubuzwe, kwakunye nesini. Ngamanye amazwi, ngokuya ufunda iiNdumiso, uyakuzifumana zivakalisa ithemba, ukudumisa, uloyiko, umsindo, udandatheko, nosizi, zinto ezo abantu kwiindawo zonke, kwisizukulwana ngasinye, nokuba zithini na iimeko zabo, abajamelana nazo. Zithetha kuthi sonke, ngolwimi lwamava ethu.

`Ukusebenzisa kukaYesu iiNdumiso kusixelela ntoni ngokubaluleka ezinokukudlala kumava okholo lwethu?`