---
title:  Ingoma Yexesha Ngalinye
date:  02/01/2024
---

`Funda iNdumiso 23, iNdumiso 33:1-3, neNdumiso 109:6-15. Zeziphi iinkalo ezahlukeneyo zamava oluntu ezityhilwa zeziNdumiso? `

IiNdumiso zenza intlanganisela ekholwayo iqonde isixa esipheleleyo samava oluntu, kwaye zidandalazisa ukuba amakholwa anokumnqula uThixo kwixesha ngalinye ebomini. Kuzo sibona oku kulandelayo:

(1) Iingoma eziphakamisa uThixo ngenxa yobukhulu namandla aKhe endalweni, ulawulo lwaKhe lobukumkani, ugwebo, nokuthembeka. (2) IiNdumiso zombulelo ezibonakalalisa umbulelo onzulu ngenxa yeentsikelelo zikaThixo eziphuphumayo. (3) Izililo zokuhlangulwa enkathazweni ezizizikhalo ezisuka entliziyweni zisiya kuThixo. (4) IiNdumiso zobulumko ezibonelela ngezikhokelo zokuphila ngokobulungisa. (5) IiNdumiso zobukhosi ezikhomba kuKristu, onguKumkani noMhlanguli onobunganga wabantu baKhe. (6) IiNdumiso zembali ezikhumbuza ngezolo likaSirayeli zize ziveze ukuthembeka kukaThixo nokungathembeki kukaSirayeli ukufundisa isizukulwana ezizayo ukuba zingaphindi iimpazamo zookhokho bazo koko zikholose ngoThixo kwaye zihlale zithembekile kumnqophiso waKhe.

Imibongo yeeNdumiso idandalazisa amandla awodwa ukutsal’ingqalelo yabafundi. Nangona ezinye zezi zixhobo zokubonga zilahleke kutoliko, sisenako, kulwimi lwethu lwenkobe, ukuxabisa inkoliso yayo.

_1. Uthelekiso_ lubandakanya ukudityaniswa kwamagama akhiwe ngokufanayo, amabinzana, okanye iingcamango. Uthelekiso lunceda ekuqondeni intsingiselo yeendawo ezingqinelanayo. Umzekelo: “Mbonge uYehova, mphefumlo wam, ilibonge igama lakhe elingcwele into yonke engaphakathi kwam!” (Ndum. 103:1) Kolu thelekiso, “umphefumlo wam,” “yinto yonke engaphakathi kwam,” ukutsho umntu ephela.

_2. Ufaniso_ lusebenzisa ulwimi olufuziselayo ukufikelela ngokumandla kwiimvakalelo zomzimba kumfundi (umzekelo, ukhuseleko lukaThixo luchazwa “njengesithunzi [aKhe] samaphiko” (Ndum. 17:8).

3\. Uchasaniso luvakalisa ukuphelela ngesibini sezigaba ezichaseneyo. “Ndikhale imini nobusuku phambi kwakho” kubonakalisa ukukhala okunganqamkiyo (Ndum. 88:1).

4\. Ukudlala ngamagama kukusebenzisa izandi zamagama ukwenza ipuni nokuphawula umyalezo wasemoyeni. KwiNdumiso 96:4, 5 amagama esiHebhere _u’elohim_, “oothixo” kwakunye no-_’elilim_, “izithixo,” adala ukudlala ngamagama ukudlulisa umyalezo wokuba oothixo beentlanga babonakala kuphela bengu _’elohim_, “oothixo,” kodwa eneneni bangu-_’elilim_, “izithixo.”

Okokugqibela, igama “selah” lichaza ukuphumla okufutshane, nokuba kukubizela ekunqumameni ucamngce kumyalezo wesigaba esithile sendumiso okanye ukuguqulwa komculo okhapha omnye umculo (Ps. 61:4).