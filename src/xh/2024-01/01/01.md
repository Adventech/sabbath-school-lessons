---
title:  Indlela Yokufunda iiNdumiso
date:  30/12/2023
---

### Funda Ukulungiselela Isifundo Sale Veki
1 IziKro. 16:7; Neh. 12:8; Ndum. 25:1–5; Ndum. 33:1–3; Rom. 8:26, 27; Ndum. 82:8; Ndum. 121:7.

> <p>Indima Yenkumbulo</p>
> “Uthe ke kubo, Ngawo la amazwi endawathethayo kuni ndisenani, okokuba zimelwe kukuzaliseka zonke izinto ezibhaliweyo ngam emthethweni kaMoses, nasebaprofetini, nasezindumisweni. Wandula wayivula ingqiqo yabo, ukuze baziqonde izibhalo” (Luka 24:44, 45).

IiNdumiso zibe yincwadi yomthandazo neyengoma ngokufanayo kumaYuda namaKristu emaphakadeni. Kwaye nangona iiNdumiso ikakhulu ingamazwi abadumisi ngokwabo ebhekiswa kuThixo, iiNdumiso azivelanga nabantu abafayo koko noThixo, owaphefumlela iingcamango zabo.

Ngokwenene, iNkosi yabaphefumlela ukuba babhale oko bakubhalayo, nto leyo engunobangela, njengakuso sonke isiBhalo (2 Pet. 1:21), uThixo kwiiNdumiso ethetha nathi ngabakhonzi baKhe nangoMoya waKhe. UYesu, abapostile, nababhali beTestamente eNtsha babecengceleza iiNdumiso baza bazibiza njengesiBhalo (Marko 12:10; Yohane 10:34, 35; Yohane 13:18). Ngokuqinisekileyo ziliLizwi likaThixo njengoko zinjalo iincwadi zeGenesis neyamaRoma.

IiNdumiso zibhalwe ngemibongo yesiHebhere ngababhali abohlukeneyo abaphuma kuSirayeli wamandulo, ngoko ke iiNdumiso zityhila ilizwi lazo elilodwa, nokuba ithe gabalala kangakananina imiyalezo yazo kwaye zinguzwe-lonke kangakanani na izigidimi zazo. Ukwamkela iiNdumiso njengeLizwi likaThixo nokunika ingqalelo kwiimpawu zeeNdumiso ezibubonga, kwakunye neemeko zazo ezibumbali, bumfundiso, neemeko zonqulo, kubalulekile ekuqondeni imiyalezo yazo, ecanda amawaka eminyaka de ifikelele kwelethu ixesha namhlanje.

_*Funda isifundo sale veki ukulungisela iSabatha, Janyuwari 6._