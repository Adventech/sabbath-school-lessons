---
title:  Imini Enye Ezintendelezweni ZaKho Ilungile Kunewaka
date:  10/03/2024
---

`Funda kwiNdumiso 84:1-4. Kutheni le nto umdumisi elangazelela ukuhlala emnqubeni nje?`

Umdumisi “ulangazelela” yaye “uyaphela” ukuze enze umnquba indawo yakhe yokuhlala esisigxina ukuze abekufutshane noThixo ngonaphakade (Ndum. 84:1, 2). Ubukho bukaThixo (Ndum. 84:2) obuphilileyo kuwenza umnquba ube yindawo eyodwa. Emnqubeni, abanquli “banokubona ubuhle bukaYehova (Ndum. 27:4; bona kanjalo kwiNdum. 63:2) baze “bahluthe kukulunga kwendlu yakho” (Ndum. 65:4). KwiNdumiso 84, ulonwabo olungenakulinganiswa luphunyezwa kubudlelane noThixo, obubandakanya ukudumisa Yena (Ndum. 84:4), ukufumana ukuqina kuYe (Ndum. 84:5), kwakunye nokukholosa ngaYe (Ndum. 84:12). Umnquba yindawo apho ubudlelane obunjalo bukhuliswa khona ngonqulo nokudlelana namanye amakholwa. Ubukho bukaThixo obuphilileyo emnqubeni bunika abanquli ufifi lobukumkani bukaThixo bozuko kwakunye nencasa yobomi obungunaphakade.

`Funda kwiNdumiso 84:5-12. Ngubani ongomnye onokusikeleleka ngumnquba?`

Iintsikelelo zikaThixo zichazwa njengeziphuma kumnquba, ziwele kuqala abo basebenza emnqubeni (Ndum. 84:4), emva koko kube kubahambi abasingise emnqubeni (Ndum. 84:5–10), zize ekugqibeleni zifikelele kwiziphelo zehlabathi. Umdla wokuhlangana noThixo emnqubeni uqinisa ukholo lwabahambi (Ndum. 84:7). Logama amandla omhambi nje ephela phantsi komthwalo wohambo oludinayo, kubahambi abasingisa engcweleni amandla abo ayongezeleka ngokuya besondela engcweleni.

Nkqu naxa sele besukile ngokomzimba emnqubeni, abantwana bakaThixo bayaqhubekeka ukuthwala isitampo somnquba kaThixo ngokuphila ubomi obufanelekileyo (Ndum. 84:11), obubandakanya amalungisa angena engcweleni kaYehova (Ndum. 15:1, 2). Ngalo ndlela, abo bahlala noThixo ngokholo baxhamla ubabalo, nokuba bakweyiphi na indawo.

`Funda kwiSiTyhilelo 21:3. Themba lini elibonakaliswe kumnquba wasemhlabeni elityhilwe apha? Siqalisa njani nkqu ngoku ukuqikelela indlela ayakuba yiyo la mava?`