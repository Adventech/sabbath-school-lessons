---
title:  IZiyon-Ikhaya LeeNtlanga Zonke
date:  12/03/2024
---

`Funda kwiNdumiso 87:1, 2. Yintoni eyenza iZiyon ibe yindawo ebekeke ngolo hlobo?`

INdumiso 87 yingoma yokubhiyozela iZiyon njengesixeko sikaThixo esinyulwe ngokukhethekileyo nesithandwayo. Isiseko setempile kaThixo sikwiNtaba yeZiyon (Ndum. 2:6, Ndum. 15:1). Ekupheleni kwexesha, iZiyon iyakuvelela zonke iintaba, ukubonakalisa ukongama kweNkosi okunobungangamsha phezu kwalo lonke ihlabathi (Ndum. 99:2, Isa. 2:2, Mika. 4:1). INdumiso 87 yalatha kwiZiyon “njengeentaba” ukuveza ubukhulu bayo (Ndum. 133:3). UThixo uyawathanda amasango aseZiyon “ngaphezu kweminquba yonke kaYakobi” (Ndum. 87:2), ukuvakalisa ukutshatshela kweZiyon ngaphezu  kwazo zonke ezinye iindawo kwaSirayeli ezazizindawo ezikhethekileyo zokuhlangana kwabantu bakaThixo kwixa elidlulileyo, ezifana neShilo neBheteli. Ngaloo ndlela, le ndumiso iqinisekisa ukuba unqulo lukaThixo lokwenyani lusendaweni yaKhe ayinyulileyo nakwindlela yaKhe ayimiseleyo.

`Funda kwiNdumiso 87:3-7. Ziintoni izinto ezizukileyo ezithethwa eZiyon?`

Uzuko lwaseZiyon lutsalela zonke iintlanga kuThixo, ngenxa yoko imida yobukumkani bukaThixo inatyisiwe ukuquka lonke ihlabathi. Qaphela ukuba uThixo akaziphathi ezinye iintlanga ngokungathi ngabemi abakudidi lwesibini, nkqu nokuba iZiyon izotywa njengendawo yakwamoya ekuzalelwe kuyo bonke abantu abamkela iNkosi njengoMsindisi wabo.

Ukubhaliswa kwabantu kwakusenziwa ngokwendawo yabo yokuzalwa (Neh. 7:5, Luka 2:1–3). Izihlandlo ezithathu uchaza ukuba iintlanga zizalwa eZiyon, ukuthetha ukuba iNkosi ibabonelela ngobuntu obutsha ize ibanike onke amalungelo abantwana baseZiyon abazelwe ngokusesikweni (Ndum. 87:4–6).

INdumiso 87 yalatha kusindiso olunye lwamaYuda nabeeNtlanga, kwakunye nokumanywa kwabo kwibandla elinye ngolungiselelo lukaKristu olusindisayo (Rom. 3:22; Rom. 10:12; Gal. 3:28, 29; Kol. 3:11). Ukuzoba kukamdumisi impumelelo yeZiyon kufana nombono kaDaniyeli wobukumkani bukaThixo busiba yintaba enkulu ezalise ihlabathi liphela (Dan. 2:34, 35, 44, 45) kwakunye nomzekeliso kaYesu ongobukumkani bukaThixo obukhula bube ngumthi omkhulu ohlalisa iintaka zezulu (Mat. 13:32).

`Ukulungela kweZiyon ukwamkela bonke abantu kuyifumana njani inzaliseko yako kuMyalelo oMkhulu webandla wokushumayela igospile kwintlanga zonke (Mat. 28:18–20)? Le ngcamango ingena gingci njani kubizo lwethu lokushumayela izigidimi zeengelosi ezintathu?`