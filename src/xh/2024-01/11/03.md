---
title:  Thandazela Uxolo LweYerusalem
date:  11/03/2024
---

`Funda kwiNdumiso 122:1-5. Zithini izimvo zabanquli ekufikeni kwabo eYerusalem? Bathembe ukufumana ntoni eYerusalem?`

INdumiso 122 ivakalisa uchulumanco lwabahambi ekufikeni kwabo eYerusalem. Iihambo ezisinga eYerusalem yayi ziziganeko ezinemincili xa abantu bakaThixo babehlanganisana izihlandlo ezithathu ngonyaka ukuya kukhumbula ukulunga kukaThixo kubo kwixa elidlulileyo nelimiyo (Dut. 16:16). IYerusalem yayi ngumbindi wobomi bohlanga ngenxa yokuba yayigcine “ubungqina bukaSirayeli” (Ndum. 122:4) kwakunye neetrone zokugweba (Ndum. 122:5). “Ubungqina bukaSirayeli” busingisele kumnquba nowawubizwa ngamanye amaxesha “njengomnquba wesiNgqino” (Num.

1:50) nowawugcine “ityeya yesiNgqino” (Eksod. 25:22). Iitrone ezibekelwe ukugweba zibonisa inkqubo yomthetho eYerusalem (2 Sam. 8:15). Unyuko yayi lixesha apho ubani anokufuna azuze ubulungisa. Ukuthembeka kuThixo kwakunye nokwenza ubulungisa ebantwini zazingenako tuu ukwahlulwa.

`Funda kwiNdumiso 122:6-9. Yintoni owona mthandazo  wabantu bakaThixo?`

Ukuthandazela uxolo lweYerusalem kukhweba iintsikelelo zikaThixo phezu kwesixeko nabemi baso, yaye kumanya abanquli, kubangele uxolo ukuba lunabe phakathi kwabo (Ndum. 122:8). IYerusalem yayi nokuba ngumzi woxolo kuphela xa uxolo lukhona phakathi koThixo nabantu baKhe, naphakathi kwabantwana bakaThixo ngokunokwabo. Ngoko ke, umthandazo woxolo lweYerusalem udlulisa isibheno kubantu bakaThixo ukuba baphile ngoxolo noThixo kunye nomnye. Ngoxolo lwaseYerusalem, abantu bayakuphumelela (Ndum. 147:12–14).

Le ndumiso ifundisa ukuba ukuthandazela ubume bentlanganisela yokholo kufuneka kube ngumba ongundoqo kwimithandazo yabantwana bakaThixo kuba kuphela ngabantu bakaThixo abomeleleyo nabamanyeneyo abanokuvakalisa iindaba ezilungileyo zobabalo lukaThixo nosindiso ehlabathini (Yohane 13:34, 35).

Ukuthandazela uxolo lweYerusalem kuselilungelo noxanduva lwamakholwa kuba kuligcina liphila ithemba lokuza kobukumkani bukaThixo boxolo ekupheleni kwemihla, obuyakubandakanya hayi nje kuphela isixeko saseYerusalem, koko ihlabathi liphela (Isa. 52:7; Isa. 66:12, 13; IsiTyhi 21-22).

`Zeziphi iindlela eziphathekayo esinokuzabalazela ngazo uyondelelwano phakathi kwethu njengabantu ngoku?`