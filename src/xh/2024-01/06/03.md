---
title:  Ubulungisa Ngakwabacudisiweyo
date:  05/02/2024
---

`Funda kwiNdumiso 9:18, Ndumiso 12:5, Ndumiso 40:17, Ndumiso 113:7, Ndumiso 146:6−10, neNdumiso 41:1–3. Uthini umyalezo ojoliswe kuthi apha, nkqu nanamhlanje?`

UThixo udandalazisa inkathalo nenkxalabo eyodwa yobulungisa ngokuphathelele kumaqela ohlukeneyo abantu abasemngciphekweni, kuquka amahlwempu, abasweleyo, abacinezelekileyo, iinkedama, abahlolokazi, nabaphambukeli. IiNdumiso, njengoMthetho nabaprofeti, zicace gcaa kuloo ngongoma (Eksod. 22:21–27, Isa. 3:13–15).

IiNdumiso ezininzi zisebenzisa intetha “ihlwempu nosweleyo” zize zikuphephe ukuveza abacinizelweyo ngokwemigangatho ekhethekileyo yobuzwe nenkolo. Oku kwenziwe ukuze kuvezwe inkathalo kaThixo enguzwe-lonke kulo lonke uluntu.

Intetho “ihlwempu nosweleyo” ayibophelelekanga ekuhlwempuzekeni ngokwezinto eziphathekayo koko kanjalo ikwabonisa ukuba semngciphekweni nokungabi nakuzinceda. Le ntetho ibongoza imfesane kaThixo, kwaye ikwaveza ingcamango yokuba umbandezelwa uzimele ngenkqay’ elangeni akanalo uncedo olungolunye ngaphandle koThixo. Inkcazo “ihlwempu nosweleyo” ikwaphathelele ekusulungekeni, ukunyaniseka, nasekuthandeni komntu uThixo ekuvakaliseni ukuxhomekeka komntu okupheleleyo kuThixo nokushiya nawuphi umtshitho wokuxhomekeka kuwe nokuthembela kuwe.

Kwelinye icala, ukukhathalela abasweleyo (Ndum. 41:1–3) kudandalazisa ukuthembeka kwabantu kuThixo. Inkohlakalo eyenziwe kwabo basemngciphekweni yayi zizono ezibi ngokwenkcubeko yeBhayibhile (Dut. 15:7–11). IiNdumiso zivuselela abantu abathembekileyo ukuba baphakamise amazwi abo ukuchasa yonke ingcinezelo.

IiNdumiso zikwaveza ukungabinto kokusekelezela ingqiniseko yomntu kwezinto ezitshabalalayo zobuntu njengomthombo ongowona wobulumko nokhuseleko. Abantu bakaThixo mabasichase isihendo sokubeka olona kholo lokusindiswa kwiinkokheli ezingabantu namaziko, ngokukodwa xa zinxaxha kwiindlela zikaThixo.

Ngobabalo lwaKhe, iNkosi yethu yazibandakanya namahlwempu ngokuba lihlwempu ngokwaYo, ukuze ngokuhlwempuzeka kwaYo abaninzi babe zizityebi (2 Cor. 8:9). Ubutyebi buquka ukuhlangulwa kuyo yonke ingcinezelo eziswe sisono, kwaye usithembisa ngobomi ubungunaphakade kubukumkani bukaThixo (IsiTyhi. 21:4). UYesu Kristu uzalisekisa izithembiso zeeNdumiso njengoMgwebo ongcwele, ozakugweba yonke impatho-mbi ngakwabasweleyo, kwakunye nokutyeshelwa koxanduva ngakubo (Mat. 25:31–46).

`Kukangakanani esikucingayo “ngamahlwempu nabasweleyo abaphakathi kwethu, kwaye kukangakanani esikwenzela bona? `