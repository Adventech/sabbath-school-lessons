---
title:  Koda Kube Nini Nigweba Ngokungenabulungisa?
date:  06/02/2024
---

UYehova uthwese iinkokheli zikaSirayeli ngegunya lokugcina ubulungisa kwaSirayeli (Ndum. 72:1−7, 12−14). Iikumkani zakwaSirayeli kwakufuneka zisebenzise igunya lazo ngokuhambelana nentando kaThixo. Inkxalabo engundoqo yeenkokheli mayibe kukuqinisekisa uxolo nobulungisa elizweni nokukhathalela abo basweleyo ekuhlaleni. Kuphela kuxa kwenziwe oko eliyakuthi ilizwe nabantu bephela baphumelele. Itrone kakumkani iqiniswa kukuthembeka kuThixo, hayi amandla obuntu.

`Funda kwiNdumiso 82. Kwenzeka ntoni xa iinkokheli zigqwetha ubulungisa zize zicinezele abantu ezinikwe uxanduva lokubakhusela?`

KwiNdumiso 82, uThixo unkqangaza izigwebo zaKhe ngakubagwebi bakwaSirayeli abakhohlakeleyo. “Oothixo”(Ndum. 82:1, 6) ngokucacileyo ayingoothixo bobuhedeni okanye izithunywa, ngenxa yokuba abazange bathwaliswe uxanduva lokunikezela ubulungisa kubantu bakaThixo kwaye abanakugwetywa ngokungafezekisi oko. Izimangalo ezidweliswe kwiNdumiso 82:2-4 zihlokoma imithetho yeTorah, zichaza “oothixo” njengeenkokheli zakwaSirayeli (Dut. 1:16−18, Dut. 16:18−20, Yohane 10:33–35). UThixo ukrokrela “oonyana babantu” ukuba ingaba bagweba ngobulungisa na, yaye nesohlwayo sabo siyavakaliswa, ngenxa yokuba bafunyenwe bengalungisi. Iinkokheli zihamba-hamba ebumnyameni zingazi (Ndum. 82:5), ngenxa yokuba zishiye umthetho kaThixo, okukukhanya (Ndum. 119:105).

IsiBhalo ngokungagungqiyo siphakamisa ingcamango yokuba uYehova kuphela koThixo. UThixo wabelana ngolawulo lwaKhe lwehlabathi kunye neenkokheli zabantu ezinyuliweyo njengabameli baKhe (Rom. 13:1). Kukangaphi, noko kunjalo, abathe aba bameli bangabantu, ngokufanayo kwimbali nkqu nangoku, abathe balugqwetha uxanduva abalunikiweyo?

INdumiso 82 ibhenca ngokonyelisayo ukreqo lwezinye iinkokheli ezikholelwe ukuba zona “zingoothixo” ngaphezu kwabanye abantu. Nangona uThixo wanikezela ngegunya kwakunye nelungelo kwiinkokheli zikaSirayeli, ukuba zibizwe ngokuba “ngoonyana bOsenyangweni” yaye zimele Yena, uThixo uyazitshabhisa iinkokheli ezingendawo. UThixo uyazikhumbuza ukuba zinokufa yaye zikwaphantsi kwemithetho yesimilo njengabantu bonke. Akukho nomnye umntu ongentla kunoMthetho kaThixo (Ndum. 82:6–8).

UThixo uyakugweba ihlabathi liphela; abantu bakaThixo, nabo, bayakuphendula kuThixo. Ngokufanayo iinkokheli nabantu mazilinganise umzekelo woMgwebi ongcwele zize zibeke ithemba lazo liphela kuYe.

`Luhlobo luni lwegunya olibambileyo phezu kwabanye? Ulisebenzisa ngobulungisa nakakuhle elo gunya? Lumka.`