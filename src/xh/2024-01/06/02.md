---
title:  Igorha Elinobungangamsha
date:  04/02/2024
---

`Funda: kwiNdumiso 18:3–18; Ndumiso 76:3–9, 12; neNdumiso 144:5–7. UYehova uzotywe njani kwezi ndima? Le mifanekiso iveza ntoni ngokulungela kukaThixo ukuhlangula abantu baKhe? `

Ezi ngoma zidumisa uYehova ngenxa yamandla aKhe angummangaliso phezu kwamagunya angendawo ankwantyisa abantu baKhe. Zizoba uThixo kubungangamsha baKhe njengeGorha noMgwebi. Umfanekiso kaThixo njengeGorha uxhaphakile kwiiNdumiso yaye uveza ubumandla nokukhawuleza kokusabela kukaThixo kwizikhalo nenkxwaleko yabantu baKhe.

“Wadudumisa ezulwini uYehova,/ Ophezu konke walikhupha ilzwi lakhe,/ Yasisiphango samatye namalahle omlilo./ Wathuma iinto zakhe, waphangalalisa;/ Yamininzi imibane, wabadubaduba./ Imiphantsi yamanzi yabonakala,/ Kwatyhileka iziseko zelimiweyo ngokukhazimla kwakho, Yehova,/ Ngokufutha komoya womsindo wakho” (Ndum. 18:13–15).

Ingqiniseko epheleleyo kwakunye nobukhulu besenzo sikaThixo makuchithe nayiphi intandabuzo ngenkathalo emandla nemfesane kaThixo ngakwababulalekayo okanye ngesakhono saKhe sokweyisa ububi. Sidinga nje ukulindela kuYe ukuba enze.

Ekugqibeleni, nkqu naxa abantu bakaThixo, abafana noDavide, babe bandakanyeka emfazweni-uhlangulo aluzange luvele kwiinzame zobuntu. Kwintlaninge yamadabi akhe neentshaba zabantu bakaThixo, uKumkani uDavide waabonga uThixo njengokuphela kwaKhe ophumeze zonke iimpumelelo. Kwakunokuba lula kuDavide ukuba azizukise ngenxa yoko kwenzekileyo, ngenxa yentlaninge yeempumelelo noloyiso lwakhe, kodwa oko kwakungeyondlela eyakheke ngayo ingqondo yakhe. Wayesazi ukuba uvela phi na uMthombo wamandla akhe.

Nangona uDavide esitsho ukuba uYehova uzifundiselwa ukulwa izandla zakhe (Ndum. 18:34), akukho ndawo kwiiNdumiso apho axhomekeka kwizakhono zakhe zemfazwe. Endaweni yoko, uYehova uyamlwela uDavide amhlangule (Ndum. 18:47, 48).

KwiiNdumiso, uKumkani uDavide, owayesaziwa njengegorha elinempumelelo, uthatha indima yakhe njengemvumi enobugcisa aze abonge uYehova njengokuphela koMhlanguli noMxhasi wabantu baKhe (Ndum. 144:10−15). Ukudumisa nomthandazo kuYehova yimithombo kaDavide yamandla, enamandla kakhulu ngaphezu kwaso nasiphi isixhobo semfazwe. NguThixo yedwa ofanelwe kukuthenjwa nokunqulwa.

`Nokuba zeziphi izipho nezakhono neempumelelo obe nazo ebomini, kutheni le nto kufuneka usoloko ukhumbula umthombo wazo zonke? Mngcipheko mni ojamelene nawo ukuba uyawulibala loo mthombo?`