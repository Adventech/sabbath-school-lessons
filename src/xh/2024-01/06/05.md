---
title:  Thulula Ingqumbo YaKho
date:  07/02/2024
---

`Funda kwiNdumiso 58:6–8; Ndumiso 69:22–28; Ndumiso 83:9–17; Ndumiso 94:1, 2; neNdumiso 137:7–9. Zimvo zini ezivezwa zeziNdumiso? Ngubani ongunozakuzaku womgwebo kwezi Ndumiso? `

Ezinye iiNdumiso zibongoza uThixo ukuba aphindezele kubantu neentlanga ezinenjongo yokona, okanye esele zonakalisile, abadumisi okanye abantu babo. Ezi Ndumiso zinokuvakala zibhida ngenxa yolwimi lwazo olungqwabalala kwakunye nenkangeleko yokungahambelani nemfundiso yeBhayibhile yokuthanda iintshaba (Mat. 5:44).

Noko kunjalo, ingqumbo yomdumisi xa ejamelene nengcinezelo yeyona ilungileyo. Ithetha ukuthi abadumisi babekuthatha ngqongqo kakhulu okulungileyo nokungalunganga kunokuba babesenza abantu abaninzi. Uyakhathala, nkqu kakhulu, ngobubi obenziwa ehlabathini, kanjalo, hayi nje kuphela kuye koko nakwabanye.

Noko kujalo, akukho ndawo apho umdumisi aveza ukuba ungunozakuzaku wempindezelo. Endaweni yoko, uyekela impindezelo kwizandla zikaThixo qwaba. IiNdumiso zikhumbuza iziqalekiso zomnqophiso ongcwele (Dut. 27:9−16) kwaye zibongoza uThixo ukuba enze njengoko ethembisile.

IiNdumiso zizibhengezo eziprofeta ngomgwebo kaThixo ozayo; aziyomithandazo kamdumisi ncakasana. INdumiso 137 ityhila izibhengezo zomgwebo ongcwele kwiBhabheli, njengoko kubonakele kubaprofeti. Intshabalalo amaBhabheli ayizisileyo kwezinye iintlanga izakubuyela kuwo. IiNdumiso zityhila izilumkiso ezingcwele zokuba ububi abuzokungohlwaywa ngonaphakade.

Impindezelo kaThixo ilinganiswe nobulungisa nobabalo. Abantwana bakaThixo babizelwa ekuthandazeleni abo babaphatha kakubi bade babenethemba lokuguquka kwabo (Ndum. 83:18, Yer. 29:7).

Noko kunjalo, logama sisazama ukulinganisa ezi Ndumiso kunye namabakala ebhayibhile okuthanda iintshaba, kufuneka silumkele ukuwanciphisa amava okuthuthunjelwa avakaliswe kuzo. UThixo uyakuvuma ukubulaleka kwabantwana baKhe aze abaqinisekise ukuba “kunqabile emehlweni kaYehova ukufa kwabakhe benceba” (Ndum. 116:15). Umgwebo ongcwele uthwalis’ uxanduva abantu bakaThixo ukuba baphakamise amazwi abo ukuchasa bonke ububi baze bafune ukuza kobukumkani bukaThixo kuyo yonke inzaliseko yabo. IiNdumiso kanjalo zinikezela ilizwi kwabo babulalekayo, zibenza bazi ukuba uThixo uyakuqonda ukubulaleka kwabo kwanokuba ngenye imini ubulungisa buyakuza.

`Ngubani ongakhe, ngamanye amaxesha, abe neengcinga okanye imibono yempindezelo ngakwabo bamenze okanye abasenyongweni kuye obubi oboyikekayo? Ezi Ndumiso zingakunceda njani ukubeka ezoo mvakalelo kwindawo eyiyo?`