---
title:  UMesiya Obandezelekileyo
date:  26/02/2024
---

`Funda iNdumiso 22 neNdumiso 118:22. UMesiya waphathwa njani ngabo wayeze kubasindisa?`

IiNdumiso zivakalisa iimvakalelo ezigcumayo zokushiywa okumandla zikaMesiya osentlungwini (umzekelo, Ndumiso 42, Ndumiso 88, Ndumiso 102). INdumiso 22 sisiprofeto esitsolileyo sikaMesiya kuba iinkcukacha ezininzi kule Ndumiso azinako ukunxulunyaniswa noKumkani uDavide ngokwembali koko zingena gingci kwiimeko zokufa kukaKristu. UYesu wathandaza ngamazwi eNdumiso 22:1 emnqamlezweni (Mat. 27:46).

Intuthumbo yokwahlukana kukaKristu noYise, eyabangelwa kukuthwala kukaKristu izono zehlabathi liphela, inokulinganiswa kuphela liqondo lokusondelelana kwabo, ukutsho, ubunye babo obungenantanga (Yohane 1:1, 2; Yohane 10:30). Noko kunjalo nkqu neenzulu zale ntlungu ingenakuqondwa azizange zikwazi ukuqhawula ubunye phakathi koYise noNyana. Ekushiyweni kwaKhe okupheleleyo uKristu ngokuzibhakaxa uzinikela ngokwaKhe kuYise, phakathi kweenzulu ezipheleleyo zokungabi nathemba awayejamelene nazo.

“KuKristu njengommeli nengqiniseko yethu kwabekwa ubugwenxa bethu sonke. Wathathwa njengomkreqi, ukuze asikhulule ekugwetyweni ngumthetho. Ubutyala benzala nganye kaAdam babusinda entliziyweni yaKhe. Ingqumbo kaThixo ngakwisono, inkangeleko eyoyikekayo yokungakholiseki kwaKhe ngenxa yobugwenxa, yaazalisa umphefumlo woNyana waKhe ngokukhamnqa.”—Ellen G. White, The Desire of Ages, p. 753.

Umfuziselo onkwantyisayo wesilwanyana weenkunzi ezinamandla, iingonyama ezigqumayo, kunye nezinja uveza inkohlakalo yabantu kwakunye nentiyo uKristu, ofaniswa kumbungu ongenabungozi nongakwazi kuzinceda, awahlangana nazo kwiiyure zaKhe zokugqibela. Ngokuchaneka okumangalisayo, iNdumiso 22 idandalazisa iintetho ezinobungozi zendimbane eyayigculela uYesu ngamazwi aKhe abhekise kuYise (Ndum. 22:1, 8; Mat. 27:43) kwakunye namasoldati ayesabelana ngeengubo zikaYesu (Ndum. 22:18, Mat. 27:35). Abantu bayiqonda kancinci ngoko eyokuba lo “mbungu” babefuna ukuwutyumza uzakuba “lilitye lembombo” le Tempile lize liqinise isiseko sayo (Ndum. 118:22).

Noko kunjalo, uYesu owabukulwayo waba nguMthombo wosindiso kubantu bakaThixo emva kokuvuka kwaKhe kwelabafileyo (Mat. 21:42, Zenzo 4:10–12). UYesu waangcamla ukubukulwa ngabantu, kodwa uThixo wamzukisa uNyana waKhe ngokumenza “ilitye lembombo” eliphilileyo leTempile kaThixo yakwamoya (Efe. 2:20−22, 1 Pet. 2:4−8). Kwabo babukula eli Litye, indlela kaThixo yosindiso, liyakuba sisenzeleleli somgwebo (Isa. 8:14, Mat. 21:44).

`UYesu emnqamlezweni waahlawula kuYe isohlwayo saso sonke isono owakha wasenza. Into yokuba wahlungiswa ngenxa yakho inafuthe linjani kwindlela ophilayo ngayo, ukutsho, ukuze usibone isono sinezothe ngeyona ndlela?`