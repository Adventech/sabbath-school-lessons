---
title:  Umbingeleli Ongunaphakade Ngokohlobo LukaMelkitsedeki
date:  29/02/2024
---

`Funda-kwiNdumiso 110:4-7. Bahluke njani ububingeleli bukaKristu, yaye leliphi ithemba elikhulu esinokulifumana kububingeleli bukaKristu basezulwini?`

UThixo uthwesa uMesiya ngobukumkani obungunaphakade (Ndum. 110:1–3) kwakunye nobubingeleli obukwinqanaba elitshatsheleyo, ngokohlobo lukaMelkitsedeki (Ndum. 110:4–7). INkosi itywina ilizwi laYo ngedinga elingcwele (Heb. 6:18). Isifungo sikaThixo sokungancami ekunikeni thina uMbingeleli ogqibeleleyo luphawu lobabalo lwaKhe. Izono zabantu kunye nezikreqo ezisesidlangalaleni zisoloko zixhokonxa umsindo kaThixo ekubeni abashiye abantu baKhe, kodwa isifungo sikaThixo asigungqi yaye siqinisekisa ubabalo lukaThixo ekubuyiseni isigwebo saKhe kubantu abaguqukayo (Eksod. 32:14, Ndum. 106:45).

Isifungo sizisa inkalo eyodwa kumnqophiso kaDavide ngokuvakalisa ukuba uKumkani onguMesiya ukwanguMbingeleli (Ndum. 110:4). Ookumkani bakwaSirayeli babengenako ukusebenza njengababingeleli abangabaLevi (Num. 8:19, 2 IziKro. 26:16−21). Xa isiBhalo sikhankanya ookumkani okanye abantu besondeza amadini, ichaza ukuzisa kwabo amadini kubabingeleli, eyayingabona bawanikelayo. INdumiso 110 iyamahlula uKumkani onguMesiya kwabanye ookumkani nababingeleli. Ububingeleli bukaKristu obungunaphakade buqhambuka kuMelkitsedeki, ngaxesha-nye owayengukumkani waseSalem (Yerusalem) kwakunye nombingeleli “woThixo osenyangweni” (Gen. 14:18−20). ITestamente eNdala ayikhe ithethe ngoKumkani uDavide okanye nawuphi ukumkani wakwaSirayeli owayenobubingeleli ngokohlobo lukaMelkitsedeki, ngaphandle kweNdumiso 110. Ngokucacileyo, iNdumiso le ithetha ngokumkani-mbingeleli oyedwa kwimbali kaSirayeli

`Funda-kumaHebhere 7:20-28. Zeziphi ezinye  zobubingeleli bukaKristu obutshatsheleyo? `

Ukuba nguKumkani ongcwele nombingeleli ongunaPhakade ngaxesha-nye, uKristu unobukhulu obungenantanga kubabingeleli nookumkani abangabantu; ngoko, sinokuthatha ithemba. UKristu ubambe umnqophiso omkhulu osekelezelwe kwisifungo sikaThixo, hayi kumadinga abantu. Usebenza kwingcwele yasezulwini. Ububingeleli baKhe abuchatshazelwa sisono okanye ukufa, njengoo bababingeleli abangabantu, yaye ngoko, unako ukuthethelela ngenxa yaye abasindise abantu baKhe ngonaphakade. Umsebenzi oxolelanisayo kaKristu njengoMbingeleli ogqibeleleyo nonemfesane unika abantu baKhe ingqiniseko engapheliyo yokuhlala kanye kubukho bukaThixo (Heb. 6:19, 20). Ububingeleli bukaKristu bobukumkani buyakubhangisa ulawulo lobubi, hayi nje kuphela ezintliziyweni zabantu koko nasehlabathini ngokunjalo. Uyakusigcina isithembiso seNdumiso 2 sokuba uhlanga nomlawuli ngamnye luyakuba phantsi kogwebo lukaKristu lobukumkani (Ndum. 2:6–9; Ndum. 110:1, 2, 5, 6). Ububingeleli bukaYesu obumangalisayo bobukumkani benza ibango elipheleleyo kwintobelo nenkoloseko yethu.