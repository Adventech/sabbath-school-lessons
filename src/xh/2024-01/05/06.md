---
title:  Hleze Amalungisa Ahendeke
date:  01/02/2024
---

`Funda kwiNdumiso 37:1, 8 Ndumiso 49:5–7; Ndumiso 94:3–7; neNdumiso 125:3. Bunzima buni ajamelene nabo umdumisi?`

Ezi Ndumiso zikhalela impumelelo ekhoyo yabangendawo kwakunye nomngeni oxhokonxwa yile nyaniso kwabo bangamalungisa. Abangendawo abaphumeleli nje kuphela, koko kanjalo ngamanye amaxesha bayamtshabhisa esidlangalaleni uThixo baze babacinezele abanye. Umba obhidayo ngowokuba logama “intonga yokungendawo” (Ndum. 125:3) igqugqisa ehlabathini, “intonga ethe tye” (Ndum. 45:6) ekhangeleka isilela. Kutheni, ngoko, ungenakuncama uze wange ububi njengabanye?

`Funda kwiNdumiso 73:1-20, 27. Yintoni ezisa umdumisi kule ntlekele? Siyintoni isiphelo sabo bathembela kwizinto eziphuthileyo? (Bona kanjalo 1 Pet. 1:17.)`

Logama umdumisi kwiNdumiso 73 wahlala egxile kubugwenxa obukhoyo ehlabathini, akazange akwazi ukubona umfanekiso omkhulu ngokwembono kaThixo. Ingxaki eyayixhokonxwa kukuphumelela kobubi kukholo lwakhe yayi mangaza; wayekholelwa, kanjalo, ukuba ingxoxo yakhe ngokungabi namsebenzi kokholo isekelezelwe kwinyaniso.

Noko kunjalo, iNdumiso 73 ibonisa ukuba “ezi zinto zigculela abo bangananzi indima yokuqala yale ndumiso, esisishwankathelo sale ndumiso iphela: ‘Ulungile kwaphela uThixo kuSirayeli, kwabantliziyo zinyulu!’ ”—Johannes Bugenhagen, Reformation Commentary on Scripture (Downers Grove, IL: InterVarsity Press, 2018), p. 11.

Umdumisi ukhokelelwa engcweleni, indawo yolawulo lukaThixo olunobungangamsha, waza wakhunjuzwa apho ukuba “unamhlanje” liqhezu nje elinye lomxube, yaye kufuneka agqale “isiphelo,” xa abangendawo bayakujamelana nomgwebo kaThixo. Into yokuba umdumisi wayiqonda engcweleni le nyaniso waza wabuvuma ubutyhakala bakhe bangaphambili ibonisa ukuba inyaniso inokuqondwa kuphela ngeliso lakwamoya hayi ngengqiqo yobuntu.

`Isithembiso somgwebo kaThixo ehlabathini, naphezu kwabo bonke ububi balo, sikunika njani intuthuzelo xa ububi obukhulu kangaka bungohlwaywa?`