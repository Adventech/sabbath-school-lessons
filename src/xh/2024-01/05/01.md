---
title:  Ukuvuma iNgoma kaYehova Emhlabeni Wolunye Uhlanga
date:  27/01/2024
---

### Funda Ukulungiselela Isifundo Sale Veki
Ndum. 79:5–13, Ndum. 88:3–12, Ndum. 69:1–3, Ndum. 22:1, Ndumiso 77, Ndum. 73:1– 20, 1 Pet. 1:17.

> <p>Indima Yenkumbulo</p>
> “Singathini na ukuvuma ingoma kaYehova emhlabeni wolunye uhlanga?” (Ndumiso 137:4).

Akudingeki ukuba singene nzulu kwiNcwadi yeeNdumiso ukuze siqaphele ukuba iiNdumiso zithethwa kwilizwe elingagqibelelanga, elo lesono, ububi, inkxwaleko, nokufa. Indalo ezinzileyo eqhutywa nguYehova onobungangamsha kunye nemithetho yaKhe enobulungisa ithe gqolo ukugrogriswa bububi. Ngokuya isono silonakalisa ngakumbi nangakumbi ihlabathi, umhlaba ngokuqatseleyo libe “lilizwe lasemzini” kubantu bakaThixo. Le nyaniso idala ingxaki kumdumisi: ubuphila njani ubomi bokholo kwilizwe lasemzini?

Njengoko sesibonile, abadumisi bavuma ulawulo lukaThixo olunobungangamsha namandla, kwakunye nezigwebo zaKhe ezinobulungisa. Bayazi ukuba uThixo uligwiba elingunaphakade nelingasoze likuphoxe kwakunye noncedo ngamaxesha enkathazo. Ngenxa yeso sizathu, abadumisi ngamanye amaxesha bayadideka (ngubani ongenjalo) yinkangeleko yokungabikho kukaThixo kwandawonye nobubi obuthe tshitshilili phambi koYehova onobungangamsha nolungileyo. Imo ephikisanayo yeeNdumiso njengemithandazo idandalaziswa kukusabela kwabadumisi kwinkangeleko yokuthi cwaka kukaThixo. Ngamanye amazwi, abadumisi basabela kwinkangeleko yokungabikho kukaThixo , kanjalo nakubukho bukaThixo.

_*Funda isifundo sale veki ukulungisela iSabatha, Februwari 3._