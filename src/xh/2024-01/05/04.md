---
title:  Uphi uThixo?
date:  30/01/2024
---

`Funda kwiNdumiso 42:1-3, Ndumiso 63:1, Ndumiso 69:1–3 neNdumiso 102:1−7. Yintoni ebangela intlungu emandla kumdumisi? `

Ayizonkxwaleko zesiqu nezoluntu kuphela ezihlupha umdumisi, kodwa nezo, ukuba azininzanga, zokukhangeleka kukaThixo engazihoyanga iinzima zabakhonzi baKhe. Ukungabikho kukaThixo kuvakala ngathi lunxano olumandla enkqantosini (Ndum. 42:1–3, Ndum. 63:1) kwakunye nokubandezeleka okubulalayo (Ndum. 102:2−4). Umdumisi uziva esusiwe kuThixo yaye uzifanisa neentaka ezingamalolo. “Ndifana nengcwangube yentlangu, Ndinjengesikhova sasemanxoweni. Andilali; Ndinjengentaka eyodwa phezu kwendlu. (Ndum. 102:6, 7).

Ukukhankanywa kwentlangu kuveza ukuziva ulikheswa kuThixo. Intaka “eyodwa phezu kwendlu” ingaphandle enesini yayo, eyindawo yayo yokuphumla. Umdumisi ukhala kuThixo “ezingontsini,” ngokungathi ugutyungelwe ngamanzi anzongonzongo kwaye uyazika  “kudaka olunzulu” (Ndum. 69:1–3, Ndum. 130:1). Le mifanekiso izoba imeko enengcinezelo ekungekho kubhungca kuyo, ngaphandle kongenelelo olungcwele.

`Funda kwiNdumiso 10:12, Ndumiso 22:1, Ndumiso 27:9, neNdumiso 39:12. Umdumisi usabela njani kwinkangeleko yokungabikho kukaThixo?`

Yinto emangalisayo ukuba abadumisi bakhethe ukungathi cwaka xa bejamelene nokuthi cwaka kukaThixo. Abadumisi ngokungagungqiyo bakholelwa emthandazweni, kuba umthandazo ujoliswa kuThixo ophilayo nonetarho. UThixo usekhona, nokuba ukhangeleka ngathi akekho. Use kwangulaaThixo obavileyo kwixa elidlulileyo, yaye ngenxa yoko baqinisekile ukuba uyabeva nangoku.

Iziganeko zokutya tyum kukaThixo zibangela abadumisi bazigocagoce bafune uThixo, kodwa ngezikhungo ezivuma izono nezithobekileyo. Bayazi ukuba uThixo akazothi cwaka unampela. IiNdumiso zidandalazisa ukuba uqhagamshelwano noThixo maluqhubekeke, nokuba zithini na iimeko zobomi.

`Singafunda ntoni ekusabeleni komdumisi kwinkangaleko yokungabikho kukaThixo? Usabela njani kumaxesha apho uThixo akhangeleka etye tyum? Yintoni egcina ukholo lwakho?`