---
title:  Ukusuka Ekungabini naThemba Ukusinga kwiThemba
date:  10/01/2024
---

Sonke mhlawumbi sikhe sajamelana namaxesha apho ubukho bukaThixo bebukhangeleka buthe qelele kakhulu kuthi. Ngubani, namaxa athile, ongakhange acinge: _Kwenzeke njani oku?_

Abadumisi, abantu abafana nathi, ngokuqinisekileyo bakhe bajamelana nezinto ezinje ngezi. Nangona, ewe, ngamanye amaxesha izono zethu zisizisa izilingo kuthi, ngamanye amaxesha zikhangeleka zingafanelekanga noko, kwaye sizive ngathi asikufanelanga oko sijamelene nako ngoku. Kwakhona, ngubani ongakhange afike apho?

`Funda kwiNdumiso 13. Zeziphi ezimo ezibini ezisemqoka onokuziphawula kule ndumiso? Sigqibo sini ocinga sizise olutshintsho lumandla kwinkangeleko yomdumisi nje gabalala? `

“Kunini na, Yehova, undilibele kwaphela? Kunini na ubusithelisile ubuso bakho kum?” (Ndum. 13:1). Kwakhona, ngubani ongenakungqina kwezi zimvo, nokuba zimbi kangakanani na? (Ingaba uThixo ukhe alibale omnye wethu?

INdumiso 13, ngoko, yalatha kwindlela yokuphepha enye impazamo eqhelekileyo, ekukugxila kwiziqu zethu neengxaki zethu xa sithandaza. Le ndumiso inokuwuguqula umthandazo wethu ngokusikhokelela ekuqinisekiseni kwakhona imo ethembakeleyo nengaguqukiyo yezenzo zikaThixo ebantwini baKhe.

Ngokuqinisekileyo, nangona indumiso iqala ngezililo nezikhalazo, ayipheleli apho. Kwaye yeyona ngongoma ibalulekileyo leyo.

Indumiso isikhokelela ekukhetheni ngentumekelelo ukuthemba amandla ahlangulayo kaThixo (Ndum. 13:5), ukuze uloyiko nexhala lethu (Ndum. 13:1–4) kancinane zivulele ithuba usindiso lukaThixo, size siqale ukungcamla inguqu ukusuka ekulileni ukuya ekudumiseni, ukusuka ekuphelelweni lithemba ukuya ethembeni (Ndum. 13:5, 6).

Noko kunjalo, ukuphindaphindwa nje kwamazwi eeNdumiso ngokuqondwa kancinci kwentsingiselo yazo akuzokuvelisa inguqu yokwenyani elindeleke ekusetyenzisweni kwazo. Xa uthandaza iiNdumiso, kufuneka sifune uMoya oyiNgcwele usivumele ukuba senze ngokwendlela leyo ifunwa yindumiso. IiNdumiso ziliLizwi likaThixo eziguqulwa ngalo izimilo nezenzo zamakholwa, hayi nje ukuxelelwa. Ngobabalo lukaThixo, izithembiso zeeNdumiso zenziwe zabonakala kubomi bamakholwa. Oku kuthetha ukuba sivumela iLizwi likaThixo ukuba lisibumbe ngokwentando kaThixo kwaye lisimanye noKristu, owabonakalalisa intando kaThixo ngokugqibeleleyo kwaye, njengoNyana kaThixo owaza esenyameni, waathandaza iiNdumiso, naye.

`Izilingo zakho zingakusondeza njani kuThixo? Kutheni, ukuba awulumkanga, le nto zinokutyhalela kude kuYe?`