---
title:  Ingcamango Ngakumbi
date:  12/01/2024
---

Funda iNdumiso 42:8 no Ellen G. White, “Poetry and Song,” pp. 159–168, kwi Education. Umthandazo nengoma zizalana njani ngokwezindima ziphefumlelweyo?

UEllen G. White uchaza iiNdumiso zikaDavide zokuzohlwaya (umzekelo, Ndumiso 51) njengentetho yomphefumlo nemithandazo ezibonakalisa ubume bokuzohlwaya kwenene ngenxa yesono (bona kwi-Steps to Christ, pp. 24, 25). Ukhuthaza amakholwa ukuba ankqaye iivesi kwiiNdumiso njengendlela yokuhlumisa ukuva ubukho bukaThixo ebomini bawo aze aveze isenzo sikaYesu sokunyusa ilizwi laKhe ngeeNdumiso xa equbisana nesihendo kunye noloyiko olucinezelayo. Ukwahlomla athi: “kukangaphi ngamazwi engoma engcwele ekuthi kunqikwe emphufumlweni imithombo yokuzohlwaya nokholo, ethemba nothando kwakunye novuyo! . . . Eneneni, uninzi lwengoma ngumthandazo.”—Education, pp. 162-168.

Xa sithandaza sicula iiNdumiso, sithatha ukuzingisa, ukuzithemba, inkalipho, nethemba labadumisi. Ziyasikhuthaza ukuba siqhubekeke nohambo lwethu lwasemoyeni zize zisikhuthaze ukuba asisedwa. Abanye abantu, njengathi, bathubeleze kumaxesha esithokothoko noko kunjalo beyisa ngobabalo lukaThixo. Kwangaxesha nye, iiNdumiso zityhila kuthi amagqabantshintshi entethelelo kaKristu emandla ngenxa yethu, njengoko esoloko ephilela ukusithandazela (Heb. 7:25).

Ukubandakanya iiNdumiso emthandazweni nakunqulo kwenza intlanganisela yabakholwayo iqonde umgama opheleleyo wamava obuntu kuze kusifundise abanquli ukuzibandakanya neentlobo ezohlukeneyo zezoomeko zaloo mava elunqulweni. IiNdumiso yimithandazo neengoma ezibuthixo-buntu. Ngenxa yoko, ukubandakanya iiNdumiso ngokuthe gqolo kunqulo kuzisa intlanganisela ekholwayo kumbindi wentando kaThixo nakubabalo oluphilisayo olunamandla.

**Imibuzo Yengxoxo**

`Kutheni umthandazo ozenzekelayo, ongacwangciswanga ingeyondlela ekuphela kwayo yokuthandaza? Ubomi bethu bomthandazo bungaxhamla njani kwiiNdumiso, imithandazo yeBhayibhile?`

`IiNdumiso zingawaphuhlisa njani amava ethu omthandazo wentlanganisela? Xoxani ngeendlela ezithile eziphathekayo elinokuthi ngazo ibandla lihlumise ukusetyenziswa kweeNdumiso kwiinkonzo zalo zonqulo.`

`IiNdumiso zityhila ntoni ngokuntsokotha kohambo lobuntu lokholo kwakunye nobabalo lukaThixo oluphilisayo?`