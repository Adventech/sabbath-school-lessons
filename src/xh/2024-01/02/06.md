---
title:  Sibuyise Kwakhona
date:  11/01/2024
---

`Funda iNdumiso 60:1-5. Zeziphi iimeko ocinga ukuba lendumiso ingangumthandazo ofanelekileyo kuzo? Singaxhamla njani kwiiNdumiso zezililo nkqu nakumaxesha avuyisayo obomi?`

IiNdumiso zezililo zivamise ukuqondwa njengemithandazo yabantu abaphila kumaxesha anzima nokuba kungokwasemzimbeni, engqondweni, okanye emoyeni. Okanye omathathu.

Noko kunjalo, oku akuthethi kuthi masiziphephe ezi Ndumiso, nkqu nangamaxesha amnandi. Ngamanye amaxesha kunokubakho ukungangqinelani konke konke phakathi kwamazwi endumiso kunye namava angoku omnquli. Oko kukuthi, iiNdumiso zezililo zinokuba luncedo kubanquli abangekho kuxinzelelo.

Okokuqala, zinokusenza siqonde ngakumbi ukuba inkxwaleko yinxalenye yamava obuntu nje gabalala, kwanokuba yehla ngokufanayo kumalungisa nabangendawo. IiNdumiso ziyasiqinisekisa ukuba uThixo uyalawula kwaye ubonelela ngamandla nezisombululo kumaxesha enkathazo. Nkqu nakule ndumiso, nkqu nakumaxesha enkathazo (“Ulinyikimisile ilizwe,”Ndum 60:2) umdumisi udandalazisa ithemba lakhe lokuqina kuhlangulo lukaThixo.

Okwesibini, iiNdumiso zezililo zisifundisa imfesane ngakwabo babulalekayo. Xa sivakalisa uchulumanco nombulelo wethu kuThixo, ngokukodwa esidlangalaleni, kufuneka sicinge ngabo baselishweni. Ngokuqinisekileyo, singanazo izinto ezilungileyo ngoku, kodwa ngubani ongaziyo ngabantu, nkalo zonke kuthi, abaxhwaleke kakubi? Ukuthandaza ezoo Ndumiso zinjalo kungasinceda ukuba singabalibali abo bathubeleza kumaxesha anzima. IiNdumiso mazixhokonxe kuthi imfesane nolangazelelo lokulungiselela kwababandezelekileyo njengoko wenzayo uYesu.

“Eli hlabathi yindlu.., kodwa uKristu weza kuphilisa imilwelwe, ukuvakalisa inkululeko kubathinjwa bakaSathana. Kuye ngokunokwaKhe wayeyimpilo namandla. Wadlulisela ubomi baKhe kwimilwelwe, ababandezelekileyo, abaphethwe ziidemoni. Akho mntu wayekhe wamjika eze kwamkela amandla aKhe aphilisayo. Wayesazi ukuba abo babemcela uncedo babeziphathele isifo ngokunokwabo; kodwa noko kunjalo akazange alandule ukubaphilisa. Kwaye xa impiliso esuka kuKristu yayi ngene kule miphefumlo ilusizi, yayi soyiseka esonweni, kwaye abaninzi babephiliswa kwisigulo sabo sasemoyeni, ngokunjalo nakubulwelwe babo basenyameni. Igospile isekwanawo loo mandla manye, yaye kutheni namhlanje singaziboni ezo ziphumo zinye?” ?”—Ellen G. White, Welfare Ministry, pp. 24, 25.

`Ngubani omaziyo, ngoku kanye, odinga hayi nje kuphela imithandazo yakho koko inkcukumiso yakho elungiselelayo, kanjalo?`