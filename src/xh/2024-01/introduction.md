### IiNdumiso: Apho uThixo naBantu Baqhogana Ngeentliziyo

IiNdumiso yimithandazo neengoma zokugqwesa kweBhayibhile. Zivakaliswe ekudumiseni, eluvuyweni, elusizini, nasekuphelelweni lithemba, zinkqangazwa okanye ziculwa ekhusini okanye esidlangalaleni, ngabantu nje, iikumkani, iimbongi, nababingeleli, ziphuma ngokufanayo kumalungisa naboni abaguqukayo, iiNdumiso zisebenze njengencwadi yomthandazo nencwadi yengoma kwizizukulwana zamakholwa.

IiNdumiso ziyifumana indima yazo eyahlukileyo kwinto yokuba lo gama inkoliso yeBhayibhile ithetha nathi, iiNdumiso zithethela thina kwaye zithetha nathi. IiNdumiso zingumthombo wentsikelelo, ithemba, nemvuselelo, isikhokelelo sokuzibhenca kwakunye nokubhenca ubukhulu bukaThixo, zikhulula xa ubani ekhala ezingontsini, zize zibe nomtsalane wokuzinikela okuhlaziyekileyo kuThixo. Kungenxa yoko le nto ingengomnqa eyokuba abantu abaninzi bezibona iiNdumiso zihlokoma iimvakalelo namava abo baze bazamkele njengemithandazo yabo. ULuther ngokuchukumisayo uthetha ngeeNdumiso: “Kuphi apho ubani anokufumana amazwi aphucukileyo okuvakalisa uvuyo kunakwiiNdumiso zokubonga okanye ukubulela? Kuzo ukroba ezintliziyweni zabo bonke abangcwele ngokungathi ubuka umyezo wokuziyolisa othandekayo, okanye wondele ezulwini. . . . Okanye ubani angawafumana phi amazwi anzulu ngakumbi, azohlwaya ngakumbi, alusizi ngakumbi anokuvakalisa intlungu kunakwiiNdumiso zezililo? Kwezi, ukroba kwiintliziyo zabo bonke abangcwele ngokungathi uqwalasele ukufa okanye wondele esihogweni, uthinze ufiphele ngeyona ndlela umbono unikezelwa ngamathunzi aguqukayo engqumbo kaThixo. . . . Kulula ngoko ukuqonda unobangela wokuba iNcwadi yeeNdumiso ibe yincwadi eyintandane yabo bonke abangcwele. Kuba wonke umntu kwisiganeko ngasinye unokufumana kuyo iiNdumiso ezihambelana tswatse neezidingo zakhe, ava ngathi zifaneleke okwingathi zicwaliswe apho ngenxa yakhe. Ayikho enye incwadi anokufumana kuyo amazwi alingana nazo, okanye amazwi angcono.”— Martin Luther, Martin Luther: Selections From His Writings, ed. John Dillenberger (New York: Anchor Books, 1962), pp. 39, 40.

Ukungcamla amandla aguqula ubomi beeNdumiso, sibizelwa ekuziculeni nasekuzithandazeni njengoko zenzayo izizukulwana zamakholwa ezizisebenzisileyo iiNdumiso ukuphokoza imibongo, izikhungo, iimvumo- zono, izililo, kwakunye nokunikezela imibulelo kuThixo onobungangamsha wobabalo nobulungisa.

Kufuneka _sizifunde_ na iiNdumiso, ngoko? Njengezinye iziBhalo, iiNdumiso zaabhalwa kwiimeko zazo ezahlukileyo zembali, imfundiso, ubunjalo bazo. Uxanduva lokufunda iiNdumiso kukusondeza ilizwe elilodwa leeNdumiso kufutshane nabaphulaphuli bangoku. Kufuneka siqaphele ukuba lo gama iiNdumiso ziyimithandazo yabantu bakaThixo nkqu nemithandazo uYesu awayithandazayo eyiNkosi esenyameni, iiNdumiso zikwa yimithandazo engoYesu. Ziyintyilelo kaThixo eluntwini. Olunye uxanduva lokufunda iiNdumiso, ngoko, kukufunda kwiiNdumiso ngako konke uThixo awakwenzayo, akwenzayo, nayakukwenzela ihlabathi kuye nangaye uYesu Kristu.

Nangona iiNdumiso ziyingqokelela yemibongo eli-150, ingqokelela le isenokungalandelelani njengoko ikhangeleka. Uhambo luqala ngokholo elimiliselwe ngokuluqilima noluqiniswe yimiyalelo enobungangamsha kaThixo, nalapho okulungileyo kuvuzwa khona buze ububi bohlwaywe. Ngokuya siqhubela phambili nofundo lwethu, sizakubona oko kwenzekayo xa ihlabathi elinocwangco lokholo licelwa umngeni lugrogriswe bububi. UThixo usalawula? Amakholwa angayicula njani ingoma kaYehova emhlabeni wolunye uhlanga?

Umnqweno nomthandazo wethu kukuba iiNdumiso zisomeleze kuhambo lwethu lobomi, kwaye ngazo sihlangane noThixo imihla ngemihla, siqhogane ngeentliziyo, de ibe yiloo mini sakubonana noYesu Kristu ubuso ngobuso.

_UDragoslava Santrac, onezifundo zobugqirha-lwazi (PhD), ungumhleli olawulayo we-Encyclopedia of Seventh-day Adventists kuNdlu-nkulu weNkomfa kaZwe-lonke waBalindi. Ubhale umqulu ngeeNdumiso 76-150 kwi-Seventh-day Adventist International Bible Commentary._