---
title:  Ukulukuhla Komendo Ongendawo
date:  21/02/2024
---

`Funda kwiNdumiso 141. Uthandazela ntoni umdumisi? `

INdumiso 141 ngumthandazo wokukhuselwa kwizihendo zangaphakathi nangaphandle. Umdumisi akakho mngciphekweni ngenxa yamaqhinga ongendawo (Ndum. 141:9, 10) kuphela kodwa ukwahendelwa ukwenza njengabangendawo. Ubuthathaka bokuqala kukuzeyisa ekuthetheni, yaye umdumisi uthandazela ukuba iNkosi mayibek’ esweni ucango lwemilebe yakhe (Ndum. 141:3). Lo mfanekiso usingisele kukugcinwa kwamasango esixeko, nawayekhusele isixeko, ngexesha leBhayibhile.

Isihendo kanjalo kukuba ingaba umntwana kaThixo uzakuyekela kwicebiso lamalungisa okanye akhohliswe bubuqhophololo bongendawo (Ndum. 141:4, 5). Umdumisi uchaza intliziyo yakhe njengomngcipheko wokuqala ngoba kulapho kwenzeka khona amadabi okwenene. Kuphela ngumthandazo ongapheziyo wenkoloseko epheleleyo nokuzinikela kuThixo onokusindisa umntwana kaThixo esihendweni (Ndum. 141:2).

`Funda kwiNdumiso 1:1 nakwiNdumiso 141:4. Isimo esinenkqubela nesinobuqhinga sesisihendo sizotywe njani apha? `

INdumiso 141:4 ibonisa imo ibheka phambili/(eqhubekekayo ukukhula) yesihendo. Okokuqala, intliziyo ethambekele ebubini. Okwesibini, yenza izenzo ezingendawo (intsingiselo kwisiHebhere ibonisa isimo esiphindaphindwayo sesenzo). Okwesithathu, intliziyo idla iizibiliboco zongendawo, ukutsho,  yamkela izenzo ezingendawo njengento enqwenelekayo.

Ngokunjalo, kwiNdumiso 1:1 isihendo siza ukuze sithintele umntwana kaThixo ekuhambeni kwindlela yeNkosi ngokumbangela ahambe nabangendawo, ame endleleni yaboni, aze, ekugqibeleni, ahlale nabagxeki. Aboni, abangendawo, nabagxeki: masingabi njengabo okanye sibavumele basiphambukise kuYehova.

IiNdumiso zichaza isimo esibheka phambili, esinomtsalane nesinobuqhophololo sesihendo, esigxininisa inyaniso yokuba kukuxhomekeka kuphela kuYehova okunokuqinisekisa uloyiso lomntu. Isiphelo sabangendawo namalungisa ngokufanayo sifanele ukubafundisa abantu ukuba bafune ubulumko kuThixo (Ndum. 1:4–6, Ndum. 141:8–10). Noko kunjalo kuzo zombini eziNdumiso, ukuthethelelwa kokugqibela kwabantwana bakaThixo kuhlala kukwixa elizayo. Oku kuthetha ukuba amakholwa abizelwa ekukholoseni ngomonde kuThixo nokuba alindele kuYe.