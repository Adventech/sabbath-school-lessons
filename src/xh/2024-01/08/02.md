---
title:  Ndiyibeke Intetho YaKho Entliziyweni Yam
date:  18/02/2024
---

`Funda iNdumiso 119:1-16, 161-168. Masiyigcine njani imithetho kaThixo, kwaye zeziphi iintsikelelo eziza ngokwenza oko?`

IBhayibhile ibonisa ubomi bemihla ngemihla bokholo njengohambo (“hamba”) noThixo kumendo waKhe wobulungisa. Ubomi bokholo bugcinwa ngokuhamba “emthethweni kaYehova” (Ndum. 119:1) nangokuhamba “kukukhanya bobuso bakho” (Ndum. 89:15). Ukuhamba ekukhanyeni kobuso kuchaza ukugcina umthetho kaThixo. Ngokulinganayo, ukuhamba “emthethweni kaYehova” kubandakanya ukufuna uThixo ngentliziyo ephelelisileyo (Ndum. 119:1, 2, 10).

“Ukungadyobheki endleleni” yenye indlela iiNdumiso ezibuchaza ngayo ubomi bobulungisa (Ndum. 119:1). Ichaza idini “elingenasiphako” elamkelekileyo kuThixo (Eksod. 12:5). Kwangokunjalo, ubomi bomntu olilungisa, obulidini eliphilileyo (Rom. 12:1), kufuneka bungadyobheki kukuthanda isono. Ubomi obunikelwe kuThixo bukwa “yindlela egqibeleleyo,” into ethi umntu lowo uthatha icala elililo kubomi obukholisa uThixo (Ndum. 101:2, 6; bona kanjalo kwiNdum. 18:32).

Ukugcina imithetho kaThixo akunanto yakwenza nokugcinwa ngqongqo kwimiyalelo engcwele. Ngokuphikisanayo, kubandakanya “ukuqondwa kakuhle” komehluko phakathi kokulungileyo nokungalunganga naphakathi kokuhle nokubi (Ndum. 111:10; bona kanjalo 1 IziKron. 22:12), yaye kubandakanye umntu ephela, hayi nje kuphela izenzo zangaphandle. “Ukungadyobheki,” ukugcina imithetho kaThixo kwakunye nokufuna uThixo ngentliziyo iphela, zizimo ezingenakwahlulwa ebomini (Ndum. 119:1, 2).

Imithetho kaThixo iyintyilelo yentando kaThixo kwihlabathi. Iyalela abantu indlela amababe nobulumko ngayo kwanokuba baphile ngokukhululekileyo nangoxolo (Ndum. 119:7–11, 133). Umdumisi uziyolisa ngomthetho kuba umthetho umqinisekisa ngokuthembeka kukaThixo (Ndum. 119:77, 174).

“Banoxolo olukhulu abawuthandayo umyalelo wakho; akukho sikhubekiso kubo” (Ndum. 119:165). Umfanekiso wokukhubeka ubonakalisa ukusilela ngokwesimilo. Njengesibane kwiinyawo zomdumisi (Ndum. 119:105), iLizwi likaThixo lisikhusela kwizihendo (Ndum. 119:110).

`UKristu wawabonakalisa njani amandla eLizwi likaThixo ebomini baKhe (Mat. 4:1–11)? Oku makusixelele ntoni ngamandla aphuma entliziyweni acwangciselwe ukuthobela umthetho kaThixo?`