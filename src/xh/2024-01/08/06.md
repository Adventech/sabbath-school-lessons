---
title:  Iintsikelelo Zobomi Bobulungisa
date:  22/02/2024
---

`Funda  kwiNdumiso 1:1-3, 112:1–9, neNdumiso 128. Ntsikelelo zini ezithenjiswe abo bahlonela iNkosi? `

Kwintlaninge yeentsikelelo ezithenjiswe abo bahlonela iNkosi, uxolo mhlawumbi yenye yezona zitshatsheleyo. INdumiso 1 ibonisa amalungisa ngokuwafanekisa nomthi otyalwe ngasemijelweni yamanzi, ovelisa isiqhamo sawo ngexesha lawo nogqabi lawo lingabuniyo (Ndum. 1:3; Yer. 17:7, 8; Hezek. 47:12). Esi sifaniso sikhomba umthombo wazo zonke iintsikelelo, ukutsho, ukuhlala kwindawo enoThixo engcweleni yaKhe kwanokonwabela ubudlelane obungadungwanga nobunothando kunye noThixo. Ngokungafaniyo nabangendawo, abazotywa njengomququ, abangenalo uzinzo, indawo, kwakunye nekamva, amalungisa afana nomthi ovelisa isiqhamo oneengcambu, indawo kufuphi noThixo kunye nobomi obungunaphakade.

INdumiso 128:2, 3 ikhankanya iintsikelelo zobukumkani bukaMesiya, nalapho ukuhlala komntu phantsi komdiliya nomkhiwane wakhe kuluphawu loxolo nempumelelo (Mika. 4:4). Intsikelelo yoxolo phezu kweYerusalem (Ndum. 122:6−8; Ndum. 128:5, 6) kuchaza ithemba kuMesiya oyakuphelisa ububi aze abuyisele uxolo ehlabathini.

“EBhayibhileni ilifa labasindisiweyo libizwa ngokuba ‘lilizwe.’ Hebhere 11:14–16. Apho uMalusi wezulu ukhokelela umhlambi waKhe kwimithombo yamanzi aphilileyo. Umthi wobomi uvelisa isiqhamo sawo qho ngenyanga, kwaye namagqabi omthi ngawokuphilisa iintlanga. Kukho imisinga equkuqela oko, icwenge njengekristale, kwaye ecaleni kwayo imithi ephephezelayo yenza izithunzi zayo kwiindlela ezilungiselelwe abakhululwa bakaYehova. Apho izithabazi eziphangaleleyo ziba ziinduli ezintle, neentaba zikaThixo zamisa iincopho zazo eziphakamileyo. Kuloo mathafa anoxolo, ngakuloo misinga iphilileyo, abantu bakaThixo, ekukudala bengabahambi bengcuchalaza, bayakufumana ikhaya.”—Ellen G. White, The Great Controversy, p. 675.

ITestamente eNtsha idandalazisa ukuzalisekiswa kwelo themba kukuza kwesibini kukaKristu nasekudalweni kwehlabathi elitsha (Mat. 26:29, IsiTyhilelo 21). Ngoko ke, logama amalungisa exhamla iintlaninge yeentsikelelo kobu bomi, inzaliseko yemfobe kaThixo ilinde bona xa ubukumkani bukaThixo bubuyiswa ngokupheleleyo ekupheleni kwexesha.

`Kutheni le nto umnqamlezo, kunye noko kwenzekayo apho, kusisiqinisekiso samadinga afumaneka kwiTestamente eNtsha sento asibekele yona uThixo?`