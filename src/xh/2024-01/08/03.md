---
title:  Sazise Kanye Ukuyibala Imihla Yethu
date:  19/02/2024
---

`Funda kwiNdumiso 90, Ndumiso 102:11 nakwiNdumiso 103:14-16. Yintoni ingxaki yoluntu?`

Ubukho obuwileyo bomntu bungumphunga xa ubuthelekisa nonaphakade. Iminyaka eliwaka emehlweni kaThixo “ifana nomlindo wobusuku,” othathe iiyure ezintathu okanye ezine (Ndum. 90:4). Xa buthelekiswa nexesha elingcwele, ubomi boluntu buthi phe bumke (Ndum. 90:10). Abona bomeleleyo phakathi kwabantu bafane twatse nezona zibuthathaka kwizityalo (Ndum. 90:5, 6; Ndum. 103:15, 16). Noko kunjalo, nkqu nobo bomi bufutshane buzaliswe kukwaphuka nokungabi nto (Ndum. 90:10). Nkqu nabantu belizwe, abangakholelwayo kuThixo, bakhalela belilela ubufutshane bobomi, ngokukodwa xa buthelekiswa nonaphakade olapho yaye, bayazi, ukuba uthembisa ngokuqhubekeka bengekho bona.

INdumiso 90 ibeka ingxaki yoluntu kumxholo wenkathalo kaThixo ebantwini njengoMdali wabo. INkosi ibe likhaya labantu baYo kuzo zonke izizukulwana (Ndum. 90:1, 2). Igama lesiHebhere ma‘on, “ikhaya,” ibonakalisa iNkosi njengendawo yokuhlala okanye igwiba labantu baYo (Ndum. 91:9).

UThixo ubamba ingqumbo yaKhe isebulungiseni aze olule ubabalo lwaKhe ngokutsha. Umdumisi uvakalisa, “Ngubani na owaziyo amandla omsindo wakho?” (Ndum. 90:11), ukuveza ukuba akukho mntu okhe wangcamla ifuthe elipheleleyo lomsindo kaThixo ngakwisono, ngenxa yoko kukho ithemba lokuguquka kwabantu baze bazuze ubulumko bokuphila ngokobulungisa.

Ubulumko eBhayibhileni bubonakalisa hayi nje ubukrelekrele koko ukuhlonela uThixo. Ubulumko esibudingayo kukwazi indlela “yokubala imihla yethu” (Ndum. 90:12). Ukuba sinokubala imihla yethu, lo nto ithetha ukuba iintsuku zethu ziyaphela kwaye siyazi ukuba ziyaphela. Ukuphila ngobulumko kuthetha ukuphila uqonda ubufutshane bobomi okukhokelela kukholo nentobelo. Obu bulumko buzuzwa kuphela ngenguquko (Ndum. 90:8, 12) kunye nezipho zikaThixo zoxolelo, imfesane, nenceba (Ndum. 90:13, 14).

Eyona ngxaki isemqoka kuthi ayiphumi kwinto yokuba sidalwe sangabantu, koko kwisono kwakunye noko isono sikwenzileyo kwihlabathi lethu. Imiphumela yaso etshabalalisayo ibonwa ndawo yonke nakumntu wonke.

Enkosi kuYesu, noko kunjalo, siyenzelwe indlela phakathi kwengxubakaxaka yethu yobuntu (Yohane 1:29, Yohane 3:14–21). Kungenjalo, besingazokuba nathemba konke konke.

`Nokuba budlula ngokukhawuleza kangakanani na ubomi bethu, sithembiso sini esinaso kuYesu (Bona kuYohane 3:16.) Themba lini engesinalo ngaphandle kwaKhe?`