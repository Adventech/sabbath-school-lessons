---
title:  Uvavanyo LweNkosi
date:  20/02/2024
---

`Funda kwiNdumiso 81:7, 8; Ndumiso 95:7-11; neNdumiso 105:17-22. Uvavanyo olungcwele lubandakanya ntoni kwezi ndima?`

IMeribha yindawo apho uSirayeli walinga khona uThixo ngokucel’ umngeni ukuthembeka kwaKhe namandla okubonelela iintswelo zabo (Eksod. 17:1−7; Ndum. 95:8, 9). INdumiso 81 yenza ukubuyel’ emva okunomtsalane yaye utolika isiganeko esinye njengexesha apho uThixo waalinga khona uSirayeli (Ndum. 81:7). Kwaye, ngokungathobeli kwabo nokungathembi (Ndum. 81:11), abantu balutshona uvavanyo lukaThixo.

Ukusingisela kwiMeribha kudlulisa umyalezo ontlantlu-mbini. Okokuqala, abantu bakaThixo mabangaphindi iimpazamo zezizukulwana ezidlulileyo. Ndaweni yoko, mabathembe uThixo bahambe emendweni waKhe (Ndum. 81:13). Okwesibini, nangona balutshona uvavanyo, uThixo wabahlangula xa babesenkathazweni (Ndum. 81:7). Ubabalo lukaThixo kwixa elidlulileyo lunikezela ingqiniseko yobabalo lukaThixo kwizizukulwana ezitsha.

INdumiso 105 ibonisa ukuba izilingo zaziyindlela kaThixo yokuvavanya ukuthembela kukaYosefu kwiLizwi likaThixo ngekamva lakhe (Gen. 37:5−10, Ndum. 105:19). U-Tsarap wesiHebhere, “ukulinga,” kwindima 19 ubonakalisa imo “yokuhlambulula,” “ukucokisa,” okanye “ukuhlamba.” Ngoko ke, umgomo wokuvavanya kukaThixo ukholo lukaYosefu yayi kukususa nayiphi intandabuzo kwisithembiso sikaThixo nokuqinisa inkoloseko kaYosefu kwinkokhelo kaThixo.

Umgomo wengqeqesho engcwele kukomeleza abantwana bakaThixo nokubalungiselela ukufezekiswa kwesithembiso, njengoko kubonakalisiwe kumzekelo kaYosefu (Ndum. 105:20−22).

Noko kunjalo, ukubukula isiyalo sikaThixo kusisizekabani sokukhula inkani nokwenziwa lukhuni kwentliziyo eqinileyo yomntu.

“UThixo ufuna intobelo ekhawulezayo nengakrokriyo ngakumthetho waKhe; kodwa abantu basebuthongweni okanye balinyazwe ziinkohliso zikaSathana, ocebisa ngamathol’ okusithela nangamaqhinga, aze ongamele izazela zabo, esithi njengoko watshoyo kuEva emyezweni: ‘Anisayi kufa.’ Ukungathobeli akuyenzi lukhuni nje kuphela intliziyo nesazela salo unobutyala, koko iye idyobhe ukholo lwabanye. Oko bekukhangeleka kungalunganga kakhulu kuqala, kancinci kancinci kuphulukana nenkangeleko yako ngokuxhaphaka phambi kwabo, de ekugqibeleni bazibuze ukuba kusisono na kakade baze ngokungaqondi beyele kweso siphoso sinye.”—Ellen G. White, Testimonies for the Church, vol. 4, p. 146.

`Abe yintoni awakho amava ngendlela isono esiyenza lukhuni ngayo intliziyo? Kutheni le nto loo ngcinga kufuneka isiqhubele emnqamlezweni, apho khona sinokufumana amandla okuthobela?`