---
title:  UYehova Ligwiba Ngexesha Lobubi
date:  23/01/2024
---

`Funda kwiNdumiso 17:7-9, Ndumiso 31:1-3, neNdumiso 91:2-7. Wenza ntoni umdumisi ngamaxesha enkathazo?`

Umdumisi uqubisana neentlobo ezohlukeneyo zeenkathazo yaye, kuzo, ubhenela kuYehova, uligwiba kububi ngabunye. inkoloseko lukhetho lokuzithandela lokuvuma ubukhosi bukaThixo ebomini bomntu kuzo zonke iimeko. Ukuba inkoloseko ayisebenzi ebubini, ngoko ayinakusebenza na phi.

Ubungqina bomdumisi, “ ’ Ndiyakuthi kwiNkosi, ‘Hlathi lam, Mboniselo yam; Thixo wam, endikholose ngaye !’ ” (Ndum. 91:2), uvumbuluka kumava akhe adlulileyo noThixo kwaye ngoku asebenza ukomeleza ukholo kwixa elizayo. Umdumisi umbiza uThixo ngelithi Osenyangweni neNgangamsha (Ndum. 91:1, 2), ekhumbula ubukhulu obugqithisileyo boThixo wakhe.

Umdumisi ukwaxela ukhuseleko ubani anokulufumana kuThixo:  “isithe” (“ikhusi” okanye “ingontsi/ ingxonde yokuzimela”), “ithunzi”(Ndum. 91:1), “igwiba,”“ihlathi” (Ndum. 91:2), “amaphiko,” “ikhaka,” “ingweletshetshe” (Ndum. 91:4), “ikhaya” (Ndum. 91:9. Le mifanekiso imele iindawo ezikhuselekileyo kwinkcubeko yomdumisi. Umntu kufuneka acinge kuphela ngobushushu belanga obunganyamezelekiyo kweloo cala lelizwe  ukuze akwazi ukuxabisa isithunzi (okanye umthunzi) okanye akhumbule amaxesha eemfazwe kwimbali kaSirayeli ukuze axabise ukhuselo olubonelelwa yingweletshetshe okanye inqaba

`Funda kwiNdumiso 17:8 nakuMateyu 23:37. Mfanekiso mni osetyenziswe apha, kwaye utyhila ntoni?`

Esinye sezikweko ezikufutshane seso sisingisele ekuthini “phantsi kwesithunzi samaphiko akho” (Ndum. 17:8, Ndum. 57:1, Ndum. 63:7). Esi sikweko sixhokonxa intuthuzelo nengqiniseko ngokukrobisa kukhuseleko lwentaka engumama. UYehova ufaniswa nokhozi olugcina amantshontsho alo ngamaphiko alo (Eksod. 19:4, Dut. 32:11) kwakunye nesikhukukazi esiqokelelela amantshotsho aso phantsi kwamaphiko aso (Mat. 23:37).

`Sijamelana njani, ngoko, namaxesha okwehla kwentlekele, sibe singakwazi kulubona ukhuseleko lukaYehova? Kutheni le nto ezi zothuso zingathethi kuthi iNkosi ayikho kunye nathi?`