---
title:  UMkhuseli NoMhlanguli
date:  24/01/2024
---

`Funda 1 Korinte 10:1-4. UPawulos ulichaza njani ibali le Eksodus? Sifundo sini sakwamoya azama ukusifundisa ngaso?`

`Funda kwiNdumiso 114. Uhlangulo olu ngcwele lwabantu bakaSirayeli eYiputa luchazwe njani ngokombongo apha?`

Hayi ukudakancwa okubongayo kohlangulo olungummangaliso lukaThixo kubantwana baKhe kubukhoboka baseYiputa okudandalaziswe kwiNdumiso 114. Kuyo yonke iTestamente eNdala, nkqu nakweNtsha, uhlangulo lwaseYiputa lwalubonwa njengomfuziselo wamandla kaThixo okusindisa abantu baKhe. UPawulos kwezi ndima zikumaKorinte wenza kanye lo nto, umfuziselo wosindiso ngoYesu Kristu.

INdumiso 114 ikwabonisa uhlangulo olungcwele ngobungangamsha bukaThixo njengoMdali phezu kwamandla emvelo, nto leyo eyayiyindlela awasindisa ngayo abantu baKhe kwiEksodus. Ulwandle, umlambo iYordan, kwakunye neentaba neenduli ngokubongayo zimele amagunya emvelo nawobuntu echasa uSirayeli kwindlela yabo esingise kwiLizwe leDinga (Dut. 1:44, Yosh. 3:14−17). UThixo, ngoko, uyingangamsha phezu kwazo zonke.

Eneneni, kuninzi lwabantwana bakaThixo kuwo onke amaxesha nakwiindawo zonke, indlela esingisa kwiYerusalem yasezilwini ingqongwe ngumngcipheko. IiNdumiso zibakhuthaza ukuba bakhangele ngaphaya kweenduli bajonge kuMdali wezulu nehlabathi (Ndum. 121:1).

Umoya weNdumiso 114 unqakulwa kukuzolisa kukaYesu uqhwithelo lwaselwandle kunye nokuvakalisa kwaKhe ukuba ibandla alinanto limele kukuyoyika ngenxa yokuba uloyisile ihlabathi (Mat. 8:23−27, Yohane 16:33).

Izenzo zeNkosi isenzela abantu bayo zimele ukuxhokonxa ihlabathi lonke ukuba linkwantye phambi kwaKhe (Ndum. 114:7). Oku kunkwantya kufanele ukuqondwa njengokuvuma nokunqula kunokoyika (Ndum. 96:9, Ps. 99:1). UThixo esecaleni kwawo, amakholwa awananto amawayoyike.

`Ziintoni ezinye zeengozi zakwamoya esijamelene nazo njengamakholwa, kwaye singafunda njani ukungqiyama ngamandla eNkosi ukukhusela thina ekunikezeleni kwezi ngozi ziyinyani kuthi ngoku njengoko zazinjalo kumdumisi?`