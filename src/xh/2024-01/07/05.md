---
title:  Umbongo kuThixo Onobungangamsha Nonenceba
date:  14/02/2024
---

`Funda iNdumiso 113 neye-123. Zeziphi iinkalo ezimbini ezohlukeneyo zesimilo sikaThixo ezichazwe kwezi Ndumiso?`

IiNdumiso 113 neye-123 zombini zibonga ubungangamsha nenceba kaYehova. Ubungangamsha bukaYehova butyhilwe kubukhulu begama laKhe kwakunye nendawo ephakamileyo yetrone yaKhe, ephakamele zonke iintlanga nephakamele amazulu (Ndum. 113:4, 5; Ps. 123:1). “Ngubani na onjengoYehova, uThixo wethu” (Ndum. 113:5) yintetho yokholo yokuba akukho gunya ngaphakathi okanye ngaphandle ehlabathini elinokucel’ undikho kuThixo kaSirayeli.

Imimango ephakamileyo ekungenakusondelwa kuyo apho ahlala khona uYehova ibonakaliswe kwinto yokuba uYehova ekulungele “ukuzithoba” okanye “ukwehla ukuze aqondele phantsi ezulwini nasemhlabeni (bona kwiNdum. 113:6). Ukuhlala phezulu kukaThixo akumthinteli ekuboneni into eqhubeka apha ezantsi. Inceba kaYehova ibonakaliswa ekulungeleni kwaKhe okunetarhu ekubandakanyeni ehlabathini kwakunye nokusindisa abasweleyo namahlwempu kwiinkathazo zabo. Isandla saKhe esinesisa ngokuqinisekileyo asifihlakelanga kubakhonzi baKhe, nangani indawo yaKhe yokuhlala isemazulwini akude.

Ubukhulu nenkathalo kaThixo, ezingenakubonwa ngokupheleleyo kubukhulu bukaThixo, icaca gca kwizenzo zikaThixo zenceba nemfesane. Abasweleyo, amahlwemphu, nabacinezelekileyo banokungcamla kuqala amandla kaThixo anobungangamsha kwiinguqu eziphawulekayo anokuzenza egameni labo. UThixo otshatsheleyo ubonakalisa ubukhulu baKhe ngokusebenzisa amandla aKhe ukuphakamisa abadakumbileyo. Abantu bakhululekile ukuza kuYehova kuba ubukhulu bobungangamsha baKhe nokongama aziyiguquli into yokuba unguMdali noMxhasi wabo onobabalo kwanokuba abantu ngabakhonzi baKhe, abantwana baKhe abasenyongweni.

Unqulo, ngoko, lukhuthazwa, hayi nje kuphela bubuhle bukaThixo koko nakukulunga kwaKhe. Ukudumisa akubotshelelwa lixesha nendawo (Ndum. 113:2, 3). Ubukhulu nenceba kaThixo zibonakalaliswe ngcono kuYesu Kristu, owakulungelayo ukwehla ezulwini ukuze athotywe kangangokufa emnqamlezweni ukuze aphakamise uluntu oluwileyo (Fil. 2:6−8). Apha, emnqamlezweni, sinezizathu ezikhulu ezikhoyo zokunqula nokudumisa uThixo ngenxa yoko asenzele kona.

`Gxila emnqamlezweni nakoko kwenzekayo ngenxa yakho buqu. UYesu ukusindise entweni? Kutheni le nto kubaluleke ngeyona ndlela ukugcina umnqamlezo uphambili engqondweni yakho?`