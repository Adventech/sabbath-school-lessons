---
title:  Ungayilibali Yonke Impatho YaKhe Entle
date:  15/02/2024
---

`Funda kwiNdumiso 103. Izotywe njani inceba kaThixo apha?`

INdumiso 103 ibala iintsikelelo zikaYehova eziyintlaninge. Iintsikelelo ziquka “yonke impatho yakhe entle” (Ndum. 103:2) ngenxa yobomi obuyimpumelelo (Ndum. 103:3−6). Ezi ntsikelelo zisekelezelwe kwisimilo sikaThixo esinemfesane kwakunye nasekuthembekeni kwaKhe kumnqophiso waKhe noSirayeli (Ndum. 103:7−18). UYehova “uyabukhumbula” ubuthathaka bobuntu yaye unemfesane kubantu baKhe (bona kwiNdum. 103:13–17).

Ukukhumbula kungaphezulu kwesenzo nje sokuqiqa. Kuquka ukuzibophelela okubonakaliswa ngokwenza: uThixo uhlangula axhase abantu baKhe (Ndum. 103:3−13). Imifanekiso enamandla kwiNdumiso 103:11-16 ibonakalisa ubukhulu obungenamlinganiselo bobabalo lukaThixo, olunokuthelekiswa kuphela kubukhulu bezulu obungaphele ndawo (Isa. 55:9).

Mabasabele njani, ngoko, abantu kwimfesane kaThixo?

Okokuqala, ngokusikelela uYehova (Ndum. 103:1, 2).

Ukusikelela kuvamise ukuqondwa njengesenzo sokunikezela amaqithiqithi aphathekayo nawakwamoya phezu komntu (Gen. 49:25, Ndum. 5:12). Ngenxa yokuba uThixo enguMthombo wazo zonke iintsikelelo, abantu bangamsikelela njani uThixo? Ongephantsi onokusikelela ongentla ngohlobo lokumbulela okanye ukumdumisa  (1 Kumkani 8:66, Yobhi 29:13). UThixo usikelela abantu ngokudlulisela okulungileyo kubo, baze abantu basikelele uThixo ngokudumisa okulungileyo kuYe, ngokumhlonela ngenxa yesimilo saKhe esinobabalo.

Okwesibini, ngokukhumbula zonke iinzuzo zaKhe nomnqophiso waKhe (Ndum. 103:2, 18–22), kwanjengokuba uYehova eyikhumbula imeko ebuthathaka yobuntu kwakunye nomnqophiso waKhe nabantu baKhe (Ndum. 103:3–13). Ukukhumbula yinkalo ebalulekileyo yobudlelane obuphakathi koThixo nabantu baKhe. Kwanjengokuba uThixo ezikhumbula izithembiso zaKhe ebantwini, kwangokunjalo abantu banoxanduva lokukhumbula ukuthembeka kukaThixo baze basabele kuThixo ngothando nentobelo.

Kukho le ngcamango engqondweni, la mazwi aziwayo kaEllen G. White angqina twatse: “Bekungaba kuhle kuthi ukuchitha iyure yokwetyisa kusuku ngalunye sicamngca ngobomi bukaKristu. Kufuneka sibuthathe inqanaba ngalinye, size sivumele ingqiqo iqonde isiganeko ngasinye, ngokukodwa ezi ziqukumbelayo. Xa ngolo hlobo sigxila kumbingelelo waKhe omkhulu ngenxa yethu,  ingqiniseko yethu kuYe izakuzinga ngakumbi, uthando lwethu luhlaziywe, yaye siyakuzaliswa nzulu ngakumbi ngomoya waKhe. Ukuba singasindiswa kamva, masifunde isifundo sokuzohlwaya nokuzithoba ezinyaweni zomnqamlezo.”—The Desire of Ages, p. 83.