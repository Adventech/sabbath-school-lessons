---
title:  “Umzekelo” Wophumlo
date:  07/09/2021
---

Ngaphandle kwemizekelo esele siyiqwalasele, le ngcamango yeentlobo nemifuziselo inokusebenza nakwimbono yeBhayibhile yophumlo. Ukukubona oku, siya kwincwadi yamaHebhere kwiTestamente eNtsha.

`Funda: Hebhere 4:1–11. Libhekisa ekwenzeni ntoni idinga eliseleyo lokungena ekuphumleni kwaKhe? Amava kaIsrayeli ngexesha lemfuduko nokubhadula entlango anika iimbono ezithini ezongezekileyo kwingcamango yokungena ekuphumleni kukaThixo?`

Umxholo wozingiso nokunyaniseka ubaluleke kakhulu apha. Nangona uthetha ngeSabatha yosuku lwesixhenxe, eyona ndawo ezijonge kuyo ezi ndima (noko kwanduleleyo; bona amaHebhere 3:7–19) ngokwenene, lubizo kubantu bakaThixo ukuba bazingise elukholweni; ukuthi, bahlale bethembekile eNkosini nakwiindaba ezilungileyo.

Ezi ndawo zikhumbuza umfundi ukuba athabathe ngqongqo izifundo ezifundwe ekukhokeleni kukaThixo kwixesha elidlulileyo, “ukuze kungabikho namnye ubuya eyele kwakuloo mzekelo wokungathobeli” (Heb. 4:11, ESV). Qaphela, eli lithuba! UIsrayeli waziva iindaba ezilungileyo, iyaqhubeka indima, kodwa ilizwi alizange libenzele nto. Endaweni yokuba ukholo lwabo luqine ngokuthemba nokuthobela, banyula uvukelo (thelekisa namaHeb. 3:7–15), ngenxa yoko, abazange balufumane uphumlo uThixo awayebafunela lona.

AmaHebhere 4:3 alatha kulwalamano olwayamene kakhulu phakathi kokholo nokuphumla. Singangena ekuphumleni kwaKhe kuphela xa sikholwa sithemba Lowo wathembisa ukuphumla nonako ukwenza ngokwaso esi sithembiso, oko kukuthi ke, uYesu Kristu.

`Funda: Hebhere 4:3 kwakhona. Yayiyintoni eyona ngxaki inkulu naba bantu kubhekiswa kubo? Sithini isifundo esinokuzithabathela sona koku, thina “sizishunyayeziweyo iindaba ezilungileyo kwanjengabo” (Heb. 4:2)?`

Uluntu lokuqala lwamaKristu lwasamkela isityhilelo sikaThixo sangaphambili IsiThyilelo (esisibiza ngokuthi yi“Testamente eNdala”) lwakholwa ukuba uYesu Kristu wayeyiMvana kaThixo, umbingelelo wezono zalo. Ngokholo kulo mbingelelo, lwalufumana usindiso kuYesu nokuphumla esikunikwayo nathi kuYe.

`Ukuqonda ukuba kuthetha ukuthini ukusindiswa ngegazi likaYesu kungasinceda njani ukuba singene kuhlobo lokuphumla esinako kuYesu, sisazi ukuba sisindiswe ngobabalo kungengayo imisebenzi?`