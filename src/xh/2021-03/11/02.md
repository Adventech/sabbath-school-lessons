---
title:  Ukubhaptizelwa KuMoses
date:  05/09/2021
---

`Funda: 1 Korinte 10:1–11. UPawulos wayefuna ukugqithisela ntoni kubafundi bakhe baseKorinte xa ebhekisa kwi“mizekelo”?`

Isaci sesiGrike esisetyenziswe ku-1 Korinte 10:6 (sakwasetyenziswa ngokufanayo ku-1 Korinte 10:11), esiguqulwe ngo“mzekelo” kwiinguququlelo ezininzi zesiNgesi, ngutypos. EsiNgesini, igama type [uhlobo] lisekwe kwesi sibizo sesiGrike. Uhlobo (okanye umzekelo) awuzange ube luqobo lwenkqu ekwenziwe umzekelo wayo kodwa uluhlobo oluthile okanye into oluyimeleyo. Ingumfanekiso wenye into.

AmaHebhere 8:5 asinika umzekelo omhle wolu hlobo lolwalamano: “Bona [ababingeleli benkonzo yetempile yeTestamente eNdala] bathi bakhonze umzekelo nesithunzi sezinto zasemazulwini, kwanjengokuba uMoses wayehlatyelwe nguThixo, xa abeza kuwufeza umnquba; kuba wathi, ‘Khangela ukuba uzenze zonke izinto ngokomfuziselo owawuboniswayo entabeni.’

Le ndawo kwisiHebhere ibalula uqhagamshelano olutsolileyo phakathi kwezinto ezikhoyo zasezulwini nezasemhlabeni, ize icaphule kuEksodus 25:9, apho uThixo axelela uMoses ukuba akhe ingcwele yasentlango  “ngokomfuziselo” awubonileyo entabeni. Into ithi, ingcwele yasemhlabeni nazo zonke iinkonzo neenkqubo zayo, zaziyi“mifanekiso,” imifuziselo, yento eqhubeka ezulwini, kukho uYesu njengoMbingeleli wethu oMkhulu kwingcwele yasezulwini.

Xa sinoku engqondweni, singaba nako ukuqonda ngcono oko uPawulos wayekuthetha ku-1 Korinte 10. Kwezi ndima uPawulos ubuyela kwezinye iindima ezisisitshixo zamava abantu bakaThixo entlango kwindlela yabo esinga kwiZwe leDinga. Ukuthi “Oobawo” kubhekisa kumanyange awo maYuda awaphuma eYiputa, aphantsi kwelifu, aphumela elwandle, aba ngaloo ndlela wonke abhaptizelwe kubomi obutsha benkululeko ebukhobokeni.

UPawulos ubalula ezi ndawo zibalulekileyo zohambo lwasentlango njengohlobo okanye umzekelo, wokubhaptizwa komntu. Kumanyathelo okubeka ingxoxo kukaPawulos, ukuthetha ngo“kutya kwasemoyeni” kumele ukubhekisa kwimana (thelekisa noEks. 16:31–35). UIsrayeli wasela eliweni, uPawulos alifanisa noKristu (1 Kor. 10:4). Cinga ngoYesu, umzekelo, njenge“sonka sobomi” (Yohane 6:48) na“manzi aphilileyo” (Yohane 4:10), kwaye konke oku kuvakala kakuhle. Kungoko, oko sikubonayo apha kukusebenzisa kukaPawulos imbali yeTestamente eNdala njengomzekelo wokutyhila iinyaniso zasemoyeni ezinokusetyenziswa kumaKristu ngamanye namhlanje.

`Cinga emva ngamava amaIsrayeli kwi Eksodus. Zeziphi izifundo zasemoyeni esinokuzifunda kwi“mizekelo” yawo, kuko kokubini, okulungileyo nokubi, awasishiya nayo?`