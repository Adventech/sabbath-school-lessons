---
title:  Inkonzo Nemibingelelo
date:  06/09/2021
---

Uhlelo lwenkonzo nemibingelelo lweTestamente eNdala, njengoko lufunyanwa kuLevitikus, lunika imizekelo engaphezulu wento esiyibone izolo—imifuziselo yeTestamente eNdala isalatha kwiinyaniso zeTestamente eNtsha. Nangona abafundi beBhayibhile bexesha langoku bekholisa ukudlula ngaphaya kwazo ezi nkonzo, zona zineenyaniso zasemoyeni ezibalulekileyo ezinokuba lixabiso elikhulu kwabo bazifundayo.

`Funda: imiyalelo yomnikelo wesono kumIsrayeli ozingisileyo kuLevitikus 4:32–35. Yintoni esinokuyifunda kule nkonzo, nangona singenayo ingcwele okanye itempile enesibingelelo apho sinokunikela khona imibingelelo yezono zethu? Hlanganisa le nkonzo noYohane 1:29 no-1 Petros 1:18–21.`

Inkonzo ingumdlulisi omhle kakhulu wamaxabiso nolwazi, kwaye idinga ukuqondwa kule ndawo ikuyo. Ikholisa ukufuna ixesha eliqinisekileyo, indawo ekhethekileyo, nolandelelwano lwezenzo ezigqitywe kwangaphambili ukuze ibe nempumelelo. Ngokwenene, xa sifunda imiyalelo yeBhayibhile kwiTestamente eNdala ngokubhekiselele kumbingelelo, kuye kucace ukuba uThixo wanika iinkcukaca ezicacileyo ngoko kufuneka kubingelelwe, ixesha, indawo, nenkqubo yenkonzo emayilandelwe.

Embindini weenkonzo ezininzi, phofu, kwakukho igazi: ukuphalazwa nokutshizwa kwegazi. Ayintle le nto, phofu yayingafanele ukuba ibe ntle, kuba isebenza ngeyonanto imbi kwindalo yonke, isono.

Ithini kanye indawo eyayidlalwa ligazi, kutheni ukuze libekwe ezimpondweni zesibingelelo? Lo gama iinkonzo ezininzi ezayamane nengcwele zibonakala zikwimo yokunika imiyalelo (oko kukuthi, zinika imiyalelo ngendlela yokuzenza), azisoloko ziquka zonke iinkcazelo. Mhlawumbi kungokuba abantu babesele beyiqonda into eziyithethayo. Ngapha koko, amaIsrayeli ayekuqonda ukubaluleka kwegazi (Lev. 17:11).

Umzekelo othatyathwa kuLevitikus 4:32–35, phofu, unenkcazo ebalulekileyo kuLevitikus 4:35: “umbingeleli amcamagushele ngesono sakhe one ngaso; woxolelwa.” Ngoko ke, igazi lalisisitshixo kuyo yonke inkqubo yocamagushelo, indlela ababesithi ngayo aboni babe nako ukulunga noThixo ongcwele. Esikubonayo ngale mibingelelo, ngoko, luhlobo, umzekelo, wokufa nolungiselelo lukaKristu ngenxa yethu.

`Cinga ngendlela esinokuba sibi ngayo ngokwenene isono kangangokuba sathabatha umbingelelo, umbingelelo womntu, elinye ilungu lobuThixo, uYesu, ukuze sibe nokucanyagushelwa. Kumele ukusifundisa ntoni oku ngokuba kutheni kufuneka sixhomekeke kuphela kubabalo kungaze kube kwimisebenzi? Ngapha koko, yintoni ebesinokuyongeza koko uKristu sele esenzele kona?`