---
title:  Umsebenzi Ofeziweyo
date:  14/09/2021
---

Xa ithelekiswa naso nasiphi isixeko okanye idolophu kwaIsrayel, iNineve isisixeko esikhulu. Isisixeko “esikhulu kunene, esiluhambo lweentsuku ezintathu” (Yona 3:3, NKJV).

`Funda: Yona 3:1–10. Isabele ngelithini le ndawo ikhohlakeleyo? Zifundo zini esinokuzifumana kweli bali kwimizamo yethu yokungqina kwabanye?`

Ngexesha etyhutyha isixeko, uYona uvakalisa isigidimi sikaThixo: “ ‘Zisaya kuba ziintsuku ezimashumi mane, iNineve ibhukuqwe!’ ” (Yona 3:4). Isigidimi sichane uchwethe kanye. Nangona iinkcukacha zinganikwanga, kuyacaca ukuba isigidimi siwa ezindlebeni ezivayo, kwaye nabantu baseNineve (bebonke!) bayawakholelwa amazwi esiyalo sikaYona.

Ngokohlobo lwesiqhelo sakwimpuma ekufuphi, umthetho uvakaliswa ngukumkani waseNineve ukuze kubonakalaliswe ukuguquka kwentliziyo. Wonke umntu, kuquka izilwanyana, kufuneka ezilile akhale (indlela ezikhala ngayo izilwanyana, ayixeli indima). Ukumkani uyehla etroneni yakhe ahlale eluthulini lomhlaba, isenzo esingumfuziselo obaluleke kakhulu.

`Funda: Yona 3:6–9. Thelekisa nezi ndawo: Yeremiya 25:5, Hezekile 14:6, neIsiThyilelo 2:5. Zeziphi iziqalelo ezifumaneka kwintetho kakumkani, ezibonisa ukuba uyayiqonda ukuba ingantoni inguquko yenyaniso?`

Intshumayelo yayimfutshane, ingqalile, kodwa izele lulwazi ngoThixo olululo ngokubhekiselele kwinguquko. Ngexesha uYona wayeshumayela, uMoya Oyingcwele unokuba wayesebenza ngamandla ezintliziyweni zabantu baseNineve.

Abantu baseNineve abazange bazuze kuwo wonke amabali okukhokela kukaThixo ngothando awakuzuzayo amaIsrayeli, kodwa, bakwazi ukusabela kuYe ngendlela eyamkelayo. Wona ade athi, “Masizilahlele kwinceba kaThixo, kungekuko kokwethu esikwenzileyo! Masixhomekeke ngokupheleleyo kukulunga kwaKhe nobabalo lwaKhe.”

Okumangalisayo, uYona, lo ebexhamle ubabalo lukaThixo kuye buqu ngokwakhe, ubonakala ecinga ukuba ubabalo lukaThixo yinto enomkhethe kangangokuba ngabathile abafanele ukuba nethuba lokuphumla kulo.

`Kutheni le nto inguquko iyinxalenye ebaluleke kakhulu kumava omKristu? Kukuthini ukuguquka ngokwenene ezonweni zethu, ngokukodwa kwizono esiziphindaphindayo ukuzenza?`