---
title:  Ubaleke Wemka
date:  12/09/2021
---

UYona wayengumvangeli onempumelelo ngendlela emangalisayo. Nangona enjalo, wayengoyena unobunqumnqezi, phofu ke, ekuqaleni. Nokuba yintoni awayesenza yona uYona, ubizo lukaThixo lwabuphazamisa kakhulu ubomi bakhe. Endaweni yokuthwala idyokhwe kaThixo emagxeni wakhe azifumanele ngokwakhe ukuba idyokhwe yaKhe ilula nomthwalo ukhaphukhaphu (Mat. 11:30), uYona wagqiba ukuba azifumanele okwakhe “ukuphumla,” ngokuthi abaleke aye kwelinye icala kunelo uThixo wayembiza ukuba aye kulo.

`UYona wayethembe ukuba uya kulufumana phi uxolo nokuphumla kubizo lukaThixo? Kwamsebenzela kakuhle njani oko? Funda uYona 1.`

UYona uyemka esiya kwelinye icala elingelilo elo uThixo ebembizela kulo. Akemi nokuma ukuba abonisane noThixo, njengoko benjenjalo abanye abaprofeti beBhayibhile xa bebizwa ukuba babe ngabathunywa bakaThixo (bona, umzekelo, Eks. 4:13).

Okunika umdla ngokwaneleyo, eli asikuko okokuqala uYona ebizwa ukuba athethe noThixo, ngokokutsho ku-2 Kumkani 14:25. Kuleyo imeko, phofu, uYona ubonakala ekwenzile oko uYehova amthume kona. Akunjalo kodwa ngoku.

Kutheni?

Ezembali nezabaphanda ngogrumba amanxuwa zibonisa inkohlakalo yabaphathi bemini zama-Asiriya ababegqugqisa iMpuma eKufuphi [Near East] ngexesha lenkulungwane ye-8 b.c., ixesha elo uYona wayelungiselela kwaIsrayeli. Kwisithuba sama-75 eminyaka kamva, ukumkani wama-Asiriya uSenakeribhe wahlasela uYuda. ElakwaIsrayeli nelaseSamari ayesele ewile kwisithuba sama-25 seminyaka ngaphambili, kwaye kubonakala ukuba ukumkani uHezekiya wayesele ezimanye nabachasi bama-Asiriya.

Ngoku lalifikile ixesha lokuba ama-Asiriya aziphindezele. IBhayibhile (2 Kumkani 18, Isaya 36), iincwadi zembali yama-Asiriya, nekwakubhalwe kwiindongaa zebhotwe likaSenakeribhe eNineve, zonke zisixelela ngebali lenkohlakalo yokuwa kweLakishe, enye yezona nqaba zibalulekileyo nezikhuselekileyo zikaHezekiya kumda wangasezantsi. Komnye umbhalo, uSenakeribhe ubanga ukuba uthabathe ngaphezu kwamakhulu amabini amawaka amabanjwa kwizixeko ezinqatyisiweyo ezingama-46 athi wazitshabalalisa. Wathi ukumkani weAsiriya akuyithabatha iLakishe, amakhulu okanye amawaka amabanjwa angcuthwa; abaxhasi bakakumkani Hezekiya abangamafa-nankosi bahlinzwa bephila, baza abanye bathunyelwa eAsiriya bayokuba ngamakhoboka.

AmaAsiriya ayekhohlakele ngendlela engakholelekiyo, nangokwemigangatho yehlabathi ngelo xesha. Kanti uThixo uthuma uYona kanye kumbindi wobo bukumkani? Ingaba kuyamangalisa ukuba uYona angafuni ukuya?

`Ukubaleka kuThixo? Ingaba wakha wayenza loo nto ngaphambili? Ukuba kunjalo, yakusebenzela kakuhle kangakanani wena? Zeziphi izifundo ongaba wazifunda kuloo mpazamo?`