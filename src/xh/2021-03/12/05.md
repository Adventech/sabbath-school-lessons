---
title:  Umvangeli Onomsindo Nongonwabanga
date:  15/09/2021
---

Ngelishwa, ibali likaYona alipheli ngesahluko 3.

`Funda: Yona 4:1–11.Yintoni ingxaki kaYona? Sifundo sini esinokusifunda kwesi similo sakhe sinamakhwiniba?`

UYona 4 uqala ngomsindo kaYona ngakuThixo kuba umsebenzi abewuthunyiwe waba nempumelelo enkulu kakhulu. UYona ukhathazwa kukubonakala esisibhanxa. Simfumana uThixo ethabatha ixesha ebonisana nomprofeti waKhe, oziphethe okosana oluzidlikidlayo.

Apha sibona ubungqina bokuba abalandeli benene bakaThixo—nabaprofeti ngokwabo—kuninzi ukukhula nokoyisa ekusafuneka bekwenzile.

“Akuba uYona eyazile injongo kaThixo yokusisindisa isixeko esathi, nangona sasikhohlakele, sakhokelelwa ekubeni siguquke ngezirhwexayo nothuthu, wayemele ukuba ungowokuqala ukuvuya ngenxa yobabalo lukaThixo olumangalisayo; kodwa, endaweni yoko, wasuka wavumela ingqondo yakhe ukuba igxile phezu kokuba, kunokwenzeka ukuba yena abonwe njengomprofeti wobuxoki. Ngenxa yekhwele ngegama lakhe, walahlekwa ngumbono wexabiso elikhulu ngokungenawo umlinganiselo wemiphefumlo ekweso sixeko silusizi.”—Ellen G. White, Abaprofeti Nookumkani, iph. 271.

Umonde kaThixo ngomprofeti waKhe uyamangalisa. Ubonakala ezimesele ukumsebenzisa uYona, athi akubaleka uYona, uThixo athumele isaqhwithi nentlanzi ukuba zimbuyise obalekileyo. Nangoku ke, kwakhona, xa uYona esenza okuchaseneyo, uThixo uzama ukubonisana noYona nengqondo yakhe embi, esithi kuye:

“ ‘Uyalungisa na ukuthi oku, uvuthe ngumsindo?’ ” (Yona. 4:4).

`Funda: Luka 9:51–56. Le ngxelo ihambelana njani ngandlela ithile noko kwenzekayo kwibali likaYona?`

“ ‘Wenjenje uThixo ukulithanda kwakhe ihlabathi, ude wancama uNyana wakhe ekuphela kwamzeleyo, ukuze bonke abakholwayo kuye bangatshabalali, koko babe nobomi obungunaphakade’ ” (Yohane 3:16) okanye, ngokutsho kukaThixo kuYona 4:11: “Ndingabi nanceba na ke mna ngenxa yeNineve, loo mzi mkhulu, unabantu abangaphezu kwekhulu elinamanci mabini amawaka, abangakwaziyo ukunene kwabo kwikhohlo labo; kwanempahla enkulu eninzi?’ ” . Hay’ ubukhulu bombulelo esifanele ukuba nawo kuba, ekugqibeleni, nguThixo—ayisithi ngokwethu— uMgwebi weentliziyo neengqondo kwaneenjongo.

`Singakufunda njani ukuba nolu hlobo lwemfesane nomonde kwabanye njengoko anazo uThixo, mhlawumbi ukufunda ukubonakalalisa imfesane nomonde?`