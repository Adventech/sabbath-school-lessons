---
title:  Ukholo Luthelekiswa Nobuganga
date:  08/07/2021
---

`Ziintoni ezifanayo ozibonayo ekubhaduleni entlango nakubantu bakaThixo abaphila kanye phambi kokuBuya kwesiBini kukaYesu? (Bona: 1 Kor. 10:1–11.)`

Kuyo yonke imbali, abantu bakaThixo babejikeleza entlango njengoko babefuna iliZwe leDinga. Le ntlango ineembonakalo ezininzi. Ngoku, ikhangeleka njengethintela uqhagamshelwano, ingxolo yezigidimi ezingenayo efowunini, nokugquma okunzulu kolonwabo olungapheliyo. Izama ukusithengisela uncwadi lombulo, njengothando nokuthanda ubutyebi njengeziyimpendulo kwiingxaki zethu. Ukuba singaba namandla, sibe nobutsha, sibe nobutyebi obuthe chatha, sibe nobuhle obunomtsalane kwisondo—konke oko bekuya kuzanela zonke iingxaki zethu.

NjengamaIsrayeli, asiphumli ekufuneni kwethu uxolo, kwaye sikholisa ukulukhangela kwiindawo ezingalunganga.

`Asabela njani amaIsrayeli kwizigwebo zikaThixo kuNumeri 14:39–45?`

Ukusabela kukaIsrayeli kwizigwebo zikaThixo kwakukokona kulindelekileyo. “Sonile,” batsho. “ ‘Siya kunyuka siye kuloo ndawo ayithethileyo uYehova’ ” (Num. 14:40).

Ukuzinikela okungaphelelanga kufana nokugonya okwenziwe kakubi—akusebenzi. Namhlanje, oogqirha bacebisa ukujova ngeHepatitis B kanye emva kokuzalwa, zingaphelanga iiyure ezingama-24 zokuqala zobomi. Sisiqalo esihle eso. Sekunjalo, emva kolo jovo lokuqala, ukuba akulandelanga izikhuthazi ezibini okanye ezithathu eziye zenziwa ngexesha elililo nangomlinganiselo olungileyo, akusayi kubakho kukhuseleka kwiHepatitis B nakanjani.

Ukubuyela kukaIsrayeli ekuvukeleni, okuxelwe kwiindima zokugqibela zikaNumeri 14, kwaba nesiphumo sokufa nokudaniswa xa ngoku amaIsrayeli esala ukwamkela imiyalelo emitsha kaThixo athi, ngeenkani, enza uhlaselo engayiphethe ityeya yomnqophiso okanye ngaphandle kwenkokelo kaMoses.

Ubuganga [okanye ubugagu] buyindleko; ubuganga bukhokelela ekufeni. Amaxesha amaninzi, ubuganga bunikwa amandla kukoyika. Kuba sisoyika into ethile, siye senze izigqibo esithi kamva sizisole ngazo.

`Cinga ngexesha owawusenza izinto ngokholo nangexesha wawuzenza ngobuganga [ngobugagu]. Wawuyintoni umahluko obalulekileyo?`