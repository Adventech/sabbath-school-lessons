---
title:  Umthetheleli
date:  07/07/2021
---

`UThixo wamnika ithuba lantoni uMoses phambi kolu vukelo? Funda: Numeri 14:11, 12.`

UThixo uceba ukuba awatshabalalise amaIsrayeli aze enze uhlanga olutsha olu oluya kuba noMoses onguyise walo lonke.

`Waphendula okanye wasabela njani uMoses kolu vukelo luphandle, lwaye lungabhekise kuye kuphela kodwa nakuThixo? (Num. 14:13–19).`

Lixesha eli lokuba sikwazi ukumbona umntu onyanisekileyo kaThixo. Impendulo kaMoses, eyayigcinelwe ixesha, ilindele uMthetheli owayeza kuthi, ngaphezu kwe-1 400 leminyaka kamva, athandazele abafundi baKhe kwimbandezelo yabo (Yohane 17). Ngokwenene, koko kwenziwa nguMoses apha, abaninzi abafunda ngoThixo nabafundi beBhayibhile babone umzekelo woko kwenziwa nguKristu ngenxa yethu. Ityala labo, ityala lethu, alithandabuzeki. Noko kunjalo, uMose uyabongoza esithi, “ ‘ngokobukhulu benceba yaKho’ ” (Num. 14:19), nceda baxolele aba bantu. Ngoku, njengoko uYehova wenzayo ngelo xesha ngenxa yokuthethelela kukaMoses, wenza ngokunjalo ngeli xesha ukuxolela ngenxa kaYesu, owafayo ngenxa yethu wabuya wavuka nosithethelelayo.

Kungoko uMoses abongoza athi: “ ‘Buxolele, ndiyakukhunga, ubugwenxa baba bantu ngokobukhulu benceba yakho, njengoko ubuxoleleyo ubugwenxa baba bantu, uthabathele eYiputa wezisa apha’” (Num. 14:19). Ubabalo lulwa uvukelo nokungaphumli engcanjini. Uxolelo lunika ithuba leziqalelo ezitsha.

Kuko konke oku, kukho iindleko. Ubabalo alukwazi ukungabi nazindleko. Nangona abantu bexolelwe, basaya kujongana nesiphumo sovukelo lwabo, kwaye eso sizukulwana asisayi kungena eZweni leDinga (Num. 14:20–23).

Yena uThixo uya kubaxhasa eminye iminyaka engama-38 entlango. Uya kubondla. Uya kuthetha nabo esengcweleni. Uya kuba secaleni kwabo entlango. Sekunjalo, baya kufa size isizukulwana esitsha sithabathe apho bashiye khona size sikuzuze ukuphumla eliZweni leDinga.

Oku kuvakala ngathi kukugwetywa; kanti lubabalo lwenene. Besiya kuthini esi sizukulwana ukoyisa izixeko zaseKanan ezinamandla singekakufundi ukumthemba uThixo? Besingaba kukukhanya njani ezizweni xa sona ngokwaso besisa khubeka ebumnyameni?

`Zithini izifundo ezinzima ozifundileyo ngeziphumo zesono esixolelweyo?`