---
title:  Ukungonwabi Kukhokelela Kuvukelo
date:  06/07/2021
---

Ibali liqala kakuhle. Ekugqibeleni amaIsrayeli ade afika emideni yeKanan, kwaza kwathunywa iintlola ezili-12 ukuba ziye kulihlola ilizwe. Ingxelo yazo yayimangalisa.

`Funda: Ingxelo yeentlola kuNumeri 13:27–33. Awa phantsi kwesiphi isithuba amathemba amaIsrayeli?`

Nangona waya wangenelela uKalebhi, amazwi abathandabuzayo nabakrokrayo oyisa. UIsrayeli akaphumi ukuba ayokoyisa oko uThixo wayewathembise kona. Ngokungazinzi entliziyweni, anyula ukukhala nokukhalaza kunokuhamba ekhwaza uloyiso.

Xa singonwabanga entliziyweni, kunzima ukuhamba ngokholo. Ukungonwabi, phofu, akupheleli ekuchukumiseni iimvakalelo zethu. Oososayensi basixelela ukuba kukho umgca ohamba ungajiki wesenzo neziphumo phakathi kokuphumla okuncinane (okuquka ukungakwazi ukulala) nokukhetha okugwenxa, okuba neziphumo zokutyeba [ukukhuluphala] kakhulu, ukunqanqatheka, ukuxhalaba okukhulu okuhlangene nokungonwabi.

`Funda: Numeri 14:1–10. Yintoni eyalandelayo?`

Izinto zaya zibambi. Isicengo sikaKalebi esithi, “ ‘musani ukugwilika kuYehova’ ” (Num. 14:9c), asizange sithotyelwe, yasuka intlanganiso yonke yalungela ukuzixuluba ngamatye iinkokeli zayo. Ukungabi nakuphumla kukhokelela ekuvukeleni, lona uvukelo ekugqibeleni lukhokelela ekufeni.

“Iintlola ezingathembekanga zazithetha kakhulu ukusingela phantsi uKalebhi noYoshuwa, saza senyuka isikhalo sokuba baxulutywe. Isixuku esiphambeneyo sachola iingqanda zamatye ukuba abulawe loo madoda anyanisekileyo. Bagxalathelana ukuza ngaphambili benemikhwazo yempambano, kwaza kwathi ngequbuliso awa amatye, qithi qithi ukuphuma ezandleni, kwakho inzolo kubo bonke, bangcangcazela kukoyika. UThixo wayengenelele ukuza kunqanda icebo labo lokubulala. Ubuqaqawuli bobukho baKhe, njengokukhanya okudanyazelayo, kwawukhanyisa umnquba. Bonke abantu babona uphawu lukaYehova. Omkhulu kunabo wazityhila, akwaba sabakho namnye uqhubeka nenkcaso kubo. Iintlola ezazize nengxelo embi, zathi buthatha, zibethwa kukoyika, zathi, sezisebeza, zafuna iintente zazo.”—Ellen G. White, Amanyange Nabaprofeti, iph. 390.

Kanye ngelo xesha, ubuqaqawuli bukaYehova baziveza phambi kwabanu. Xa sifunda ibali kuNumeri 14, kubonakala ngokungathi umboniso wonke ube ugciniwe, kwaye ngoku sinikwa ithuba lokuba sibe nokuva incoko phakathi kukaThixo noMoses. UThixo uyaqonda ukuba nangona amatye ayefanele uMoses, noKalebhu noYoshuwa, ekugqibeleni uvukelo lubhekisa kuThixo yedwa.