---
title:  Ukungaphumli Entlango
date:  04/07/2021
---

UIsrayeli unokuba waziva engenaluphumlo nakonwaba xa babeshiya iSinayi besendleleni esinga eKanan. Kwaba ngaphezu komnyaka beyishiyile iYiputa (Num. 1:1). Babe kulungele ukungena eLizweni leDinga. Babe baliwe belungisiwe. Babeyibonile imimangaliso engakholelekiyo yothando lukwaThixo nemiqondiso ecacileyo yobukho bukaThixo. Noko kunjalo, bafika kwindawo yokuqala emva kokusuka kwabo eSinayi sebekhalaza.

`Funda: Numeri 11:1–15. Akhalazela ntoni amaIsrayeli?`

AmaIsrayeli abawela inyama, ikomkomere, ivatala, ilike, itswele nekonofile zaseYiputa. “ ‘Ngubani na oya kusinika inyama sidle. Sikhumbula iintlanzi esibe sizidla eYiputa ngelize, kwaneenkomkomere, neevatala, neelike, namatswele, nekonofile. Kungoku umphefumlo wethu womile; akukho nento, yile mana yodwa emehlweni ethu!’ ” (Num. 11:4–6). Anokuba ayenengxaki yokulibala okunomkhethe xa ayekhumbula ukuba ebulibala ubukhoboka nobunzima obungathethekiyo (thelekisa noEksodus 1).

Ayesondliwa ngemana kaThixo ngaphezu komnyaka; kodwa aziva engonwabanga efuna nto yimbi. NoMoses wachukumiseka. Ukuzama ukukhokela iqela labantu abangonwabanga akukho lula. Phofu ke, uMoses wazi ukuba makabhenele kubani. “ ‘Yini na ukuba umphathe kakubi umkhonzi wakho lo? Yini na ukuba ndingababalwa nguwe, usuke uwubeke umthwalo waba bantu bonke phezu kwam?’ ” (Num. 11:11).

`Usabela njani uThixo kwizikhalazo? Funda: Numeri 11:16–33.`

UThixo akasiso isithulu kwizidingo zethu xa siziva singonwabanga. Kwimeko kaIsrayeli, wabanika isagwityi ukwanelisa ukulambela kwabo inyama. Phofu yayingeyiyo eyona nyama awayeyifuna uIsrayeli. Xa singonwabanga singazinzanga sinomsindo, loo nto sinomsindo ngayo isisiqhushumbisi nje—asinguye unobangela wedabi. Silwa kuba kukho into enzulu esingayifumaniyo, nethi ichukumise isiseko solwalamano lwethu.

UIsrayeli wakuvukela ukukhokela kukaThixo, nto leyo ekufuneka sonke siyilumkele, nokuba ithini imeko esikuyo nesingqongileyo, kuba kulula ukwenza kunokuba sicinga.

`Kutheni le nto kulula ukukhumbula okudlulileyo njengokwakungcono kunokuba kwakunjalo ngokwenene?`