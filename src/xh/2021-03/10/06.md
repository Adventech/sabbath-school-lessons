---
title:  Umqondiso Wokuba SingabakaThixo
date:  02/09/2021
---

Ngexesha lemfazwe yehlabathi yesibini [World War II], iNgilane yayilindele uhlaselo olukufuphi lomkhosi wamaJamani. Kwenziwa amalungiselelo okusikhusela isiqithi esilikhaya kangangoko. Iinqaba ezongeziweyo zamiselwa ngaselunxwemeni. Iindlela, nazo, zaziza kulunika utshaba ezona ndlela zikhawulezileyo zokufeza iinjongo zazo, kwaza, ngenxa yoko, kwamiswa izithintelo kwiindawo ezibalulekileyo. Amagunya amaNgesi aya enza into engaqhelekanga. Ukuze alucothise aludide utshaba, imiqondiso yoololiwe yasuswa nemiqondiso yendlela yabekwa phantsi. Iimpawu ezikrolwe ematyeni okanye kwizakhiwo zazingenako ukuthotywa, kodwa zagqunywa ngesamente.

Imiqondiso ibalulekile. Isebenza njengezikhombisi nezikhokelo. Kule mihla yeGPS, sonke sineemaphu sikhangela ngemiqondiso.

`ISabatha ingumqondiso wantoni? Funda: Eksodus 31:13, 16, 17. Zeziphi iindlela esinokukusebenzisa ngazo kuthi oku kuthethwa apha, namhla, thina bantu bakholelwa ekubeni ngunaphakade komthetho kaThixo?`

Nangona la mazwi ayethethwa ngokukodwa kuIsrayeli wakudala, thina bangabakaKristu siyi“mbewu kaAbraham, neendlalifa ngokwedinga” (Gal. 3:29), kwaye iSabatha namhla isenguwo umqondiso phakathi kukaThixo nabantu baKhe. UEksodus 31 uyabonisa ukuba iSabatha ingumqondiso waphakade kaThixo (okanye ongunaphakade) womnqophiso (Eks. 31:16, 17). Lo ngumqondiso osinceda ukuba “simazi ” uMdali wethu, uMhlanguli wethu, naLowo usingcwalisayo. Kunje ngebhanile ethi iphakanyiswe zonke iintsuku ezisixhenxe yaye isebenza njengento yokusinceda ukuba sikhumbule, njengoko sikholisa ukulibala.

ISabatha kaThixo isisikhumbuzo esizingisileyo semvelaphi yethu, inkululeko yethu, apho siya kuphelela khona, noxanduva lwethu kwabalahlelwe ngaphandle nababukulwayo. Inyaniso yethi, iSabatha ibaluleke kakhulu kangangokuba endaweni yokuba thina siye kuyo, yiyo eza kuthi, ngazo zonke iiveki kungekho ishiywayo, isikhumbuzo saphakade sokuba singoobani na, ingubani owasenzayo, iyintoni asenzela yona, nokuba yintoni aya kusenzela yona ekugqibeleni xa esenza amazulu amatsha nomhlaba omtsha.

UThixo ongcwele umema abantu abakunye naYe emnqophisweni ukuba baqaphele isingqi esilawula oko kunentsingiselo ngokwenene—ulwalamano olusindisayo phakathi koMdali noMhlanguli kwakunye nendalo yaKhe ephumileyo endleleni. Ngazo zonke iiveki, ngamandla negunya elivela kuThixo, siyayalelwa ukuba singene ekuphumleni esikunikwe ngesisa kuKristu Yesu, “iMbangi noMgqibelelisi wokholo lwethu, owathi, ngenxa yovuyo olwalibekwe phambi kwakhe, wawunyamezela umnqamlezos” (Heb. 12:2).

`Ungakufunda njani ukuba namava anzulu kakhulu noThixo ngeSabatha?`