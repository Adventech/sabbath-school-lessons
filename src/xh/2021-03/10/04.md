---
title:  Owasemzini Emasangweni Akho
date:  31/08/2021
---

`Funda: Eksodus 19:6. Isixelela ntoni le ndima ngomgangatho kaIsrayeli wakudala?  (Bona naku-1 Pet. 2:9.)`

UIsrayeli wabizwa ukuba aphume eYiputa abe ngabantu bakaThixo bomnqophiso, uhlanga ebekuya kuthi ngalo, xa beye bahlala bathembeka, iindaba ezilungileyo zisasazwe emhlabeni. Ngaphandle kwentandabuzo, babengabantu awayejonge kubo uThixo ngenkathalo nolangazelelo olulodwa, ebanike amalungelo awodwa, kwangelo xesha linye, benikwe umthwalo owodwa.

`Funda: Eksodus 23:12.Yintoni enye eqhubekayo apha? Isifundisa ntoni le ndima ngendlela uThixo ababona ngayo abanye abantu ngaphandle kwamaIsrayeli ngokwawo?`

Ukuba yinto yehlabathi lonke kweSabatha yinto abantu abaninzi abayiphosayo. Phofu, eyona mpazamo ixhaphakileyo yeyokuba yayiyeyamaYuda kuphela, impazamo etyhilekayo kwizahluko ezibini zokuqala zeGenesis. Ngapha koko, uThixo wabadala bonke abantu; ngoko ke, bonke abantu kufuneka bakhumbule umhla weSabatha.

Nangona kufuneka sisoloko sikugcinile engqondweni oko kumelwe yiSabatha kuthi, kukwafuneka sikhumbule, kanjalo, ukuba imele ukusixelela ntoni ngabanye, nabo. Ngandlela ithile, ukuphumla kwethu nokwalamana kwethu noMdali noMhlanguli wethu kuya kusenza sikubone kuzenzekela ngokwako ukukhangela abanye ngamehlo amatsha sibabone bengabantu abadalwe nguThixo njengoko sidaliwe nathi, abathandwa nguThixo omnye osithandayo nathi nowabafelayo njengoko wafela nathi. Njengoko sesibonile (Eks. 20:10, Dut. 5:14), izicaka, abasemzini, nezilwanyana kufuneka konke kunikwe uphumlo lweSabatha.

Ukuze nabasemzini abaphakathi kwamasango akho, ukutsho nabo bangekabi nabo ubudlelane namadinga omnqophiso anikwa uIsrayeli-ukuthi nabo bonwabele uphumlo lweSabatha, kuthetha okukhulu. Abantu, nezilwanyana, akufuneki baxhatshazwe, baphathwe dlakadlaka, baqhathwe. Zonke iiveki, amaHebhere (kunye nathi) kufuneka sikhumbule ngamandla ukuba sifana ngantoni nabanye abantu, nokuba sonwabela iintsikelelo namalungelo abangawaxhamliyo, kufuneka sikhumbule ukuba siseyinxalenye yosapho loluntu, ngoko ke, simele sibaphathe abanye ngentlonipho nesidima.

`Ukugcina kwakho iSabatha, mhlawumbi, kungayintsikelelo njani kwabo bangayigciniyo iSabatha? Oko kukuthi, ungayisebenzisa njani iSabatha njengobungqina kwabanye?`