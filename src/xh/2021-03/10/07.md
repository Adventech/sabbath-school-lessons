---
title:  Ukujula Nomcabango
date:  03/09/2021
---

“Iveki yonke kufuneka sibe neSabatha engqondweni sibe silungiselela ukuba siyigcine ngcwele ngokomthetho. Akufuneki siyigcine nje iSabatha ngokutsho komthetho.”—Ellen G. White, Testimonies for the Church, vol. 6, iph. 353.

“Izulu lonke ligcina iSabatha, kodwa hayi ngokulova nokungenzi nto. Ngale mini, onke amandla omphefumlo kufuneka aphaphame, kuba kanti asizokuhlangana noThixo noKristu uMsindisi wethu na? Sinako ukumbona ngokholo. Ulangazelela ukuhlaziya asikelele yonke imiphefumlo.” —iph. 362.

“Okufunwa kuThixo kukhulu kakhulu ngeSabatha nangaphezu kweminye imihla. Abantu baKhe baye bashiye iindawo abasebenza kuzo ngokwesiqhelo, bachithe ixesha becamngca, benqula. Bacela kuYe iintsikelelo ezininzi ngeSabatha kuneminye imihla. Babawela ezona zikhethekileyo iintsikelelo. UThixo akalindeli ukuba iSabatha idlule aze andule ukubanika ezi zicelo. Umsebenzi wezulu awuze ume, nabantu akufuneki baphumle ekwenzeni okulungileyo. ISabatha ayimele ukuba ibe lixesha lokungenzi nto. Umthetho walela umsebenzi wehlabathi ngemini yeNkosi yokuphumla; umsebenzi wengeniselo kufuneka ume; akukho msebenzi wokuzuza ubumnandi behlabathi okanye ingeniso ufanelwe ukwenziwa ngokusemthethweni ngaloo mini; kodwa, njengoko uThixo wawuyeka umsebenzi waKhe wokudala, waphumla ngeSabatha wayisikelela, ngokunjalo umntu kufuneka awushiye umsebenzi wobomi bemihla ngemihla, azinikele ezo yure zingcwele ekuphumleni okunempilo, ekunquleni, nakwizenzo ezingcwele. Umsebenzi kaKristu ekuphiliseni abagulayo wawuhambelana ngokugqibeleleyo nomthetho. Wawuyinika intlonipho iSabatha.”—Ellen G. White, Ulangazelelo Lwamaphakade, iph. 207.

**Imibuzo Yokuxoxwa**

`Ukukhathalela okusingqongileyo kusuke kwazaliswa kakhulu ziingxoxo zopolitiko kumazwe amaninzi. Thina njengama-Adventists singenza njani ukuba sibe ngamagosa alungileyo endalo ngaphandle kokungena kwiingxoxo zopolitiko?`

`Umsebenzi uqala engqondweni. Singayikhuthaza njani imo yengqondo yokuba luncedo kwabo basingqongileyo (iintsapho zethu, amabandla, noluntu esihleli nalo) ngomoya wemvakalelo? ISabatha isinika njani ithuba lokuba sikwazi ukwenza loo nto kanye?`

`Zonke iiSabatha siyakhunjuzwa ukuba uluntu lwadalwa nguThixo. Oko kusenza ukuba sibabone abantu ngamehlo kaThixo. Imele ukusinceda njani iSabatha ukuba sikhumbule ukuba ubuhlanga, ubuzwe, nomgangatho womnotho, kunye nokwahlukana ngesini zizinto ezingangeni ndawo xa kufikwa ekwenziweni kwethu ngokomfanekiselo kaThixo nakwilungelo lokuzuza uthando lwaKhe?`