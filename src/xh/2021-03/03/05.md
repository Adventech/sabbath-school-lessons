---
title:  Ukuhanahanisa
date:  14/07/2021
---

Umhanahanisi ngumntu ophila umdlalo, ofuna ukubonakala engathi ungumntu angenguye. Isaci esi sisetyenziswe kasixhenxe kuMateyu 23 kwintetho apho uYesu ahlazisa esidlangalaleni ababhali nabaFarisi, owona mongo wobukhokeli kwinkolo yamaYuda (Mat. 23:13, 14, 15, 23, 25, 27, 29). IiVangeli zimbonisa uYesu enika ubabalo noxolelo kubakrexezi, ababuthi berhafu, amahenyukazi, nakubabulali, kodwa wabonisa imfesane encinane kubahanahanisi (bona kwezi ndawo ziliqela: Mat. 6:2, 5, 16; Mat. 7:5; Mat. 15:7–9; Mat. 22:18).

`Funda: Mateyu 23:1–13 udwelise iimpawu ezine eziphambili zomhanahanisi oxelwe nguYesu.`

UYesu uhlanganisa iimpawu ezine nababhali nabaFarisi. Kuluhlu lobuYuda benkulungwane yokuqala a.d., abaFarisi babemele ilungelo elingqongqo lenkolo. Babenomdla emthethweni obhaliweyo nothethwayo becinezela inkonzo yobunyulu. Kwelinye icala lomgca kwakukho abaSadusi, icala leenkokeli ezazizityebi, ezaziye zihlanganiswe nodidi lwababingeleli oluphezulu. Babethabathe kakhulu inkcubeko yesiGrike (ukuthi, babethetha isiGrike), besonwabela ubuciko bengqondo yesiGrike ekekelele emgwebeni okanye kubomi emva kokufa. Singabachaza njengabaxhasa inkululeko yenkolo. Omabini la maqela ayenobutyala bobuhanahanisi.

NgokukaYesu, singabahanahanisi ngokufanayo, xa siyenza inkolo ibenzima kakhulu kwabanye singasebenzisi imigangatho eminye kuthi, xa sifuna ukuba abanye bancome ukuthanda kwethu inkolo, naxa sifuna imbeko nokuhlonitshwa, phofu okufanele kuphela uBawo wethu osemazulwini.

Nokuba abukhali kangakanani echane ucwethe amazwi waKhe, ukuhlangana kukaYesu nabo waya wababiza ngokuba bangabahanahanisi kona kwakuzele luthando nenkathalo nakwaba bahanahanisi.

“Usizi olungcwele lwabonakala ebusweni boNyana kaThixo xa wayephosa amehlo etempileni ajike awaphose kwabo bamphulaphuleyo. Ngelizwi elibindekileyo yintlungu esentliziyweni, neenyembezi ezikrakra, wathi, ‘Yerusalem, Yerusalem, wena ubabulalayo abaprofeti, ubagibisele ngamatye abo bathunywe kuwe, kufuthi kangakanani na ndithande ukubabuthela ndawonye abantwana bakho, ngohlobo esithi isikhukukazi siwabuthele ndawonye amathole aso ngaphantsi kwamaphiko, anavuma!’”—Ellen G. White, Ulangazelelo Lwamaphakade, iph. 620.

`Kungani ukuba kungadingi ukuba ube yinkokeli yenkolo ukuze ube nobutyala bohlobo lohanahaniso uYesu awaluhlaselayo apha? Singakufunda njani ukulubona uhanahaniso olunjalo kuthi xa lukhona, saye singalususa njani?`