---
title:  Amabhongo
date:  13/07/2021
---

Ukufunda iveki yokugqibela yolungiselelo lukaYesu emhlabeni kukholisa ukuba yintsusa yenkuthazo nempembelelo. Ikwanika umfanekiso wendlela ukungonwabi namabhongo athi abaqhubele abantu ekwenzeni nasekuthetheni izinto ezingacingwanga kakuhle.

`Funda: Luka 22:14–30 ucinge ngemvakalelo kaYesu xa esiva abafundi baKhe bexoxa, ngeli xesha lesi sidlo sizukileyo, ngokuba ngubani phakathi kwabo onokuba ngoyena mkhulu (Luka 22:24). Yintoni eyenze ukuba abafundi baphume ecaleni kwesi siganeko sibaluleke kangaka baxakeke kukucinga ngobukhulu bomntu?`

Asikholisi ngokuxoxa nabanye ngokuba ngubani oyena mkhulu enkonzweni yethu, ekhaya, apho sisebenza khona. Singacinga kakhulu ngalo mba, kodwa xa sithetha phandle, ngubani othetha esidlangalaleni ngawo?

Wawungaqali ukuphakanyiswa lo mbuzo phakathi kwabalandeli bakaYesu. UMateyu 18:1 abafundi bezisa lo mbuzo kuYesu phofu bewubeke ngobuchule obukhulu: “ ‘Ngubani na ke omkhulu kunabanye, ebukumkanini bamazulu?’ ”. Impendulo kaYesu iquka isifundo ngomzekeliso. Akuba ebize umntwana, wammisa umntwana phakathi kweqela. Bawathi gqa amehlo; bafing’ iintshiyi. Isenzo sikaYesu kufuneka sicacisiwe, kwaye kuMateyu 18:3 iNkosi iyayinika naloo nkcazo: “ ‘Inene, ndithi kuni, Ukuba anithanga niguquke, nibe njengabantwana aba, aniyi kukha ningene ebukumkanini bamazulu’ ”.

Inguquko isisiseko ekufumaneni uphumlo lwenene kuYesu. Siye siqonde ukuba sidinga uncedo olungekho ngaphakahi kwethu. Siye sikhawuleze ukuqonda ukuba asingeke sixhomekeke kuthi kodwa sidinga ukuxhomekeka kuYesu. Siye sixhamle utshintsho kwizinto esizixabisileyo namabhongo ethu. UYesu wathi kubafundi baKhe: Ndithembeni nixhomekeke kum njengalo mntwana. Ubukhulu benene kukuncama amalungelo wenu namkele amagugu obukumkani.

Ngelishwa, kubonakala ngathi abafundi babengekasifundi esi sifundo ngexesha uYesu wayesidla umthendeleko wokugqibela kunye nabo. Ukubangisana nokulwa konakalisa umzuzu wesidlo esasingasokuze siphindwe.

Konke oku, nasemva kweminyaka benoYesu, belungiselela noYesu, besiva befunda ezinyaweni zaKhe? Umzekelo obuhlungu wendlela esoloko yonakele ngayo intliziyo yomntu! Kwicala elihle noko, cinga ngobunyaniso bobabalo lweNkosi oluhlala luhleli, olwathi, naxa seyikho ingxoxo ebuhlungu phakathi kwabalandeli baKhe, lwamgcina uYesu engabancami.

`Yintoni eyenza ukuba ukuqwalasela kuYesu emnqamlezweni kube lichiza kumnqweno wokuziphakamisa, esithi, sonke njengezidalwa eziwileyo, sibe ngamaxhoba kuwo?`