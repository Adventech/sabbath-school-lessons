---
title:  Ukujula Nomcabango
date:  16/07/2021
---

“Akunakubakho ukukhula okanye ukuthwala iziqhamo ebomini obuzinze kumna. Ukuba umamkele uKristu njengoMsindisi wakho, kufuneka ulibale ngawe, uzame ukunceda abanye. Thetha ngothando lukaKristu, xela ngokulunga kwaKhe. Yenza konke okuzibabazayo. Yiba nomthwalo wemiphefumlo entliziyweni yakho, ngako konke onako emandleni akho uzame ukusindisa abalahlekileyo. Xa usamkela uMoya kaKristu—uMoya wothando olungenamona nolusebenzela abanye—uya kukhula uthwale isiqhamo. Okuhle kukaMoya kuya kuvuthwa esimilweni sakho. Ukholo lwakho luya kwanda, ingqiqo yakho ibe nzulu, uthando lwakho lwenziwe lugqibelele. Uya kubonakalalisa ngakumbi nangakumbi ukufana noKristu kuko konke okunyulu, okunesidima, nokuthandekayo.”—Ellen G. White, Christ’s Object Lessons, amaph. 67, 68.

Ekusombululeni imiba phakathi kwamalungu ebandla, “ingxoxo iye itsale iiyure phakathi kwababambeneyo, kunganeli ukuchithwa ixesha labo kuphela, kodwa abakhonzi bakaThixo banyanzeleka ukuba babaphulaphule, lo gama iintliziyo zabo bobabini zingathobozwa lubabalo. Ukuba bekungabekwa bucala ikratshi nokufuna okukokwakhe umntu, imizuzu emihlanu ibingazisombulula iingxaki ezininzi.” — Ellen G. White, Early Writings, iph. 119.

**Imibuzo Yokuxoxwa**

`Eklasini, cingani ngeendlela eziphathekayo zokoyisa umona. Ningenza njani ukuze elowo abe nokunika ingxelo ukuze ezi ngcamango zibe nokwenzeka ngokwenene?`

`Amabhongo awakho mabi wona ngokwayo. Kanti ke, singazilindela njani, sibe nombono wezinto ezinkulu ezivela kuThixo singakhange sibanjiswe ngumgibe wokubhuqwa ngamabhongo okanye ngumnqweno?`

`Abaninzi kuthi babonakala benamabhongo, nokuba bangabahanahanisi, bebawa, okanye benomona ngaphandle. Sikwazi kakhulu  ukunika umfanekiso wobubele okanye imbonakalo yokulunga ngaphandle. Kanti kunjalo, njengeengcambu ezinkulu zomthi iaspen, zonke iimpawu ezingalunganga zilele ncwaba zilindile ngaphantsi komhlaba. Ikhangeleka njani inguqulelo yesimilo esikhokelwa nguMoya xa siphilwa? Singayoyisa njani ingcambu yokungabi nako ukuphumla size sizuze ukuphumla kwenyaniso kuYesu?`

`Gxilani kwimpendulo yenu yombuzo wokugqibela wangoLwesine ongokubaluleka kokuBuya kwesiBini. Ngapha koko, ngaphandle kwako, themba lini esinalo? Ngaphandle kwalo, bekungasenzela ntoni ukufika kukaKristu kokuqala, xa sisazi ukuba abafileyo baya kulala kude kube luvuko, nalo oluya kwenzeka kuphela ekuBuyeni kwesiBini?`