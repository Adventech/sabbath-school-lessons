---
title:  Ukunyothula Ukungaphumli
date:  15/07/2021
---

`Funda: Yohane 14:1–6. Phakathi kokungabi nakonwaba kwethu, yintoni esinokuyenza ukuze iintliziyo zethu zingaziva zingenakonwaba? Siyintoni isitshixo sokoyisa ukwahlukana, umona, amabhongo, ukuhanahanisa, size, ngokwenene, sifumane ukonwaba?`

Ukoyisa ukungabi nakuphumla kukholisa ukuqala ngoYesu. NguYe indlela, inyaniso, nobomi. Uyayazi indlela xa sibhadula singenazinjongo kwintlango yelizwe lethu elizaliswe zizixhobo zonxibelelwano; njengoMniki-mthetho Yena ngokwaKhe eyinyaniso ethe yaba ngumntu uya kusikhokelela kuyo yonke inyaniso (Yohane 16:13). Xa sisiva buhlungu, sidiniwe, siphelile, sigula, sikwaphelelwe lithemba, Yena ububomi—bungebubo nabuphina ubomi. Kanti ke, usithembise ubomi obugqithisileyo (Yohane 10:10). Oku kuhlanganisa ikhaya lethu likanaphakade nobumi obungunaphakade, kanti ke kukwaquka indlela eyahlukileyo yokuphila ubomi obunexabiso kwalapha. UMdali ngokuqinisekileyo unako ukunika ngokugqithisileyo ngaphezu komlinganiselo, nangoku.

Ukuthi “intliziyo yenu mayingakhathazeki” sisimemo sokuphila ngokulindela. Xa siziva siphantsi, unako ukusibeka kumhlaba ophakamileyo. Xa sisilwa nobumnyama kunye nesono, nguYe ongazange anele nje ukuqala, kodwa oya kuwugqiba umsebenzi waKhe olungileyo ngaphakathi kwethu (Fil. 1:6).

Akukhathaleki nokuba izinto zimbi kangakanani apha (zinako kakade) masikhangele kwisithembiso esisinikiweyo kuYesu. Usilungiselela “indawo”, apho intlungu yethu, ukungabi nakuphumla, nokubulaleka kuya kubhangiswa ngonaphakade. Lilo elo ithemba esilinikiweyo kuKristu Yesu, kwaye linikwa thina sonke, nokuba singobani, siphuma phi, nokuba baye bumdaka kangakanani ubomi bethu ngelo xesha, nokuba bunjani ngoku.

Undoqo, phofu, ngowokuba thina size kuThixo sisenjalo kubuthakathaka bethu, kwintlungu yethu, ekwaphukeni kwethu, nakwimeko yokuwa kwethu jikelele, sisazi ukuba uyasamkela ngoku zikho zinjalo ezo zinto. Lungaloo nto ke ubabalo, nokuba kutheni kufuneka sikholwe ukuba silunikiwe xa silufuna ngokholo.

`Funda: Yeremiya 3:22.Yintoni athi uThixo masiyenze, kwaye emva koko, yintoni aza kuyenza Yena ukusiphendula?`

`Cinga ngamazwi kaYesu: “ ‘Ndiya kubuya ndize ndinamkelele kum ngokwaM; ukuze apho ndikhona mna, nibe khona nani’ ” (Yohane 14:3). Kufanele ukusixelela ntoni oku ngokuba sembindini nokubaluleka kwesithembiso sokuBuya kwesiBini? Ngendlela eyodwa kuthi ma-Adventist (ngendlela esikwazi ngayo ukufa), kutheni le nto sixabiseke kakhulu kangaka isithembiso sokuBuya kwesiBini?`