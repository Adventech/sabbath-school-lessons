---
title:  “ ‘Kuba Idyokhwe Yam Imnandi’ ”
date:  28/07/2021
---

Siye saphawula ukuba ukusebenzisa kukaMateyu “idyokhwe” kule ndawo kuhambelana nokusetyenziswa kwesi saci kwisiYuda kwakunye nezinye iindima zeTestamente eNtsha kubhekiswa kwindlela engeyiyo yokwazi umthetho.

`Isaci sesiGrike esiguqulwe sangu“lula” esiNgesini kuMateyu 11:30 linako ukuguqulwa ngo“ulungile, mnandi, ukuba nomsebenzi, ukuba nobubele.” Abantu abaninzi abasijikelezileyo bawuthabatha umthetho kaThixo njengocinezelayo, ekunzima ukuba uthotyelwe, maxa wambi, awuhambi mgceni. Singabanceda njani ukuba bafumane ubuhle bomthetho sibakhuthaze ukuba bamthande uMniki-mthetho?`

Abazali basoloko bewukhumbula umzuzu xa abantwana babo bethabatha amanyathelo okuqala. Inyathelo lokuqala elibathazayo lilandelwa lelesibini elisondeleyo, kube lelesithathu—ngelo xesha sukuba umntwana eza kukhubeka awe. Kubakho neenyembezi nokugruzuka, kodwa ngako nje ukuba umntwana ayive inkululeko yokuhamba, uya kuphakama azame kwakhona. Hamba, yiwa, phakama, hamba, yiwa, phakama. Ukulandelelana kuyaphindaphinda amaxesha amaninzi phambi kokuba umntwana ahambe ngokuqinileyo. Kanti ke, phakathi kokukhubeka nokuwa, kukho ubuso obuncinane obuzidlayo obukhwaza ngoloyiso: Tata, mama, ndiyakwazi ukuhamba!

Ukuhamba noYesu kusenokungasoloko kulula, kodwa kusoloko kulungile kwaye kuyinto elungileyo yokwenziwa. Singakhubeka; singade siwe; kanti, sinako ukuphakama siqhubeke sihamba naYe ecaleni kwethu.

`KumaGalati 5:1, uPawulos wabhala wathi: “Yimani ngoko enkululekweni, athe uKristu wasikhululela kuyo; nize ningabuyi nibanjwe yidyokhwe yobukhoboka.” Kuthetha ukuthini oko? Usikhulule njani uKristu? Uyintoni umahluko phakathi kwedyokhwe athi masiyithwale ne“dyokhwe yobukhoboka” asilumkisa ngayo uPawulos?`

Singaqiniseka ukuba, nokuba wayethetha ntoni uPawulos nge“dyokhwe yobukhoboka,” wayengabhekisi ekuthobeleni umthetho kaThixo, imiThetho eliShumi. Ukuchasana noko, kungokuthobela, ngokholo, ukuqonda ukuba usindiso lwethu lukhuselekile, lungasekwanga emthethweni kodwa kubulungisa bukaKristu obusigqumileyo, ukuze sibe nokuphumla nenkululeko yenene.

`Kutheni le nto ukuphila ubomi bokuthobela imithetho kaThixo buzaliswe kakhulu luphumlo [okanye kukonwaba] kunobo esithi kubo singawuthobeli loo mthetho?`