---
title:  Umyalelo Wokuphumla
date:  23/08/2021
---

Indalo inokuba “yayintle kakhulu,” kodwa yona yayingekapheleli. Indalo iphela ngokuphumla kukaThixo nentsikelelo ekhethekileyo yomhla wesixhenxe, iSabatha. “Wawusikelela uThixo umhla wesixhenxe, wawungcwalisa; ngokuba waphumla ngawo kuwo wonke umsebenzi wakhe awawudalayo uThixo, wawenza” (Gen. 2:3).

ISabatha iyinxalenye ehamba nendalo kaThixo. Inyaniso yeyokuba, iyincopho yeNdalo. UThixo wenza ukuphumla adale indawo yokuhlangana apho uluntu (ngokwaloo mihla, umongo wosapho luka-Adam noEva) lwalunokuyeka olukwenza imihla yonke luphumle ndawonye noMdali walo.

Ngelishwa, isono sangena kulo mhlaba sayiguqula yonke into. Kwaphela unxibelelwano olutsolileyo ngqo noThixo. Endaweni yoko, ukuzala okubuhlungu, umsebenzi onzima, ulwalamano oluethe-ethe nolungasebenzi kakuhle, nazo zonke ezinye izinto kwingoma yezikhalo esiyazi kakuhle sonke esithi bubomi kulo mhlaba uwileyo. Kusenjalo, naphakathi kwako konke oku, iSabatha kaThixo isahleli, umfuziselo onyamezeleyo wokudalwa kwethu nokwalithemba nesithembiso sokudalwa kwethu ngokutsha. Xa babekudinga ukuphumla kweSabatha ngelo xesha laphambi kokuba kungene isono, kubekaphi ngoku emva kwako?

Kwiminyaka emininzi emva koko, xa uThixo ekhulula abantwana baKhe ebukhobokeni baseYiputa, usikhumbuza kwakhona ngalo mhla ukhethekileyo.

`Funda: Eksodus 20:8–11. Kusifundisa ntoni oku ngokubaluleka kweSabatha njengoko ihambelana neNdalo?`

Ngalo myalelo, uThixo uyasibiza ukuba sizikhumbule iziqalelo zethu. Ngokuchasene noko abaninzi bakukholelwayo, asizizo iziphumo zikasambhaqa wamandla abandayo, engakhathali, nangaboniyo. Kwelinye icala, thina sizizidalwa ezenziwe ngokomfanekiselo kaThixo. Sadalelwa ukuba sabelane ngolwalamano noThixo. Akuthethi nto nokuba amaIsrayeli ayephethwe njengamakhoboka anexabiso eliphantsi. KwiSabatha nganye, ngendlela eyodwa, ayebizelwe ukuba akhumbule ukuba angobani ngokwenene, izidalwa ezenziwe ngokomfanekiselo kaThixo ngokwaKhe.

“Kususela ukuba iSabatha isisikhumbuzo somsebenzi wokudala, ingumqondiso wothando namandla kaKristu.”—Ellen G. White, Ulangazelelo Lwamaphakade, iph. 281.

`Cinga ngendlela ebaluleke ngayo imfundiso yendalo yemihla emithandathu. Ngapha koko, yeyiphi imfundiso ebaluleke kangako ade uThixo ayalele ukuba sinikele inxalenye yesixhenxe yobomi bethu, zonke iiveki, kungekho ishiywa ngaphandle, ukuba siyikhumbule? Le nyaniso iyodwa ifanele ukusifundisa ntoni ngokubaluleka kwayo ukuba sikhumbule iziqalelo zethu eziyinyaniso, njengoko zizotyiwe kwincwadi yeGenesis?`