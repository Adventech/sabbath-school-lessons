---
title:  Ukujula Nomcabango
date:  27/08/2021
---

“UThixo wamnika umntu isikhumbuzo segunya laKhe lokudala, ukuze bamazi [bambone] emisebenzini yesandla saKhe. ISabatha isimema ukuba sibone imisebenzi yaKhe edaliweyo uzuko loMdali. . . . Ngemini engcwele yokuphumla, ngaphezu kwazo zonke ezinye iimini, simele ukuba sifunde izigidimi asibhalele zona uThixo endalweni. . . . Sithi xa sisondela kumbindi wendalo, uKristu ubenza ubukho baKhe bucace buqiniseke kuthi, aze athethe ezintliziyweni zethu uxolo nothando lwaKhe.”— Ellen G. White, Christ’s Object Lessons, amaph. 25, 26.

“Esinye sezizathu ezibalulekileyo esenza ukuba uYehova amhlangule uIsrayeli ebukhobokeni baseYiputa yayikukuze bagcine iSabatha engcwele. . . . Ngokuqinisekileyo uMoses noAron bayihlaziya imfundiso ngobungcwele beSabatha, kuba uFaro wakhalaza wathi kubo, ‘Niyabaphumza [abantu] emithwalweni yabo.’ Eksodus 5:5. Oku kunokubonisa ukuba uMoses noAron baluqalisa uhlaziyo lweSabatha eYiputa.

“Ukugcina iSabatha kwakungesiso isikhumbuzo sobukhoboka babo eYiputa, noko kunjalo. Ukugcinwa kwayo ekukhumbuleni ukudala kwakuza kuquka uvuyo lokukhumbula ukuhlangulwa kwingcinezelo yenkolo eYiputa okwenza ukuba ukugcinwa kweSabatha kube nzima. Kwangaloo ndlela inye, ukukhululwa kwabo ebukhobokeni kwakuza kuhlala kuvuthisa ezintliziyweni zabo ukuqaphela ngothando amahlwempu nabacinezelweyo, iinkedama nabahlolokazi.”— Appendix note in Ellen G. White, From Eternity Past, iph. 549.

**Imibuzo Yokuxoxwa**

`Amanye amaKristu, aquka namanye ama-Adventist, ayibona ievolushini engafuni Thixo njengenkcazo efanelekileyo yendalo. ISabatha iyibonisa njani le evolushini engafuni Thixo nobuSeventh-day Adventist [inkolo yawo] ukuba azihambelani? Yintoni injongo yokugcina umhla wesixhenxe ngcwele ekukhumbuleni kumabhiliyon yeminyaka, ngakumbi xa ilizwi likaThixo likutsho ngokuphandle kwacaca ukuba ukwenziwa ngcwele kwawo kwaba semva kwemihla emithandathu yokudala?`

`Nithini ngentetho yokuba usuku [umhla] alunamsebenzi, ukuba nje singanosuku olunye lokuphumla ngeveki? Okanye, kwelinye icala, siphendula njani kwibango lokuba uYesu uluphumlo lwethu lweSabatha, ngoko ke, akukho sidingo sokugcina noluphina usuku njengemini yokuphumla?`

`Ukugcina iSabatha kungasiso njani isikhumbuzo senkululeko nokukhululwa? Singakuphepha njani ukukwenza ukuba kungabi sisithintelo nobungqongqo bomthetho?`

`Abanye babanga ukuthi ukugcina iSabatha yosuku lwesixhenxe kukuzama ukwenza indlela yokuya ezulwini. Ivakala njani, phofu, into yokuba ngokuphumla ngomhla wesixhenxe sizama ukwenza indlela yokuya ezulwini?`