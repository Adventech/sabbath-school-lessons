---
title:  Imiyalelo Yokubheka Phambili
date:  21/09/2021
---

Umfanekiso opheleleyo wembali yesiprofeto awusivumeli ukuba sihlalele kude singenzi nto ngoku iziganeko ziya zityhileka, iziganeko esingeze sikwazi ukuzilawula nakanjani. Kuyakholisa ukuba kubekho ingqondo ethi, “Ke, iziganeko zokugqibela ziza kwenzeka njengoko zixelwe kwangaphambili, yintoni ke thina esinokuyenza ngaloo nto ngaphandle kokuba sisuke nje sihambe nazo? Ngapha koko, mna ndedwa yintoni endinokuyenza?”

Asiyiyo indlela leyo amaKristu afanele ukwalamana nehlabathi eliwangqongileyo, ngakumbi, kwiziganeko zokugqibela. IsiThyilelo 14 sisixelela ukuba injongo yethu ngeli xesha embalini kukuxelela abanye ngomgwebo kaThixo sibancede ukuba balungiselele ukubuya kwesibini kukaYesu.

`Funda: IsiThyilelo 14:6–12. Yintoni le ifundiswa apha, iyintoni ekufuneka siyivakalise emhlabeni? Kutheni le nto esi sigidimi sikhawulezile?`

Singama-Adventists, sikholelwa ukuba “inyaniso yeli xesha” (2 Pet. 1:12) ifumaneka, ngokutsolileyo, kwezi ndima esithi ngazo “siSigidimi Seengelosi Ezintathu.” Kulapha apho sifumana khona umongo wokuba luyintoni ubizo lwethu ngelixesha embalini yomhlaba.

Qaphela, kuqalwa ngegospile-“iindaba ezilungileyo,” iindaba ezimangalisayo zokufa nokuvuka kukaKristu, ekulele phezu kwazo ithemba ekuphela kwalo lokusindiswa kwethu. Sikwakho nesigidimi sokuba “lifikile ixa lokugweba” (IsiTyh. 14:7), uphawu olunamandla olwalatha ekupheleni kwexesha. Kubuya kubekho ubizo lokuba kunqulwe lowo “wenza izulu nomhlaba,” oluchasene nesilumkiso esoyikekayo kwabo bahleli eBhabheli, benqula “irhamncwa nomfanekiselo walo.” Ekugqibeleni, kukho ukuchazwa okanye ukuzotywa kwabantu bakaThixo bexesha lokuphela: “Nalu unyamezelo lwabangcwele, naba abayigcinayo imithetho kaThixo nokukholwa kuYesu.”

`Funda: IsiThyilelo 14:11. Ithni le ndima ngokuswela ukuphumla kwabo banqula irhamncwa nomfanekiselo walo?`

Akukho kuphumla, imini nobusuku, kwabo banqula irhamncwa nomfanekiselo walo? Nangona zikho iingcamango ezininzi ngokubhekiselele kweyona nto ithethwa koku, sonke siyavuma ukuba aba bantu abaxhamli uhlobo lokuphumla uThixo akunika abo bathembekileyo kuYe.

`Yintoni eyenza ukuba ucinge ukuba indawo yokuqala yeZigidimi Zeengelosi Ezintathu “ziindaba ezilungileyo ezingunaphakade”? Kutheni le nto kufuneka sisoloko siyigcinile le nyaniso imangalisayo phambi kwethu xa sivakalisa ezi zigidimi zingundoqo kwingcamango yokuphumla?`