---
title:  Umbono Wesiphelo
date:  19/09/2021
---

Oyena mfundi waphila ixesha elide kwabo babe noYesu, wayehleli kwisiqithi esiyintolongo yamatye, ekude kuyo yonke into eyayithandeka kuye. Kunokuba kwakusenzeka ntoni engqondweni kaYohane njengoko wazifumana elilolo kwesi siqithi siyintlango? Wafikelela njani apha, ekule meko? Eyona nto, wayembonile uYesu esimka, wazibona iingelosi ezimbini zimi apho, zisithi: “ ‘Madoda maGalili, nimeleni na nondele ezulwini? Kwayena lo Yesu unyusiweyo kuni, wasiwa emazulwini, uya kuza ngolu hlobo nimbone esiya ngalo emazulwini’ ” (IZenzo 1:11).

Oku, phofu, kwakusele kuyiminyaka emininzi abe uYesu engekabuyi. Kwangeli xesha linye, abanye abapostile ababekho ngaloo mini babesele befile, abaninzi babo bebulewe ngenxa yobungqina babo ngoYesu.

Ibandla elitsha laba neenguquko zokukhula laye ngoku lijongene nentshutshiso eyoyikekayo yangaphandle kanti nolahlekiso olungaqhelekanga lweentshukumo zangaphakathi. UYohane unokuba waziva elilolo, ediniwe, engonwabanga. Ngelo xesha, ngequbuliso, wanikwa umbono.

`Ucinga ukuba yaba njani intuthuzelo awayifumanayo uYohane kulo mbono? Funda: IsiThyilelo 1:9–19.`

UYesu wayethe kubalandeli baKhe, “Niyabona, mna ndinani yonke imihla, kude kube sekuphelisweni kwephakade”(Mat. 28:20), amazwi, ngaphandle kwentandabuzo, awamkhuthazayo uYohane xa wayejongene nokuba lilolo kweso siqithi. Ngokuqinisekileyo, lo mbono, esi “siTyhilelo” sikaYesu, sinokuba sasiyintuthuzelo enkulu kuYe, esazi ukuba uYesu, “uAlfa no-Omega, owokuqala nowokugqibela,” ngoku wayeziveza ngendlela ekhethekileyo kumprofeti osekuthinjweni.

Okulandelayo kwezi ndima yimibono yekamva leli hlabathi. Umbono wembali yokulandelelana kweziganeko ezoyikekayo wazotywa phambi kwakhe, oko kuthi kuyimbali yebandla lobuKristu, kuye kwakulixesha elizayo. Kanti ke, phakathi kwezilingo neenkathazo ezaziza kuza, uYohane wasiboniswa isiphelo sako konke. “Ndabona izulu elitsha, nomhlaba omtsha; kuba elokuqala izulu nowokuqala umhlaba udlule, nolwandle alusekho. Ndaza mna, Yohane, ndawubona umzi ongcwele, iYerusalem entsha, usihla uvela kuThixo, uphuma emazulwini, uhonjisiwe njengomtshakazi ehonjiselwe indoda yakhe” (IsiTyh. 21:1, 2).

Umbono omkhulu weziganeko zokugqibela awubhalileyo uYohane kwisiTyhilelo wamnceda ukuba aphumle ngesibindi kulungiselelo nezithembiso zikaThixo.

`Ubomi buya kwazi ukuba nzima, bude boyikeke ngamanye amaxesha. Sekunjalo, kusinika njani ukonwaba nentuthuzelo ukwazi ukuba uThixo uyalazi ikamva laye ikamva elo, likude linjalo, lihle?`