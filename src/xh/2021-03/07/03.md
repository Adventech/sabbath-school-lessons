---
title:  Ukulungisa Inkundla Yomdlalo
date:  09/08/2021
---

UYosefu ubaxolele abantakwabo. Asazi kanye ukuba uYosefu ubaxolele nini, kodwa kwakucacile ukuba kwakungaphambili kakhulu kokuba bafike. UYosefu kungenzeka ukuba ngewayengazange akhule abe mkhulu eYiputa ukuba wayengaxolelanga kuba, kwakunokwenzeka ukuba, umsindo nobukrakra zizinto ezaziya kuwudla umphefumlo wakhe zilonakalise ulwalamano lwakhe noYehova.

Izifundo ezininzi ezingabasinde kwiintlekele abangcungcuthekiswa ngazo ngabanye zibabaze into yokuba kumaxhoba okona kubulaleka koyikekayo, ukuxolela sesona sitshixo sokuzuza ukunyangeka nokubuhlanganisa kwakhona ubomi babo. Ngaphandle kokuxolela, sihlala singamaxhoba. Ukuxolela kunento yokwenza nathi ngaphezu komntu okanye abantu esibonileyo.

Nangona uYosefu ebaxolele abantakwabo, akathandi ukuba ulwalamano losapho luqalele apho lwalushiywe khona; oko kukuthi, kumhadi ongenamanzi waseDothan. Kufuneka aqiniseke ukuba ikho into eguqukileyo.

`Yintoni uYosefu ayive ithethwa ngasese? Funda: Genesis 42:21–24. Ufunda ntoni ngabantakwabo?`

Lonke uthethwano lube lusenzeka ngobukho boguqula intetho, ngoko ke, abakhuluwa bakaYosefu abaqonda ukuba uyakuva abakuthethayo [ngolwabo ulwimi]. UYosefu uyakuva ukuvuma ityala kwabakhuluwa bakhe. Abakhuluwa babecinga ukuba ngokumsusa uYosefu, babeya kukhululeka ekuxelweni kuyise wabo.  Babecinga ukuba abayi kudinga ukuba bamelane namaphupha wakhe okanye onwabele indawo yokuba yintandane kayise wabo. Endaweni yokuba bazuze ukuphumla, basuka bathwaxwa sisazela esinetyala iminyaka yonke engekho. Kususela ngoko, isenzo sabo sabenza abaphumla, banoloyiko olubulalayo lwempindezelo kaThixo. UYosefu ngoku uyabavela kwintlungu yabo. Uyabalilela.

UYosefu uyazi ukuba indlala iza kuqhuba iminyaka eliqela, waza wanyanzelisa ukuba beze noBhenjamin kwixa elizayo besiza kuthenga ukudla. (Gen. 42:20). Waya wamgcina uSimon ethinjiwe (Gen. 42:24).

Akuba embonile ukuba usaphila uBenjamin, walungisa isidlo apho wayeza kubonisa khona uthando olulodwa kuBenjamin (Gen. 43:34) khon’ ukuze abone ukuba usaqhuba na umona omdala? Abantakwabo ababonisi zimpawu zamona, kodwa uYosefu uyayazi indlela abanobuqhophololo ngayo. Ngapha koko, bawukhohlisa wonke umzi (Gen. 34:13), ngenxa yoko ucinga ukuba basenokuba baxokile kuyise wabo ngesiphelo sakhe (Gen. 37:31–34). Ngoko ke, waceba olunye uvavanyo olukhulu. (Bona uGenesis 44.)

`Funda: Genesis 45:1–15. Oku kusixelela ntoni ngendlela awayeziva ngayo uYosefu ngabakhuluwa bakhe kwakunye noxolelo abanike lona? Zifundo zini esifanele kuzifumanela zona thina kweli bali?`