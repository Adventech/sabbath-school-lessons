---
title:  Xolela Ulibale?
date:  10/08/2021
---

Ukuxolela kuye kwachazwa njengokuba nentumekelelo ukuncama ilungelo lentiyo, nokugweba, nokuphindezela kulowo wonileyo okanye kwiqela elizenzo zalo zingalunganga. UDr. Marilyn Armour, umnyangi wosapho owasebenza nabaphuncuka kwindyikitya yokubulawa kwamaYuda ukuze afumane ukuba yintoni abayenzayo abo basindayo ngokuzama ukuqonda ukuba kwenzeka ntoni kubo, ubhala athi: “Iyonke nje ingcamango yokuxolela isisenzo esenziwa lixhoba ngabom lisezingqodweni. Asinto esuka izenzekele nje.”

Ukuxolela akuthethi ukuba aziyi kubakho iziphumo. Ukuxolela akuthethi ukuba ophatha dlakadlaka makayekwe aqhubeke nempatho yakhe edlakadlaka. Endaweni yoko, ukuxolela kuthetha ukuba sinikela intiyo yethu nokulangazelela kwethu impindezelo kuThixo. Ukuba akunjalo, umsindo, ubukrakra, ukucekisa nentiyo konke kuya kwenza ukuba, nokuba yintoni eyenziwe kuthi ngomnye umntu iya iba mbi kakhulu.

`Ukuxolela abanye kusenzela ntoni thina? Cingisisa uMateyu 18:21–35.`

Ngaphandle kwamathandabuzo, esinye sezitshixo ekufundeni ukuxolela kukuqonda ukuba siye saxolelwa kuKristu. Sonile sonke, kungekuphela ngakwabanye abantu kodwa nangakuThixo.

Sonke isono, ngokwenene, sisono ngakuYehova noMenzi; kanti ke, kuYesu, sinako ukubanga ukuxolelwa okupheleleyo kuzo zonke ezo zono, kungekuba sikufanele oko—asikufanelanga—kodwa kuphela ngenxa yobabalo lukaThixo ngakuthi. Ngako nje ukuba siyibambe loo nyaniso ingcwele nebalulekileyo, ngako nje ukuba sikwenze oku kuxolelwa kube kokwethu, ngako nje ukuba singabuva ngaphakathi kwethu ubunyaniso bokuxolelwa nguThixo, singaqala ukuncama konke sibaxolele abanye. Siyaxolela, kungekuba abanye bakufanele kodwa kuba yinto esiyizuzileyo kuThixo nento esiyidingayo nathi. Ngaphandle koko, sikudinga kangaphi ukuxolelwa, nathi.

Njengoko sibonile, uYosefu wabunika ithuba lesibini ulwalamano losapho. Akukho nqala apha; akukho kubuyela emva kwizinto ezenzeka kwixesha eladlulayo.

Kuye kuphantse ukungenzeki ukuba kuqalwe kwakhona [ukudlelana] elusatsheni xa kufundwe ubuchule bokwenzana buhlungu. Kanti ke, asiyiyo leyo indlela awaphindisa ngayo yena uYosefu. Ukhangeleka efuna ukukubeka qelele kubo okwadlulayo abheke phambili ngothando nokwamkela. Ukuba uYosefu wayenengqondo eyahlukileyo, eli bali beliya kuba nesiphelo esahlukileyo, esingonwabanga ngolo hlobo.

`“ ‘Banoyolo abazigqitho zixolelweyo, abazono zigutyungelweyo; inoyolo indoda eya kuthi iNkosi ingakhe ibalele sono kuyo’ ” (Roma 4:7, 8). Usixelela ntoni uPawulos ngoko sikunikiweyo kuYesu nokuba esi sithembiso singumangaliso singaba negalelo kwindlela esalamana ngayo nabo basenze buhlungu?`