---
title:  Ukwenza Into Ebonakalayo
date:  11/08/2021
---

Ukuze ndixolelwe, kufuneka ndivume ukuba ndoniwe. Kusenokuba nzima ukukwenza oku, njengoko, ngamanye amaxesha, sikekelela kakhulu ekuzameni ukuzingcwaba iimvakalelo zethu kunokuba sisebenze ngazo. Ukuvuma iimvakalelo zentiyo ezingezizo ezobuKristu kanjalo nomsindo phambi kukaThixo kulungile. Sikubona oku kukholisa ukuba kuthethwe ngako kwiiNdumiso. Ndinokuziva ndikhululekile ukuxelela uThixo ukuba andiyithandanga into eyenzekileyo okanye indlela endiye ndaphathwa ngayo kwaye loo nto indenza ndibe buhlungu okanye ndibe nomsindo okanye konke kuhlangene.

Ebalini likaYosefu, simbona ekhala xa ephinda ebona abakhuluwa bakhe aze akhumbule ezinye zeemvakalelo zakhe zexesha eladlulayo.

`Ukukhala kukaYesu emnqamlezweni kusixelela ntoni ngexesha lokuxolela? Funda: Luka 23:34.`

UYesu akazange asilindele ukuba sicele ukuxolelwa kuqala. Asidingi ukuba silindele abo basonayo ukuba bacele uxolo. Sinokubaxolela abanye ngaphandle kokuba sibalindele ukuba balwamkele uxolo lwethu.

`ULuka 6:28 noMateyu 5:44 basifundisa ntoni ngendlela esihlobana ngayo nabo basenza buhlungu?`

Ukuxolela, njengothando, kuqala ngokukhetha kunokuziva okanye kunemvakalelo. Singakhetha ukuxolela, nokuba iimvakalelo zethu azivumelani nesi sigqibo. UThixo uyazi ukuba ngawethu amandla oku kukhetha akunako ukwenzeka, kodwa “zonke izinto zinako ukwenzeka kuye uThixo” (Marko 10:27). Kungoko kuthiwa masibathandazele abo basenza buhlungu. Kwezinye iimeko, lo mntu unokuba sele efile, kodwa sisenako ukuthandazela ukuba sikwazi ukumxolela. Ngaphandle kokuthandabuza, ukuxolela akusoloko kulula. Intlungu nomonakalo owenziwe kuthi unokuba uyonakalisa, usishiya siqhwalela, silimele, saphukile. Impiliso iya kuza, xa siyivumela, kodwa ukubambelela kubukrakra nomsindo nentiyo kunokwenza ukuba impiliso ibe nzima kakhulu, ukuba iyenzeka.

Umnqamlezo ungowona mzekelo mhle woko kwamdla kona uThixo ngokwaKhe ukuxolela thina. Ukuba iNkosi yangena kokungako ngenxa yethu, nangona yayisazi ukuba abaninzi babeza kuyala, phofu, ngokuqinisekileyo nathi sinako ukufunda ukuxolela.

`Ngubani odinga ukumxolela—nokuba akungemncedi nganto, kodwa ngenxa yokwakho ukuncedakala?`