---
title:  Ukujula Nomcabango
date:  13/08/2021
---

“Njengoko uYosefu wathengiswa kubahedeni ngabantakwabo, ngokunjalo uKristu wathengiswa kwezona ntshaba zaKhe zinkulu ngomnye wabafundi baKhe. UYosefu watyholwa kuxokwa wagityiselwa entolongweni ngenxa yokuziphatha kwakhe kakuhle; ngokunjalo noKristu wadelwa, walahlwa ngenxa yobomi baKhe obulungileyo, nobuzincamayo obabusisigculelo kwisono; kwathi, naxa engenabutyala lakona, wagwetywa ngobungqina bamangqina angamaxoki. Ukunyamezela nobulali bukaYosefu phantsi kokungabikho kobulungisa kunye nokucinezelwa, ukulungela kwakhe ukuxolela nobubele bakhe obunembeko ngakubantakwabo abahamba nxamnye nemvelo, kumele ukunyamezela koMsindisi, ngaphandle kokukhalaza, inkohlakalo nokuphathwa kakubi ngabantu abakhohlakeleyo, nokuxolela kwaKhe, kungekuphela abo babembulala, kodwa bonke abeza kuYe bezivuma izono zabo befuna ukuxolelwa.”—Ellen G. White, Amanyange Nabaprofeti, amaph. 239, 240.

“Ayikho into enokuthethelela ngeliti ulungile umoya ongaxoleliyo. Ongenanceba ngakwabanye ubonisa ukuba yena ngokwakhe akananxaxheba kubabalo lukaThixo oluxolelayo. Ekuxoleleni kukaThixo, intliziyo yowonayo isondezwa kwintliziyo enkulu yoThando olungenaMda.  Umsinga wemfesane kaThixo uqengqelekela kumphefumlo womoni, uze usuke kuye uye kwimiphefumlo yabanye. Uthando nenceba uKristu azityhile kobaKhe ubomi obunexabiso ziya kubonwa kwabo babelana nabanye ngobabalo lwaKhe.”—Ellen G. White, Christ’s Object Lessons, iph. 251.

**Imibuzo Yokuxoxwa**

`Omnye wathi, “Ukungaxoleli kufana nokutya ityhefu lo gama uthembe ukuba kuya kufa lo omnye umntu.” Ithetha ukuthini le ntetho?`

`Yayiyintoni injongo yawo onke amacebo abanzi awaphumela kuwo uYosefu ngaphambi kokuba aziveze ukuba ungubani? Kwamenzela ntoni oku yena nabantakwabo?`

`Igosa likaYosefu linokuba lalikho kwamanye amacebo angabakhuluwa bakaYosefu (umzekelo, Gen. 44:1–12). Ingaba amava okuxolela abachukumisa njani abo ababengababukeli nje kuphela?`

`“UThixo akaze abakhokele abantwana baKhe ngenye indlela kunaleyo bebeya kuyikhetha, ukuba bebenokubona isiphelo kwasekuqaleni, baze babuqonde ubuhle benjongo abayizalisekisayo njengabasebenzi kunye naYe.”—Ellen G. White, Ulangazelelo Lwamaphakade, amaph. 224, 225. Cinga ngobakho ubomi ngexesha ucamngca ngale ntetho. Ukukuqonda oku bekungasinceda njani ukuba siphumele kwizilingo ezininzi namadabi esijongene nawo?`