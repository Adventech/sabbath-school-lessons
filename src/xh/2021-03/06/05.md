---
title:  Ukwenza Ulwalamano Ngendlela KaThixo
date:  04/08/2021
---

Ekuqalekeni ibali likaYosefu eYiputa lijika libe lihle. uYosefu uzinikele kuThixo, waye uThixo emsikelela uYosefu, owathi wanyukela kumanqwanqwa awayengenakuze awaphuphe esendlwini kaPotifare.

`Zeziphi iindlela eziphathekayo ezinokuthi iintsikelelo zikaThixo zibonakale ebomini bukaYosefu? Babunjani ubudlelane okanye ulwalamano lukaYosefu phakathi kwakhe nabanye abantu? Funda: Genesis 39:1–6.`

Nangona uYosefu ebonakala ngokungathi uphethene kakuhle kakhulu noPotifare, baye ubudlelane phakathi kwakhe nabanye abasebenzi endlwini bungathi buhamba kakuhle—kukho inkathazo ethukuzayo. Kukho apha ekhaya othile ongonwabanga.

`Yeyiphi ingxaki kulwalamano awayejongene nayo uYosefu? Ukhethe ukuba ayilawule njani? Funda: Genesis 39:7–10.`

UYosefu unengxaki nenkosikazi kaPotifare. Mhlawumbi, masiyibeke ngolunye uhlobo: inkosikazi kaPotifare inengxaki. Ibakhangela abanye njenge“zinto” ezinokuphathwa nakanjani zisetyenziswe. Ufuna “ukumsebenzisa” uYosefu. UYosefu uchazwa njengowaye “emhle isiqu, emhle imbonakalo” (Gen. 39:6). Kunqabile ukuba iBhayibhile ikhankanye iimpawu zabantu, kuba uThixo “ ‘akakhangeli njengokukhangela komntu; ngokuba umntu ukhangela umphandle, uYehova ukhangela intliziyo’ ” (1 Sam. 16:7). Kule meko kaYosefu, ubuhle bembonakalo bubonakala busisithintelo esikhulu kunokuba bube luncedo ekuzameni kwakhe ubunyulu nokuthembeka kwimithetho-siseko kaThixo.

Sekukho oku kujikelwa ngulo mfazi ukhohlakeleyo, uYosefu wenza into ebonakala iveza ezinye iziqhamo. Usebenzisa imithetho-siseko yeBhayibhile kulo lonke ulwalamano—kule meko yenkosikazi kaPotifare. Imithetho-siseko yeBhayibhile engolwalamano ayiphelelwa lixesha, njengoko omnye (omele bonke abanye) okhe wathwaxwa ziziphumo zesono anokuthi angqine.

Inkcazo yeBhayibhile yalatha ukuba esi ayisiso isihendo esiza kube kanye. Inkosikazi kaPotifare yaphindaphinda ukumlandela (Gen. 39:8, 9) kodwa oku akubonakali ukuba kwasebenza.

UYosefu waqonda ukuba akanako ukulawula ukukhetha kwabanye. Wagqiba, kunjalo, ukuba aphile, athande, abaphathe abo bamngqongileyo ngendlela eya kuthi izukise uThixo. UYosefu ufunde ukuphila phambi kukaThixo. Olu lwazi lwamnceda ukuba amelane nesihendo.

`Ingaba sowakha wazama ukuyiphila imithetho-siseko yeBhayibhile kulo lonke ulwalamano lwakho, nalapho omnye umntu “engakuphathi kakuhle”? Kwakusebenzela njani oko? Funda: Mateyu 5:43–48. Kutheni le nto kubalulekile ukuphila ngolu hlobo?`