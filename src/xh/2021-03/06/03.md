---
title:  Ukukhetha Indlela Entsha
date:  02/08/2021
---

UYosefu wathwala intlungu, ulwalamano oluxakileyo, nexhala ngexesha esiya eYiputa, apho wayeza kuthengiswa abe likhoboka. Olu yayingelulo uhambo olunolonwabo njengoko wayebambana neenyembezi apha endleleni.

“Ngelo xesha, uYosefu nabathimbi bakhe babesendleleni esinga eYiputa. Wathi xa umkrozo weenkamela usihla usiya ngakwimida yeKanan, le ntwana yazikhangela kude iinduli apho zazikho iintente zikayise. Yatsho ngesikrakra isikhalo yakucinga ngoyise oyithandayo ohleli yedwa enentlungu. Wabuya kwakhona umbono waseDothan. Wababona abantakwabo abanomsindo wakuva emzimbeni ukumgxelesha kwabo okoyikekayo. Amazwi ahlabayo okumgculela awahlangana nezicengo zakhe ezibuhlungu ayenkenteza ezindlebeni zakhe. Wathi, ngentliziyo enoloyiko, wakhangela phambili kwixesha elizayo. Athi ukutshintsha kwemekoukusuka kunyana othandwayo kakhulu ukuya ekubeni likhoboka elidelekileyo elingenako ukuzinceda! Eyedwa engenamhlobo, kwakuza kuba yintoni kuye ezweni lasemzini awayesiya kulo? Kwamthabatha ixesha uYosefu enentlungu noloyiko olungalawulekiyo. . . .

“Ngelo xesha iingcinga zakhe zabuyela kuThixo kayise. Ebuntwaneni bakhe wayefundiswe ukumthanda nokumoyika. Rhoqo kwintente kayise, wayekholisa ukuphulaphula ibali lombono owabonwa nguYakobi  xa wayebaleka kwikhaya lakhe esiya elubhacweni nokuba sisibhadubhadu. . . . . Ngoku, zonke ezi zifundo zixabisekileyo zathi thaa phambi kwakhe. UYosefu wakholwa ukuba uThixo wooyise uya kuba nguThixo wakhe. Wazinikela kwangoko ngokupheleleyo kuYehova, wathandaza ukuba uMgcini kaIsrayeli abe naye ezweni lokugxothelwa kwakhe.”—Ellen G. White, Amanyange Nabaprofeti, amaph. 213, 214 (ugxininiso lolombhali wesifundo).

Ezinye iinkcubeko zicinezela indawo yoluntu ngaphezu kweyomntu, lo gama ezinye zikekelele ekucinezeleni indawo yomntu endaweni yoluntu. Nangona sifumana uzinzo kwezi ziBhalo zibini, lukho ubizo olucacileyo oluza emntwini ngokwakhe kanti nangokuhlangana ukuba kubekho ukuzinikela kuThixo. UYosefu uqala ukufumana ukuphumla kulwalamano lwakhe ngokwenza isigqibo sakhe ngokwakhe sokulandela uThixo..

`Zisifundisa ntoni ezi ndima zilandelayo ngokuzinikela ubuqu? (Dut. 4:29, Yosh. 24:15, 1 IziKron. 16:11, INd. 14:2, Imizekeliso 8:10, Isa. 55:6).`

Ukufumana ukuphumla, umntu ngamnye kufuneka enze esakhe isigqibo sokulandela uThixo. Nokuba ababe ngaphambili bethu babe ngamagorha ngokwasemoyeni, olu kholo nokuba semoyeni akudluliselwa ebantwaneni ngemfuzo. Khumbula oku, uThixo unabantwana kuphela, akanabo abazukulwana.

`Yintoni ebalulekileyo ngokuthi yonke imihla, yonke imizuzu yemini nganye, ukhethe ukuzinikela kuThixo? Kwenzeka ntoni xa ungakwenzi oko?`