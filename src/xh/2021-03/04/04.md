---
title:  Ingaba Kuxolelwa Kulityalwe?
date:  20/07/2021
---

Emva kokuba uDavide, engaqondanga, wavakalisa isigwebo phezu kwakhe (2 Sam. 12:5, 6), uNathan wamngqala ngobukhulu besono sakhe. Intliziyo kaDavide yaphuka, wasivuma isono sakhe. Kwangoko, uNathan wamqinisekisa ngelithi “ ‘Naye uYehova usikhwelelisile isono sakho’ ” (2 Sam. 12:13) nokuba usixolelwe. Akukho xesha lokulinda ekuxoleleni kukaThixo. UDavide akadingi ukuba abonise ukuba unyanisekile ngokwenene phambi kokuba anikwe uxolo.

Sekunjalo, uNathan, owayesele ezixele kwangaphambili iziphumo zesono sikaDavide ku-2 Samuweli 12:10–12, waqhubeka emxelela ukuba umntwana oya kuzalwa uya kufa.

`Kuthetha ntoni ukuthi uThixo usisusile isono sikaDavide? Ingaba wasuka wasisula nje kwacoceka? Ingaba wonke umntu usuka nje alibale ngaso? Funda: 2 Samuweli 12:10–23 ngoku ucamngca le mibuzo.`

UDavide unokuba wamangala ngale mibuzo xa wayelibona ilizwe lidilika–-usana lufile, usapho lwakhe luyimpasalala— (amabali ka-Amnon noAbhisalom ayimizekelo emibini eqinisekileyo yeenkathazo zobomi eziyinene), ikamva lakhe lingaqinisekanga. Kanti ke, ngaphandle kweziphumo zesono sakhe, esachukumisa nabantu abangonanga nje ngoUriya nosana oluncinane, uDavide naye waqala ukuluqonda ubabalo lukaThixo ukuba luya kukugquma oku nokuba, ngenye imini, zonke iziphumo zesono ziya kupheliswa. Okwangoku, unako ukufumanela ukuphumla isazela sakhe esikhathazekileyo kubabalo lukaThixo.

`UDavide uyive iyintoni eyona ntswelo yakhe? Ulangazelela ntoni?  Funda: INdumiso 51:1–6.`

NgeNdumiso 51, uDavide udandalazisa ekuhleni ngokuvula intliziyo yakhe evuma isono sakhe. Isikhalo sikaDavide sibhenela kwinceba kaThixo yothando olungawi phantsi kwanobukhulu bemfesane yakhe.  Ulangazelela ukwenziwa ngokutsha.

Xa siphawula ixabiso lokuphumla kuYesu, sidinga kuqala ukuba siqonde ukuba sidinga uncedo lwangaphandle; singaboni saye sidinga uMsindisi; siyaziqonda izono zethu size sikhalele kuLowo ikuphela kwaKhe onokusihlamba, asihlambulule, asenze ngokutsha. Xa sikwenza oku, singaba naso isibindi: nguye lo umkrexezi, usomaqhinga, umbulali, umntu owaphule ubuncinane imithetho emihlanu kweliShumi ecela uncedo—ebanga isithembiso soxolelo lukaThixo.

`Ukuba uThhixo wamxolela uDavide koko wakwenzayo, lingakanani ithemba onokuba nalo wena, ngawe?`