---
title:  Ubizo Lokusivusa
date:  19/07/2021
---

Enzulwini yawona maxesha amnyama ebomini bukaDavide, kubekho iindaba ezilungileyo: UThixo uthumele umprofeti waKhe. UNathan noDavide babesazana kakuhle. Ngaphambili, uNathan wayemcebisile uDavide kumacebo wakhe okwakha itempile (2 Samuweli 7). Ngoku, umprofeti uza kukumkani noxanduva olwahlukileyo.

`Ucinga ukuba kutheni le nto uNathana ekhetha ukwenza ibali kunokuba ambize ngegama amphoxe kwangoko uDavide? Funda: 2 Samuweli 12:1–14.`

UNathan wayeyazi into amakayithethe, waza wayithetha ngendlela awayeya kuthi uDavide ayiqonde. Wabalisa ibali uDavide, owayengumalusi ngaphambili, wayekwazi ukuvuthwa kwengqondo kaDavide ngasebulungiseni nasekuthembekeni. Kungoko, ngandlela ithile, omnye enokuthi uNathan wambekela umgibe waza wangena waphelela kuwo uDavide.

Wathi xa uDavide, engaqondanga, akuvakalisa isigwebo sakhe sokufa, uNathan wathi, “ ‘Loo ndoda nguwe’ ” (2 Sam. 12:7). Zininzi iindlela ezahlukeneyo zokuthi “Loo ndoda nguwe.” Omnye angakhwaza, omnye angammangalela emnyola ebusweni, okanye omnye angatsho ngokukhathazeka nenkathalo. Amazwi kaNathan ayambathiswe yimfesane. Ngelo xesha, uDavide unokuba wayiva intlungu anokuba uyayiva uThixo xa omnye woonyana baKhe okanye weentombi zaKhe ephuma ecaleni kwintando yaKhe esazi. Kwathi qatha nto ithile engqondweni kaDavide. Kwabakho into eyikrazulayo intliziyo yakhe.

`Kutheni le nto uDavide ephendula ngokuthi: “Ndonile kuYehova” kunokuba athi, “Ndonile kuBatshebha” okanye “Ndingumbulali” (2 Sam. 12:13; bona nakuINd. 51:4)?`

UDavide waqonda ukuba isono, into eyenza intliziyo yethu ingabi nako ukuphumla, kuqala sikukugilana noThixo, uMdali noMhlanguli. Siyazilimaza, sichukumise nabanye. Sizisa ihlazo kwiintsapho zethu okanye emabandleni. Kuthi ekugqibeleni, senze buhlungu uThixo sibethelele esinye isikhonkwane kumthi odlakadlaka obhekise ngasezulwini eGolgotha.

“Ukukhalima komprofeti kwayichukumisa intliziyo kaDavide, isazela savuka; ityala lakhe lavela ngabo bonke ububi balo. Umphefumlo wakhe wathoba uguquka phambi kukaThixo. Ngemilebe engcangcazelayo wathi, “Ndonile kuYehova.” Konke ukona okwenziwe kwabanye, kubuya kwabo balinyaziweyo buye kuThixo. UDavide wenza isono esibi, ngaku-Uriya noBhatshebha, wayiva kabuhlungu le nto. Kunjalo nje, sasisikhulu kakhulu isono sakhe ngakuThixo.”—Ellen G. White, Amanyange Nabaprofeti, iph. 722.