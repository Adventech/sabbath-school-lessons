---
title:  Ukuqobeka Nokunxapha
date:  18/07/2021
---

Ngorhatya olupholileyo lwentlakohlaza, ukumkani uDavide owayengonwabanga wenyukela kuphahla lwebhotwe lakhe. Wayemele ukuba unomkhozi wakhe kwelinye icala lomlambo iYordan. Wayemele ukuba ukhokele abantu bakaThixo ekoyiseni ama-Amoni aze ekugqibeleni azise uxolo kubukumkani bakhe.

`Ukungabikho kule ndawo wayefanele ukuba ukuyo kwavula ucango kuDavide ukuba agagane nesihendo. Lifunde ibali ku-2 Samuweli 11:1–5. Yintoni eyenzekayo, waza wenza isono esikhulu esinjani uDavide?`

UDavide wabona umfazi “omhle kunene” ehlamba eluphahleni. Iimvakalelo zesono zamxhakamfula ngolo rhatya, waza walala noBatshebha, umfazi wegosa lomkhosi elalithembekile. Njengabo bonke ookumkani bakudala, uDavide wayenegunya elipheleleyo. Njengokumkani wayengadingi ukulandela imigaqo elawula bonke abanye abantu. Ngenxa yoko, ibali elibuhlungu elilandela esi siganeko kusapho lukaDavide liyasikhumbuza ukuba, inyaniso yeyokuba, nokumkani ngokwakhe, wayengekho ngaphezulu komthetho kaThixo.

Ngokwenene, umthetho ukho ukuba ukhusele, waluse, kangangokuba nokumkani ngokwakhe, xa athe waphum’ ecaleni kuwo, wayejongana neziphumo ezoyikekayo. Ngako nje ukuba uDavide agqithe imida yomthetho kaThixo, waqala ukuwava amagalelo oko kumacala onke obomi bakhe. UDavide wayecinga ukuba ukuphosa inkanuko yakhe ecaleni akuzange kuqatshelwe; kanti ke ngoku, uBtshebha wayekhulelwe, waye umyeni wakhe ekude, engekho.

`Funda: 2 Samuweli 11:6–27. Wazama njani uDavide ukusigquma isono sakhe?`

Nawona macebo kaDavide anobuqhophololo, okuzama ukubuyisela u-Uriya ekhaya kumkakhe uBhatshebha, awa phantsi. U-Uriya wayeyindoda egama layo lalisezinkwenkwezini, wasuka waphendula kubuqhophololo bukaDavide ngokuthi: “ ‘Ityeya namaIsrayeli namaYYuda ahleli eminqubeni, nenkosi yam uYowabhi nabakhonzi benkosi yam bahleli endle; mna ndiye endlwini yam, ndidle, ndisele, ndilale nomkam?’ ” (2 Sam. 11:11). Ekugqibeleni, uDavide owayetshelwe zizicheku, wakusebenza ekude ukubulawa kukaUriya, ukugquma isono sakhe.

`Kunzima ukukholwa ukuba uDavide, owayenikwe okuninzi kangaka nguThixo, wayenokuhla aye kumgangatho ophantsi kangako. Nokuba singoobani, sisilumkiso esithini esifanele ukusifumana sonke kweli bali?`