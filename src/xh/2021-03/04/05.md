---
title:  Into Entsha
date:  21/07/2021
---

`Emva kokuba uDavide esivumile isono sakhe engakhange azame ukusithethelela okanye enze ngokungathi yinto engabalulekanga, uqhubeka nokumbongoza uThixo. Yintoni acela yona kuThixo? Funda: INdumiso 51:7–12.`

Xa uDavide ethetha ngokuhlanjululwa ngehisope, usebenzisa isaci esaziwa ngumntu wonke kwaIsrayeli owakha wahambela engcweleni. Xa ebhekisa kwinkonzo yesenzo sokuhlambulula echazwe emthethweni kaMoses (Lev. 14:4), wayewaqonda amandla ombingelelo—uMbingelelo—owawuza kubakho kwixesha elizayo ukuba ususe izono zehlabathi.

UDavide uqhubeka nokucela “imihlali nemivuyo.” Ngoku ejongene nobukhulu besono sakhe, ayisosibindi kodwa esi?

Mhlawumbi kungaluncedo ukuphulaphula ukubeka ngamanye amazwi isicelo sakhe: “Ndixelele ukuba ndixolelwe ukuze ndingene engcweleni kwakhona apho ndiya kuva imihlali nemivuyo yabo bakunqulayo.”

`Bathi bakona uAdam noEfa, bazifihla ebusweni bukaThixo (Gen. 3:8). Ucinga ukuba kutheni le nto isicelo sikaDavide sahlukile, nasemva kwesono sakhe? Funda: INdumiso 51:11, 12.`

UDavide akafuni kulahlekwa kukwazi ukuba uhleli phambi kukaThixo. Uyaqonda ukuba, ngaphandle kukaMoya Oyingcwele, akanawo amandla. Uyazi nokuba, njengokuba kwaba lula ukutyibilika awe esonweni noBhatshebha, angatyibilika awe esonweni kwakhona. Kuphele tu ukuzithemba kuye.

UDavide uyaqonda ukuba uloyiso lwexesha elizayo alusayi kuphuma kuye; luya kubakho luvela kuThixo kuphela xa exhomekeke kuye uThixo ngokupheleleyo.

Ubomi boloyiso lomKristu asinto evela nephelele kuthi. Bunento yokwenza noYesu kuphela. Sincwina sifuna ubukho baKhe; silangazelela uMoya waKhe; sifuna uvuyo losindiso lwaKhe. Siyasivuma isidingo sethu sokwenziwa ngokutsha nokubuyiselwa. Sidinga uphumlo lwaKhe—isenzo sikaThixo sokudala ngokutsha. Uphumlo lwendalo alukude ekuxoleleni. “Dala phakathi kwam, Thixo, intliziyo ehlambulukileyo, uhlaziye umoya oqinisekileyo phakathi kwam” (INd. 51:10) usebenzisa izaci zokudala. KwiTestamente eNdala nguThixo kuphela onoku “dala” (bara’)—kwaye ngako nje ukuba sidalwe ngokutsha, singanako ukuphumla.

`Ukuba akukayixhamli imihlali nemivuyo yokukhululeka kwisazela esinobutyala, yintoni ekubambileyo? Ukuba lityala [okanye sisono], yintoni ongayifunda kweli bali engathi ikuncede?`