---
title:  Ukuphila Kumphakathi Oxakeke Umlibe
date:  26/06/2021
---

### Fundela Isifundo Sale Veki
Gen. 2:1–3, Yer. 45:1–5, Eks. 20:11, 2 Sam. 7:12, Marko 6:30–32, Gen. 4:1–17.

> <p>Indima Yenkumbulo</p>
> “Umphefumlo wam ulangazelela, uyaphela kukuzilangazelela, iintendelezo zikaYehova; intliziyo yam nenyama yam imemelela kuThixo ophilileyo” (INd. 84:2).

Tik, tok; tik, tok; tik, tok. Yatsho iwotshi ithe chu, ingenalusizi.  Kwakusele iiyure ezimbini kuqale iSabatha. UMary waba nesingqala akukhangela igunjana ahleli kulo. Kwakuthe saa izinto zokudlala zabantwana; ekhitshini kukwagximfi; uSarah, eyona ntwazana incinane, ilele ebhedini inefiva; wayevumile ukuba ngengomso uza kusebenza enkonzweni, nto leyo eyayithetha ukuba kufuneka bahambe kuselithuba. Akwaba bendingafumana inzolo ngomso, wanomnqweno otshoyo uMary.

Kwangelo xesha linye, kwelinye icala ledolophu, uJosh, umyeni kaMary, wayemi emgceni eza kuhlawulela inkinkqa yabo yeveki. Iimoto endleleni zaziyinyakanyaka. Imigca yokuhlawula yayimide kakhulu. Kwakungathi wonke umntu uze kuthenga ngoku. Ndiyakudinga ukuphumla, andikwazi ukunyamezela le nto. Watsho uJosh ezishwabulela ngaphakathi. Abumele kuphelel’apha ubomi.

Ubomi bethu bulawulwa ngamaxesha akhawulezileyo, iiyure zokusebenza, ukuya koogqirha, ukuncokola kooSkype, ukuthenga, imicimbi yesikolo. Nokuba sihamba ngeebhasi, skhwele izikuta, okanye siqhuba iveni ezincinane ukujikeleza neentsapho zethu, yonke ingxolo esijikelezileyo ehlabathini ibetha kusithele konke okubaluleke ngokwenene.

Sikufumana njani ukuphumla phakathi kwengxolo nesiphithiphithi esilolu hlobo?

_*Funda esi sifundo ukulungiselela iSabatha kaJulayi 3._