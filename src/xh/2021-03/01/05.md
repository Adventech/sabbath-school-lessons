---
title:  Uphumlo KwiTestamente ENtsha
date:  30/06/2021
---

Imo yesenzi yophumlo ekholisa ukufunyanwa kwiTestamente eNtsha nguanapauo, ¯ “phumla, phola, hlaziyeka.” Isetyenziswe kwenye yeentetho zikaYesu edumileyo ngophumlo, Mateyu 11:28: “ ‘Yizani kum nonke nina nibulalekayo, nisindwayo ngumthwalo, ndoninika ukuphumla’ ”. Inokubhekisa kuphumlo lomzimba (Mat. 26:45). Kumbuliso wakhe wokugqibela kumaKorinte, uPawulos uthetha ngovuyo lwakhe ngokufika kwabahlobo bakhe abahlaziya umoya wakhe (1 Kor. 16:18).

Esinye isenzi esisetyenziswe ukubonisa uphumlo nguhesychazo¯. Sichaza ngophumlo lweSabatha kubafundi xa uYesu wayephumle engcwabeni (Luka 23:56). Sikwasetyenziswa ukuchaza ukuphila ubomi obunenzolo (1 Tes. 4:11) saye sikwabonisa ukuba umntu akananto ayichasayo ngenxa yoko uzolile [uthe cwaka okanye akathethi] (IZenzo 11:18).

Xa ileta yamaHebhere, kumaHebhere 4:4, ichaza uphumlo lokudala kukaThixo ngomhla wesixhenxe, isebenzisa isenzi sesiGrike ukatapauo¯, “yenza kuyekwe, beka bucala, phumla,” iphinda ukusebenzisa kweSeptuagint, inguqulelo yeTestamente eNdala yesiGrike. Okunika umdla, ukusetyenziswa okuninzi kwesi senzi kwiTestamente eNtsha kukumaHebhere 4.

`Funda Marko 6:30–32. Kuthetni le nto uYesu esithi kubafundi baKhe mabaye ngasese baphumle, baye bebe namathuba amaninzi ababe sanda kuba nawo? Qwalasela kububanzi besahluko uMarko 6 xa ucinga ngalo mbuzo.`

“ ‘Yizani nina ngasese . . . niphumle kancinane’ ” (Marko 6:31), yintetho le engabekwanga njengesimemo. Ibekwe ngemo yokunyanzelisa, engumyalelo okanye enika umyalelo. UYesu unakekele abafundi baKhe kwakunye nempilo yabo yomzimba neemvakalelo zabo. Babesanda kubuya kuhambo lovangelo olunzima apho uYesu wayebathume behamba ngababini ngababini (Marko 6:7). UMarko 6:30 uchaza ukubuya kwabo okwakunovuyo. Iintliziyo zabo zinokuba zazigcwele. Babefuna ukwabelana ngoloyiso lwabo kwakunye nokusilela kwabo noYesu; wasuka uYesu wakumisa konke oko ngokubabizela kuqala ekuphumleni.  UMarko uquka intetho echazayo: “Kuba bebaninzi abezayo nabemkayo; babengenalo ke nethutyana lokuba badle” (Marko 6:31). Ukugutyungelwa nokuxakeka kakhulu ngumsebenzi kaThixo kungumngeni ovakalayo nakubafundi. UYesu uyasikhumbuza nathi ukuba kuyadingeka ukuba siyijonge impilo yethu nokuvakalelwa kwethu ngokukwanjalo ngokuceba ukuba kubekho amathuba okuphumla.

`Zeziphi iindlela ezingamnceda zimnike umtyhi umfundisi webandla lenu okanye umdala kanti nomnye enaziyo ukuba unokuba uqobekile ngenxa yokuxakeka ngumsebenzi weNkosi? Yintoni eningayenza ukubonisa ukukuxabisa kwenu nokumnceda lo mntu ukuba azuze ukuphumla?`