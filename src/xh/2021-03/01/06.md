---
title:  Imbacu Engenakuphumla
date:  01/07/2021
---

`Funda: Genesis 4:1–12.Yintoni eyamenza uKayin wayi“mbacu engenakuphumla” (Gen. 4:12, NIV) emhlabeni?`

Ingxelo yeBhayibhile ayisibeki ngokuphandle isizathu sokuba kutheni aze uThixo ambheke uAbheli nomnikelo wakhe kodwa angam“bheki” uKayin nomnikelo wakhe (Gen. 4:4, 5). Noko kunjalo, siyasazi isizathu. “UKayin weza phambi kukaThixo nokukrokra nokungakholwa entliziyweni yakhe ngokubhekisele kumbingelelo othenjisiweyo kwanokubaluleka kweminikelo yemibingelelo. Isipho sakhe sasingabonisi kuguquka esonweni. Weva ngathi, njengabaninzi kule mihla, kuya kuba kukuvuma ubuthakathaka ukulandela ngqo icebo elibekwe nguThixo, ukuxhoma usindiso lwakhe ngokupheleleyo kucamagusho loMsindisi othenjisiweyo. Wakhetha ukulandela indlela yokuxhomekeka kwisiqu sakhe. Wayeza kuza ngokwakhe ukulunga.”—Ellen G. White, Amanyange Nabaprofeti, iph. 72.

Xa uThixo wayexelela uKayin ukuba uya kuba “yimbacu engenakuphumla” emhlabeni, asikukuba uThixo wayemenze ukuba abe njalo; koko, oko kwenzeka kusisiphumo sezenzo zakhe zesono nokungathobeli. Ngokungakufumani ukuphumla kuThixo, uKayin wafumanisa ukuba ayikho enye indlela anokukufumana ngayo, sitsho ke uphumlo olululo.

Igama lesiHebhere eliguqulwe “bheka” (Gen. 4:4) linokubekwa ngokuthi “wahlolisisa, waqwalasela ngocoselelo.” Ukuqwalasela kukaThixo ngokusondeleyo akukangako kumnikelo kodwa kakhulu kwingqondo [okanye kwimo] yalowo unikelayo. Ukuwala kukaThixo umnikelo weziqhamo kaKayin akusiso isenzo sokusabela kukaThixo onomkhethe noguquguqukayo. Endaweni yoko, kuchaza indlela yononophelo lokuqatshelwa nokuvavanywa kwesimilo, umoya [okanye ingqondo], neemvakalelo zalowo uzisa umnikelo. Ngumzekelo omhle lo womgwebo wophengululo.

`Funda: Genesis 4:13–17 uchaze indlela uKayin asabele ngayo kwisigwebo sikaThixo.`

Xa sizama ukubaleka ebusweni bukaThixo, asibi nakuphumla. Sizama ukwanelisa ulangazelelo lobabalo lukaThixo ngezinto, ulwalamano nabantu, okanye ukuphila ubomi bokuzixakekisa kakhulu. UKayin waqala ukwakha ubukumkani nesixeko. Kokubini oko kukhulu kakhulu kwaye kuxela ukuzimisela namandla, kodwa, ukuba bubukumkani obungenaye uThixo, busisixeko sovukelo, ekuggibeleni abusayi kuba lulutho.

`Nokuba singaphela sithwaxwa ziziphumo zezono zethu, njengoko kuye kube njalo, singakufunda njani ukukwamkela ukuxolelwa kuzo esikunikwa ngomnqamlezo?`