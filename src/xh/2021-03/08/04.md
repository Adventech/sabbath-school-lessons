---
title:  Ukubaleka Umke [Ukubalekela Kude]
date:  17/08/2021
---

Ngokwenkcukacha zamanani eWorld Health Organization (WHO), esona sigulo sixhaphakileyo kumhlaba wonke, nesichukumisa ngaphezu kwezigidi ezingamakhulu amathathu zabantu minyaka le, asinazo iimpawu ezicacileyo nezibonakalayo. Uxinzelelo ngunobangela ophambili wokugula emhlabeni wonke kwaye kunelona galelo likhulu kumthwalo wesifo kumhlaba wonke.

Ngelishwa, akuye kuthethwe ngoxinzelelo ebuKristwini kuba oko kunokubonakala njengophawu lokuswela ukholo. Ngapha koko, ebengamele amaKristu ukusoloko ezaliswe luvuyo nokonwaba nako konke okunjalo? Ngoko ke, uxinzelelo ayilulo na uphawu lokuba kukho okungalunganga nolwalamano lwethu noThixo?

Abantu abaninzi bayazi ukuba oku akuyiyo inyaniso. NamaKristu, amaKristu athembekileyo, ayakwazi ukuthi ngamanye amaxesha alwe noxinzelelo, ngakumbi emva kwesiganeko esibuhlungu, kwaye asilulo uphawu lokuswela ukholo okanye ukuthembela kuThixo. Kwakhona, umntu unokufunda kwiINdumiso ayibone intlungu, ukubulaleka nezingqala abagula zizo abantu bakaThixo abathembekileyo.

Ngamanye amaxesha uxinzelelo luthi ngokucotha nangokuzola lusibambe, size siluqonde xa selikuqinisa ukubamba kwalo. Maxa wambi lusibetha ngokukhawuleza, emva kwesiganeko esihlasele ngendlela eyodwa imizwa okanye umzimba. Umzekelo, umprofeti kaThixo othembekileyo, uEliya, wayethezeke kwaphela, imizwa nasemzimbeni, emva kwesiganeko sentaba yeKarmele.

`Ku-1 Kumkani 18, uEliya usanda ukubona ummangaliso kaThixo womlilo usihla uvela ezulwini. Ekuphendulweni komthandazo wakhe, uyibonile imvula isiza, kuphela iminyaka emithathu yembalela. Yintoni ngoku eyenza ukuba uEliya enze ngolu hlobo lokubaleka akothuswa zizoyikiso zikaJezebhele? Funda: 1 Kumkani 19:1–5.`

UEliya ube namashumi amabini anesine eeyure ezinzima kakhulu. La mava, ehlangene nobukrwada nezoyikiso zokufa, zachukumisa uxinzelelo kuEliya.

Kanti ke, uEliya wayekho xa abaprofeti bakaBhahali, kwisithuba sama-850, babebulawa, mhlawumbi abanye babo bebulawa ngesakhe isandla (1 Kumkani 18:40). Isiganeko esinjalo, sesingumsebenzi wokulungileyo, sinako ukukhokelela kuxinzelelo olukhulu kwabo balindele, hlawumbi, okulungileyo okanye nokubi ukuba kwenzeke.

Ngoko ke, uEliya waqala ukubaleka, ukuzama ukumka. Ngamanye amaxesha sibalekela kwisikhenkcezisi sizame ukuba sitye kangangoko sizama ukonwaba kwakhona. Maxa wambi sizama ukulala kuze kuphele ukudinwa kwemizwa. Maxa wambi sikhangela ulwalamano olutsha, umsebenzi, okanye indawo ekuzameni kwethu ukubaleka. Kuyenzeka ukuba ngamanye amaxesha sizingcwabe emsebenzini omninzi, simise imida yexesha, neentlanganiso, kuba sizama nzima ukubaleka kwinto engenagama efunxa lonke uvuyo nokuphumla kwethu. Phofu ke, abantu abaninzi basebenzisa “ukuzinyanga ngamayeza” athile nanjani konke ikukuzama ukuthomalalisa intlungu. Ekuqqibeleni, phofu, ezi zinto zifihla nje iimpawu; aziyisombululi ingxaki, zaye zikholisa ukuyenza ibembi kakhulu.