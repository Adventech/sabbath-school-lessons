---
title:  Ukukhululeka Ukuba Uphumle
date:  14/08/2021
---

### Fundela Isifundo Sale Veki
Marko 2:1–12, 1 Kumkani 18, 1 Kumkani 19:1–8, Mat. 5:1–3, Isa. 53:4–6, 2 Kumkani 2:11.

> <p>Indima Yenkumbulo</p>
> “NguYehova umkhanyiseli wam, ndiya koyika bani na? NguYehova inqaba yobomi bam, ndiya kunkwantya ngabani na?” (INd. 27:1).

Abantu abaninzi kwabahlangana noYesu kulungiselelo lwaKhe lwasemhlabeni babegula, maxa wambi begulela ukufa.Babuthelana kuYesu befuna ukuphiliswa nokuphumla kwizigulo neembulaleko zabo. Babekholisa ukukufumana oko nako.

Ngamanye amaxesha wayethetha nje ilizwi, baphile ngokupheleleyo. Ngamanye wayebachukumisa abagulayo, kuthi ngommangaliso, baphile. Maxa wambi wayesithi mabahambe, kuze ukuphila kwenzeke ngexesha besimka. UYesu waphilisa amadoda, abafazi, abantwana, amaYuda, abangengawo amaYuda, izityebi namahlwempu, nabantu abalulamileyo. Ezona meko zazimbi kakhulu zeqhenqa nobumfama wayengenayo ingxaki yokuzifikelela. Ngokwenene, wabaphilisa nabo banesona “sifo” esibi kuzo zonke—ukufa.

Kule veki, siqwalasela kwimizekelo emibini eyahlukene kakhulu yokuphilisa. Komnye, ogulayo wayegula engakwazi nokuzizela kuYesu. Iimpawu zakhe zazibonakala ngokucacileyo kumntu wonke. Kwenye imeko, kwakungekho zimpawu zibonakalayo. Kuzo zombini ezi meko, ukuphila kwafika ngelikaThixo ixesha nendlela.

Xa sihlola umba wokuphumla kwintlungu nokubulaleka, siya kukwazi ukwetyisa umbuzo esithi sonke, nokuba kunini okanye kuphi kuhambo lwethu lobuKristu, sibe nawo. Kuye kwenzeke ntoni xa ingaphendulwanga imithandazo yethu yokuphiliswa?

Sikufumana njani ukuphumla?

_*Funda esi sifundo ukulungiselela iSabatha ka-Agasti 21._