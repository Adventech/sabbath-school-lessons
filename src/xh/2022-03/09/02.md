---
title:  Isakhelo Sokudumisa
date:  21/08/2022
---

Umbhali omkhulu womRashiya uFyodor Dostoyevski wayegwetywe intambo, suka isigwebo saguqulwa ngomzuzu wokugqibela. Wachitha iminyaka ebhadla eziseleni endaweni yoko. Ethetha ke ngamava akhe okunkolonkoloza eziseleni, wabhala wathi: “Kholelwa kude kube sekupheleni kwelithi, nokuba bonke abantu bayalahleka uze usale wedwa ikuphela kothembekileyo; yiza nomnikelo wakho sekunjalo uze udumise uThixo kubulolo bakho.”

Kwezi zifundo sesibonile indlela uPawulos awayinyamezela ngayo inkcaso nentshuntshiso emandla. Kodwa ngoku unkolonkoloza kwintolongo yaseRoma. Kodwa noko kunjalo akanxunguphalanga; ndaweni yoko, ubhala ngenyameko ukukhuthaza amakholwa aseFilipi.

`Funda: kumaFilipi 4:4-7. Ucinga ukuba uPawulos wazibhala njani ezo zinto xa yena gaqa wayebhadla eziseleni? Kwesi sicatshulwa, zintoni izitshixo zokuzuza “uxolo lukaThixo”? `

Kuyenye into ukuvuya xa izinto zihamba kakuhle. Kodwa uPawulos usikhuthaza ukuba sisoloko sivuya. Oku kunokuvakala kungaqhelekanga. Ukuba sithatha oku uPawulos akubhalileyo njengoko kunjalo, zibini iziphumo ezibalulekileyo kuthi.

Okokuqala, ukuba sizakuvuya maxa onke, izakuthetha ukuthi kuzakufuneka sivuye naxa iimeko zingakhangeleki zisinika nesuntswana lomhlaba wokuvuya. Okwesibini, ukuba sizakuvuya maxa onke, kanjalo kuzakuthetha ukuthi sizakufunda sifunde ukuvuya naxa sesingevi kanjalo.

UPawulos usibizela ekudumiseni uThixo nkqu nangona amaxesha amaninzi kunokukhangeleka kungaqhelekanga kuthi. Kusenokukhangeleka ngathi akubhadlanga. Kodwa njengoko siyakubona, kungenxa yoba kanye kukho amaxesha apho kukhangeleka kungabhadlanga esithi sibizelwe ekuvuyeni. Ngamanye amazwi, ukudumisa sisenzo sokholo. Kwanjengokuba ukholo lungasekelezwanga kwiimeko zethu koko kwinyaniso engoThixo, ngokunjalo ukudumisa yinto esingeyenzi ngenxa yokuba sisiva kamnandi koko ngenxa yenyaniso yokuba ungubani uThixo kunye noko asithembise kona. Kwaye ngokumangalisayo, lolo kholo oluqalisa ukubumba iingcinga, iimvakalelo, neemeko zethu.

`Yeyiphi inyaniso engoThixo ayicukulayo uPawulos kwisicatshulwa sanamhlanje-inyaniso emenza avuye, nkqu naseziseleni? Bhala phantsi uluhlu olufutshane loko ukwazi kuyinyaniso ngoThixo. Jonga olu luhlu uze umdumise uThixo ngento nganye. Oku kuyitshintsha njani indlela ova nobona ngayo iimeko zakho?   `