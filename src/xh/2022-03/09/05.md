---
title:  Ingqina Eliqinisekisayo
date:  24/08/2022
---

Kwincwadi yeZenzo, ukudumisa kwaba nefuthe elimangalisayo kwabo bakuvayo. Funda iZenzo 16:16-34. Behlutyiwe batywatyushwa kanobom, uPawulos noSilas baphoswa entolongweni. Akukho mntu wayekho ukuthambisa imihlana yabo esikekileyo nekhuthukileyo. Beqaqanjelwa ngeyona ndlela emzimbeni neenyawo zabo zisestokisini, babekwa kwintsunguzi yengontsi yentolongo. Kodwa lo gama amanye amabanjwa ayehleli ephulaphule, uPawulos noSilas baqalisa ukuthandaza nokucula.

Emva konyikimo, nasemva kokuba umgcini mabanjwa efumanise ukuba akho Pawulos okanye Silas okanye naliphi kumabanjwa eliqhweshileyo, “waza egubha, wawa phantsi phambi koPawulos noSilas. Wabazisa phandle, wathi, zinkosi, ndimelwe kukuthini na, ukuze ndisindiswe? ’” (Zenzo 16:29, 30).

`Kwakutheni ukuze esi siganeko sibangele umgcini mabanjwa agxile kwintswelo yakhe yosindiso? Ndima ni ucinga ukuba yadlalwa yimithandazo neengoma zikaPawulos noSilas ekungaqhweshini kwamabanjwa, nasekuguqukeni kwale ndoda nosapho lwayo luphela?  `

Kuyamangalisa ukucinga ukuba ukudumisa kwethu kungaguqula iziphelo ezingunaphakade zabo basingqongileyo. Ukuba uPawulos noSilas babehleli ebumnyameni bendumzela bekhalaza njengoko esoloko esenza njalo amabanjwa, ucinga ukuba ukhona umntu owayenokusindiswa ngoba busuku?

Asikwazi okwenzekayo kumgcini mabanjwa nosapho lwakhe emva koko, kodwa khawufan’ucinge ngabo befunfa amazwi uPawulos awawabhalayo kamva ekwenye intolongo yaseRoma: “Ngokuba nababalwa ukuthi, ngenxa kaKristu, ninganeli kukholwa kuye; nababalwa nokuva ubunzima ngenxa yakhe, ninawo umzamo onjengalowo nawubonayo kum, nangoku niwuvayo ukuba ukho kum” (Fil. 1:29, 30). Ukuba bakufunda oku baza bakhangela ngemva kwindlela intlungu kaPawulos eyabaphathela ngayo uvuyo, ngokuqinisekileyo yabaphathela ingoma ezintliziyweni zabo nomcela-mngeni omtsha wokuba bahlale bethembekile, nokuba zithini indleko.

`Ngubani ocinga ukuba angaphenjelelelwa kuThixo ngengoma yokudumisa enokuphuma entliziyweni yakho? Yenza ilinge elimandla lokuba ube phandle ngakumbi uphuphume ngasekudumiseni kwakho uThixo phakathi kwabanye. Awulazi ifuthe elihle okunoba nalo. `