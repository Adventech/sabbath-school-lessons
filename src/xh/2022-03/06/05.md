---
title:  Ukuzibophelela Okungqongqo
date:  03/08/2022
---

“Ukuba ke iliso lakho lokunene liyakukhubekisa, linyothule ulilahle kuwe; kuba kukulungele kanye ukuba kutshabalale libe linye emalungwini akho, kunokuba umzimba wakho uphela uphoswe esihogweni” (Mat. 5:29).

`Gxila kumazwi kaYesu kule ndima ingentla. Ungathi amazwi aKhe angqongqo.... Ukuba kunjalo, kutheni? `

Inyathelo eli ngqongqo liyafuneka hayi ngoba uThixo ebenze ubomi bobuKristu banzima, koko ngenxa yokuba thina nenkcubeko yethu sinxaxhe kakhulu kwizicwangciso zikaThixo ngathi. Abantu bakholisa ukuvuka babe bakhwankqiseke ngaphakathi kubo, “Ndingabhadula kude kangaka noThixo?” Impendulo soloko inye: kuphela ngenyathelo elinye ngexesha.

Funda kuMateyu 5:29, 30. UYesu uthetha kumba wesono sesondo. Noko kunjalo, imimiselo equlathiweyo isebenza ukuqwalasela nesinye isono, kanjalo. Ngokwenene, imimiselo le ingasebenza nasekukhuleni kwethu kuKristu nje gabalala.

`Ngongoma ni ebalulekileyo asixelela yona uYesu ngamazwi aKhe akuMateyu 5:29, 30? Ingaba ngokwenene sixelelwa ukuba masizilimaze phandle? `

UYesu akasixeleli ukuba masenzakalise imizimba yethu-nakanye! Endaweni yoko, usixelela ukuba masilawule iingqondo zethu ize ngalo ndlela imizimba yethu, nokuba sekumnyam’emntla. Qaphela ukuba ezi ndima azithi masithandaze aze uThixo ngoko nangoko asuse izimbo zesono ebomini bethu. Ngamanye amaxesha uThixo ngobabalo angasenzela oku, kodwa usoloko esibizela ekwenzeni ukuzibophelela okungqongqo ukuze siyeke lo nto, okanye siqalise ukwenza into ethile, esingazokuziva sifuna ukuyenza konke konke. Kungayi-onti oko ngokumandla! Ngokuya sisoloko sisenza ukhetho olululo, kokukona sizakuya siqina, yaye kokukona esiba buthathaka amandla esihendo ebomini bethu.

UThixo ngamanye amaxesha usebenzisa ii-onti ukunqakula ingqalelo yethu xa kukho intlaninge yeziphazamiso ezisingqongileyo. Kuse-ontini apho sithi siqonde indlela esibhadule ngayo kude noThixo. I-onti ingasisimemelelo sikaThixo kuthi ukuba senze isigqibo esingqongqo sokubuyela kwicebo likaThixo ngathi.