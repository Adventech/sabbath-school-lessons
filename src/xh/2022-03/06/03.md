---
title:  Indibanisela YobuThixo-Buntu
date:  01/08/2022
---

Yintoni eyona mpumelelo inkulu wakha wanayo? Amathuba kukuba, noba yintoni na owayiphumezayo ayizange izenzekele nje ngokuziqengqa kwakho ebhedni kusasa. Ukuba sifuna ukuphumeza into exabisekileyo kobu bomi, kuthatha ixesha nomgudu. Ukuba ngabafundi kwethu kuKristu akwahlukanga.

`Funda: kumaKolose 1:28, 29. Nangona uPawulos ethetha ngoThixo osebenza kuye, kungaziphi iindlela athi abonakalise kanjalo ukubandakanyeka komgudu wobuntu? Bona kanjalo kuDut. 4:4, Luka 13:24, 1 Kor. 9:25, Heb. 12:4.  `

KumaKolose 1:29 kukho ingcamango enika umdla ngolona hlobo kwindlela uPawulos abubona ngayo ubudlelane bakhe noThixo kulo msebenzi. Uthi uyazama-kodwa ngamandla kaThixo.

Igama “ukusebenza” lithetha “ukudinwa,” “ukusebenza de udinwe.” Eli gama lalisetyenziswa ngokukodwa kwiimbaleki xa zizilolonga. Igama “lokuzama,” elilandelayo, lingathetha kwezinye iilwimi “ukubandezeleka.” Ngoko ke, sinegama elingumfanekiso wembaleki uxhinele impumelelo ngazo zonke indlela. Kodwa ngoko uPawulos wongeza ukujika kule ngcamango, ngenxa yokuba uPawulos exhinile, hayi ngento yonke anayo, kodwa ngento yonke uThixo amnika yona. Ngoko ke sisalelwe sisishwankathelo esilula ngolungiselelo lukaPawulos-yayi lulungiselelo olwenziwe ngomgudu omkhulu wakhe siqu nokuziqeqesha, kodwa zisenziwa ngamandla kaThixo. Obu budlelane busebenza kanye ngendlela enye lo gama sizungulana nokuphuhla kwesimilo sikaKristu kuthi.

Oku kubaluleki ukuba kukhunjulwe, kuba siphila kwilizwe apho sifuna okuninzi ngakumbi ngomgudu omncinci kanobom. Loo ngcamango seyinyubeleze nakubuKristu, kanjalo. Abanye abavangeli bathembisa ukuba uthe wakholwa nje, uMoya oyiNgcwele uzakufikela ngamandla angaphaya kwemvelo wenze imimangaliso emikhulu. Kodwa oku kungayinyaniso engaphelelanga enobungozi, kuba kunokukhokelela abantu ekuqukumbeleni ngelithi sidinga nje ukulinda amandla kaThixo ukuba afike lo gama sithe zava ezitulweni zethu!

`Athini amava akho malunga nohlobo lokuzama uPawulos awayethetha ngalo? Zintoni izinto uThixo azibeke entliziyweni yakho uzamana nazo? Ungafunda njani ukunikela kwintando kaThixo?`