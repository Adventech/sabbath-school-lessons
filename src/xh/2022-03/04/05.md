---
title:  “Abanengqiqo”
date:  20/07/2022
---

Izolo siqwalasele ukubaluleka kwesimilo ngakwabo balindele ukuBuya kwesiBini. Namhlanje sizakuqwalasela ngokutsolileyo ngokubaluleka kwesimilo ngakwabo baphilayo ekubuyeni kwesibini kukaYesu.

`Funda: uDaniyeli 12:1-10. Yintoni umxholo? Leliphi ixesha kwimbali yehlabathi ekusingiselwe kulo? Okubaluleke ngakumbi, yintoni esinokuyithetha ekwezi ndima ngesimilo sabantu bakaThixo ngala maxesha? Zimpawu zini abanikwa zona, ngokungafaniyo nabangendawo? Bona kanjalo IsiTyhi. 22:11.  `

UDaniyeli uyaxelelwa ukuba kanye ngaphambi kokuza kukaYesu, kuzakubakho ixesha lembandezelo elingenakulinganiswa nalo naliphi ixesha kwimbali. KuDaniyeli 12:3, 10, sinikwa inkcazelo yamalungisa nabangendawo ngeli xesha. Phawula indlela abangendawo “abayakwenza ngayo okungendawo” (Dan. 12:10) ngokungafaniyo namalungisa, athi kwindima 3 akhazimle, mhlawumbi ngenxa yokuba benziwe “nyulu, mhlophe, banyibilikiswa (Dan. 12:10) kweli xesha “ ‘lembandezelo elingazanga libekho elinjalo, kususela koko wabakhoyo uhlanga, kude kuse nangelo xesha’ ” (Dan. 12:1). Ngokukhabanayo, kwakhona, abangendawo abakuqondi, kodwa amalungisa “anengqiqo” yaye ayaqonda.

Aqonda ntoni? Izibalo, ubunzulu-lwazi, unyeliso olukhulu? IMizekeliso ithi “ukoyika uYehova kukuqala kokwazi (Mize. 1:7). Mhlawumbi, kule imeko, “abanengqiqo” balumkile kuba bayaziqonda ezi ziganeko zokugqibela, ixesha lembandezelo, xa lityhileka. Abakhwankqiswanga; ekufundeni kwabo iLizwi, bayazi ukuba iyeza. Kwaye okubaluleke ngakumbi, bazi ngokwaneleyo ukuba bavumele eli xesha lembandezelo ukuba libacokise libacikide; abangendawo, kwelinye icala, benziwe lukhuni kuvukelo lwabo baze ngalo ndlela baqhubekeka ebubini babo.

Ingongoma ebalulekileyo apha kukuba apha sinikwa inkcazelo yabantu abathubeleze kwisigaba sokucokiswa nokucikidwa.

`Nangona sikhe saqwalasela ezi ndima kumbandela wemihla kanye yokugqibela, mimiselo mini esiyibonayo apha enokusinceda ngoku ukuba siqonde ngcono ukuba singantoni isigaba sokucokisa nokucikidwa, nkqu kuthi namhlanje?  `