---
title:  Izikhwankqiso
date:  03/07/2022
---

> <p></p>
> “Zihlobo ezithandekayo, sanukukhwankqiseka sisilingo esibuhlungu enisivayo, ngokungathi kwehla into engaqhelekanga kuni” (1 Pet. 4:12, inguqulelo ye-NIV).

Izikhwankqiso, izikhwankqiso ezibuhlungu, zingeza ngeendlela ezininzi. Isithuthi esiphethuka endleleni size kweyakho indlela. Isaziso sesiquphe sokuba uyaphelelwa ngumsebenzi. Uvavanyo lwempilo olukunika iindaba ongazilindelanga ezimbi. Ukungcatshwa ngumntu obumthanda nobucinga ukuba uyakuthanda. Nokuba imbi kangakanani na intlungu leyo, isoloko isenziwa mandundu ngumba wokukhwankqiseka.

Kule veki sizakuqwalasela iintlobo ezitsolileyo ezimbalwa zeemeko ezibuhlungu okanye ii-onti ekungafuneki sikhwankqiswe zizo.

Okokuqala, masibuyele emva ku-1 Petros 4:12. Igama lesiGrike elimele “ukuthi nqa” ku-1 Petros 4:12 lithetha “ayiqhelekanga” okanye “ayaziwa.” UPetros ubongoza abafundi bencwadi ukuba bangagaxeleki kumgibe wokukholelwa ukuba iimvavanyo ezitshisayo nezilingo aziqhelekanga kumava obuKristu. Ndaweni yoko, kufuneka ziqondwe njengesiqhelo-zinokulindelwa kwaye kufuneka zilindelwe.

Igama elisetyenzisiweyo “lovavanyo olutshisayo” okanye “isilingo esitshisayo” lisuka kwelinye igama lesiGrike, yaye lithetha “ukutsha.” La mava okuva ubunzima ngenxa yokholo lwethu ngoko ke anokuqondwa “isigaba sokunyibilikisa,” isigaba se-onti.

`Funda: ku-1 Petros 4:12-19. Uthini umyalezo kaPetros?  `

Uninzi lwethu siyakhwankqiswa kukuva ubunzima ngenxa yokuba sinengcamango ecaciswe ngokubaxekileyo yobomi bobuKristu. Siyazi ukuba kukho amacala amabini-uThixo, olungileyo; noSathana, okhohlakeleyo. Kodwa sisoloko ngoko sibeka ngokusisiqhelo yonke into evakala kakuhle kwibhokisi kaThixo, ize yonke into evakala kakubi kwibhokisi kaSathana. Kodwa ubomi abulula ngolo hlobo. Asinakusebenzisa iimvakalelo zethu ukugqiba into ekwibhokisi kaThixo okanye ibhokisi kaSathana. Ngamanye amaxesha ukuhamba noThixo kunokuba ngumceli-mngeni kube nzima. Kwaye ukulandela uSathana kunokukhangeleka kusizisa imivuzo emikhulu. UYobhi, olilungisa koko eliva ubunzima, ubonakalisa oku xa wayebuza uThixo, “ ‘Yini ukuba abangendawo badle ubomi, babe badala, kananjalo bomelele, babe namandla? ’ ” (Yobhi 21:7).

`UPetros wayesingisele kwizilingo ezingumphumela wokumela uKristu. Kodwa kukho kanjalo ezinye izizathu zokuza kwezilingo. Angakunceda njani u-1 Petros 4:12-19 ukucacisa ngobuchule kumhlobo ukuba kutheni kungafuneki akhwankqiswe zizilingo ezibuhlungu angaba ujamelene nazo?  `