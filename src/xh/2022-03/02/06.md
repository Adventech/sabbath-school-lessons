---
title:  Ii-onti Zokukhulisa
date:  07/07/2022
---

> <p></p>
> “Kwathi, ukuze ndingaziphakamisi ngokungaphezulu ngenxa yezityhilelo eziyincamisa, ndanikwa uviko enyameni, isithunywa sikaSathana, ukuze sindintlithe, ukuze ndingaziphakamisi ngokungaphezulu” (2 Kor. 12:7).

Kukho umehluko omkhulu phakathi kokugeca nokuthena. Siyazigeca izityalo esingasazifuniyo; siyazithena izityalo esifuna ukuzihlumisa ukuze zixakathe iziqhamo ngakumbi. Zozibini ezi zigaba, noko kunjalo, zibandakanya imela ebukhali. Eneneni, ukuthena kudinga ukususa iindawo ezithile kwisityalo ezinokukhangeleka kumntu osasifundayo isitiya ngokungathi uyasitshabalalisa. Kwinkalo yakwamoya, u-Bruce Wilkinson ubhala athi, “Uthandazela iintsikelelo zikaThixo ezigqithisileyo ukuphuphuma kwaye umbongoza ukuba akwenze ufane noNyana waKhe?

“Ukuba impendulo yakho ngu-ewe, ngenxa yoko ucela isikere.”–

Bruce Wilkinson, Secrets of the Vine (Sisters, OR: Multnomah Publishers, Inc., 2001), p. 60.

Abantu bayazibuza ukuba wayethetha ntoni kanye uPawulos “ngoviko enyameni” (2 Kor. 12:7). Izimvo zisusela ekubeni uPawulos wayeneentlaselo ezithe rhoqo ezivela kwiintshaba ukuya ekusokoleni ukuthetha. Kukhangeleka ngathi oku eneneni yayi yingxaki engokubona kwakhe (bona ku-Ellen G. White Comments, The SDA Bible Commentary, vol. 6, p. 1107). Okungumnqa, uPawulos wayekholelwa ukuba “uviko” “wanikwa.”

`Ucinga ukuba wayethetha ukuthini uPawulos ngokuthi “ndanikwa”? Wanikwa ngubani? Wakwazi njani uThixo ukulusebenzisela ukunceda uPawulos? `

Phawula ukuba “uviko” lwalunenjongo etsolileyo: “ukuze ndingaziphakamisi ngokungaphezulu” (2 Kor. 12:7).  Kwakungenganxa yesono esithile asenzileyo, kodwa ukumthintela ekoneni kwixa elizayo. UPawulos waqaphela ukuba ngemvelo wayenobuthathaka bokona, kwanokuba olu “viko” lungabunqanda.

`Funda: ku-2 Korinte 12:7-10. UPawulos umelana njani “noviko” lwakhe? Ucinga ukuba ubuthathaka bukaPawulos babu nazo iinzuzo zakwamoya ngakuye? Indlela asabela ngayo uPawulos ingakunceda njani umelane “namaviko” ekufuneka uwathwele? `

`Kungaziphi iindlela ezinokuthi iingcamango zikaThixo ngokukhula kwakho kwakwamoya zahluke mpela kwezo zakho? Cinga ngeenkalo ebomini bakho apho udinga ukuqhama ngakumbi ngokwasebulungiseni. Mpawu zini zakwamoya ungathanda ukucela uThixo ukuba aziphuhlise kuwe “ngokuthena” kwaKhe”?`