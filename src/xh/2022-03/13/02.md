---
title:  Iintsuku Zokuqala
date:  18/09/2022
---

IsiBhalo sisinika isuntswana lengcombolo ngeminyaka yokuqala kaYesu. Iindima ezimbalwa, noko kunjalo, zisixelela into ngezoo meko kunye nohlobo lwehlabathi awangena kulo uMsindisi.

`Funda: kuLuka 2:7, 22-24 (bona kwiLev. 12:6-8) nakuMateyu 2:1-18. Sibona ntoni kwezi ndima esinika umrhiba wohlobo lobomi uYesu awajamelana nalo zisuka nje?   `

Kakade, uYesu wayengengomntu wokuqala ukuphila entluphekweni okanye ukujamelana nabo babefuna ukumbulala, nkqu kwa eselula ngeminyaka. Kukho, noko kunjalo, enye indima esinceda siqonde ukwahluka koko uKristu wabulaleka kuko kwamhla mnene.

`Funda: kuYohane 1:46. Ndima ni eyongezwa koku ukusinceda siqonde uhlobo lweenkxwaleko uYesu oselula awajamelana nazo?   `

Ngaphandle ko-Adam no-Eva ngaphambi koKuwa, uYesu waba kuphela komntu ongenasono owakha waphila ehlabathini. Kubunyulu baKhe, kukungabi nasono kwaKhe, watshona le kwihlabathi lesono. Kwaba yintuthumbo kangakanani oko, nkqu eselusana, ukuba umphefumlo waKhe onyulu uthi gqolo uqubisana nesono. Nkqu nakubulukhuni bethu ngenxa yesono, nathi sisoloko sizinxwema ekugcakameleni izono nobubi esibubona bucekiseka. Khawufan’ucinge into ekunoba kwakuyiyo kuKristu, omphefumlo waKhe wawunyulu, ongazange nakancinci adyojwe sisono. Cinga ngokwahluka okuselubala phakathi kwaKhe nabanye abamngqongileyo malunga noko. Makube kwakubuhlungu ngeyona ndlela kuYe.

`Zibuze, “Ndibukhali kangakanani kwizono ezithe tshitshilili phakathi kwethu? Ziyandikhathaza, okanye ndilukhuni kuzo?” Ukuba ulukhuni kuzo, akungebi kungenxa yezinto ozifundayo, ozibukelayo, okanye nkqu ozenzayo? Cinga ngoku.    `