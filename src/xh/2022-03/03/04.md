---
title:  Imfazwe Enkulu eNtlango
date:  12/07/2022
---

> <p></p>
> “Ke kaloku, wathi uYesu, ezele nguMoya oyiNgcwele, wabuya eYordan, wasiwa nguMoya entlango. Wantsuku ezimashumi mane ehendwa nguMtyholi” (Luka 4:1, 2).

`Funda: kuLuka 4:1-13. Zifundo zini ongazifunda kule ngxelo ngendlela yokoyisa isihendo ungawi kwisono?  `

Izihendo ziyakwazi ukuba nzima ngeyona ndlela ngenxa yokuba zinomtsalane kwizinto esizilangazelela ngokwenene, kwaye zisoloko zikhangeleka zisiza ngamathuba obubhetyebhetye bethu.

ULuka 4 sisiqalo sebali lokuhendwa kukaYesu nguSathana, kwaye lizisa imiba enzima kwingqalelo yethu. Xa uqala ukukrwaqula, kubonakala inguMoya oyiNgcwele okhokelela uYesu ekuhendweni. Noko kunjalo, uThixo akasihendi nakanye (Yakobi 1:13). Ndaweni yoko, njengoko besibona, uThixo uyasikhokelela kwii-onti zovavanyo. Okutsal’umdla kuLuka 4 kukuba uMoya oyiNgcwele uyakwazi ukusikhokelela kumaxesha ovavanyo aquka ukuba sesichengeni kwethu kwizihendo ezitshisayo zikaSathana. Kumaxesha anjalo, xa sisiva ezi zihendo ngokumandla ngeyona ndlela, sisenokungaqondi de sicinge ukuba asimlandela kakuhle uThixo. Kodwa oku akuyonyani kwaphela. “Amaxesha amaninzi xa sibekwe kwimeko evavanyayo siyathandabuza ukuba uMoya oyiNgcwele kaThixo ubusikhokela. Kodwa yaba yinkokhelo kaMoya eyazisa uYesu entlango ukuba ahendwe nguSathana. Xa uThixo esizisa ekulingweni, unenjongo afuna ukuyiphumeza ukuze silungelwe. UYesu akazange abe nobuganga kwizithembiso zikaThixo ngokuya engaxelelwanga ekuhendweni, engazange kanjalo anikezele ekuphelelweni lithemba xa isihendo sasifika kuYe. Nathi asinakwenza njalo.”—Ellen G. White, The Desire of Ages, pp. 126, 129.

Ngamanye amaxesha, xa sise-ontini, siyatsha endaweni yokucokiseka. Ngenxa yoko kuyathuthuzela kakhulu ukwazi ukuba xa sishwabana ekuhendweni, singanethemba kwakhona kuba uYesu wema nkqi. Iindaba ezimnandi zezokuba ngenxa yokuba uYesu enguMthwali-Zono wethu, ngenxa yokuba wahlawula isohlwayo sokusilela kwethu ukunyamezela isihendo (nokuba sasiyintoni na), ngenxa yokuba wathubeleza e-ontini ngokuqatseleyo kunokuba nabani na eyakuze aqubisane, asilahlwanga okanye sishiywe nguThixo. Likhona ithemba, nkqu “nakongomkhulu” kuboni (1 Tim. 1:15).

`Zihendo zini ojamelene nazo ngoku? Chitha ixesha elithile emthandazweni, uyicele iNkosi ukuba ikufundise indlela yokusebenzisa izifundo zomzekelo kaYesu kobakho ubomi. Khumbula, awukwazi kuwa esihendweni, nakanye! Khumbula, kwakhona, ukuba uthe wawa, unoMsindisi.  `