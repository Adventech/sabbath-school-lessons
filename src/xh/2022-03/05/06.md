---
title:  Ubushushu Obuqatseleyo
date:  28/07/2022
---

Okwangoku kule kota, siqwalasele intlaninge yemizekelo yee-onti azisebenzisayo uThixo ukuzisa ubunyulu nokufana noKristu ebomini bethu. Noko kunjalo, abanye abantu bangayibona le mizekelo baze baqukumbele ngelithi uThixo ungumphathi orhabaxa nonyanzelisayo. Ngokuqinisekileyo, abanye bangathi, “Siyazi ukuba uThixo ufuna into esilungeleyo, kodwa le mizekelo ayityhili nkathalo nathando lumandla. Endaweni yoko, uThixo ukhangeleka ikakhulu njengomxhaphazi. Ucwangcisa injongo esibangela amaxesha anzima angaphaya kokuqonda, kwaye akukho nto sinokuyenza ngoko.”

Liyinene elokuba lo gama sisaphila kulo mhlaba uzele isono, sakuqonda kuphela intwana yesizathu sokwenzeka kwezinto. Ezulwini siyakuqonda ngakumbi (1 Kor. 4:5, 1 Kor. 13:12), kodwa okwangoku kufuneka siphile kwinkxalabo yokukholelwa ukuba uThixo ukho kwaye usikhathalele, nkqu naxa izinto zingasoloko zivakala kamnandi. UIsaya uyichaza kakuhle le nkxalabo.

Funda ku-Isaya 43:1-7. Kwindima yesibini, uThixo uthi abantu baKhe bazakungena emanzini nasemlilweni. Ezi zifuzisela iingozi eziqatseleyo, kodwa mhlawumbi zikrobisa ekuweleni uLwandle oluBomvu neYordan, omabini ingamaxesha oyikekayo, kodwa amaxesha awahlahlela indlela ubomi obutsha. Usenokulindela ukuba uThixo angathi uzakubakhusela abantu baKhe kwezi ngozi, ukuba uzakubakhokela ngendlela elula. Kodwa njengoMalusi okwiNdumiso 23, uthi endaweni yoko xa amaxesha anzima efika, abantu bakaThixo mabangakhamnqi, kuba ukunye nabo Yena.

`Jonga ngemva ku-Isaya 43:1-7. Bhala phantsi iindlela ezohlukeneyo uThixo abaqinisekisa ngayo abantu baKhe intuthuzelo ngamaxesha amanzi nomlilo. Mfanekiso mni kaThixo ozotywa koku engqondweni yakho? Zithembiso zini onokuzibangela zona? `

Singakushwankathela oko sikufundileyo ngoThixo ngeendlela ezintathu. Okokuqala, ubushushu bukaThixo obuqatseleyo bobokutshabalalisa hayi thina kodwa isono sethu.  Okwesibini, ubushushu bukaThixo asibobokusenza sibe zintsizana kodwa bobokusenza nyulu, njengoko sasidalelwe ukuba sibe njalo. Okwesithathu, inkathalo kaThixo ngathi kuzo zonke izinto ithe gqolo kwaye inobubele-akasoze asishiye sedwa, nokuba kwenzeka ntoni na kuthi.

`Ezi ndima zikufundisa ntoni ngezenzo nesimilo sikaThixo? Ndum. 103:13, 14; Mat. 28:20; 1 Kor. 10:13; 1 Pet. 1:7. Ukhe wayingcamla inyaniso yezi ndima ebomini bakho? `