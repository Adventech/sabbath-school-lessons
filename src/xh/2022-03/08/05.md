---
title:  Ukuthwala Lonke Ixhala Lethu
date:  17/08/2022
---

Kukho icwecwe elibhaliweyo edongeni abanye abantu abanalo kumakhaya abo elifundeka ngolu hlobo “Uthandazela nto xa ukwazi ukukhathazeka?” Lisenza sihleke ngoba siyayazi indlela esisoloko sikhathazeka ngayo endaweni yokuza kuThixo size simnike iinkxalabo zethu.

Ubani wakhe wathi xa ubomi bethu buphothene bonke, bunike uThixo uze umvumele acombulule amaqhina. Indlela alangazelela ngayo uThixo ukusenzela oku. Noko ke, ngokumangalisayo, siyakwazi ukubambelela kwiingxaki zethu de sibe secicini lokuthi qhwakra. Kutheni silinda de sitshelwe zizicheku ukuze sibhenele eNkosini?

`Funda: ku-1 Petros 5:7. UPetros ucaphula kwiNdumiso 55:22. Yintoni umyalezo otsolileyo kuthi apha? Bona kanjalo kuMat. 6:25-33.`

U-1 Peter 5:7 yindima elula kakhulu. Akukho mfihlo igushwe kuyo, kwaye ithetha kanye le nto iyithethayo. Ukuphosa kuthetha ukwenza kanye oko, ukugibisela, ukulahla, ukuze oko kubangela ubuhlungu nenkxalabo kubi saba naqhagamshelwano nawe. Kodwa, eneneni, imithwalo yethu ayiphoswa nje na phi na. Ixhala lethu alithi shwaka kwampengempenge. Linikezelwa kuBawo wethu osezulwini, othembisa ngokulisombulula. Oko yilento uYesu asixelela yona kwiindima ezikuMateyu. Ingxaki ekwenzeni oku ayikokuba inzima; ndaweni yoko, kukuba ikhangeleka ilula kakhulu, ilunge kakhulu ukuba ingayinyani.

Ixhala libangelwa yintlaninge yezinto. Isenokuba luxinzelelo emsebenzini. Ugxeko olungalindelwanga. Ukuziva ngathi asifunwa okanye asithandwa. Iinkxwaleko zempilo okanye zezimali. Ukuziva ngathi asimlungele ngokwaneleyo uThixo. Ukukholelwa ukuba asixolelwanga.

Nokuba ziyintoni na, isizathu esinye esenza ukuba sibambelele kwiingxaki zethu kukuba sicinga ukuba singaziqoshelisa ngcono kunokuba omnye enokwenza. Kodwa uPetros uyasibongoza ukuba silugqale kwakhona olo luvo. Isizathu sokuba kungafuneki sixhalabe kukuba uThixo uyakhathala. Kodwa ingaba usakhathala ngokwaneleyo uThixo ukuba angenelele xa uqhawulo-mtshato luthukuza okanye siziva singento yanto konke konke. IBhayibhile ithi ukhathala ngokwaneleyo ukuba aguqule nayiphi na imeko.

`Zintoni izinto ezibangela ukuba ukhathazeke ngoku? Ngokuba zinesihlahla kangakanani na, nokuba zikhathaza kangakanani na, ikhona into emnqabelayo uYehova? Mhlawumbi eyona ngxaki inkulu yethu kukuba nangona sikholwa ukuba uThixo uyayazi kwaye angayilungisa, asikholelwa ukuba uyakuyisombulula ngendlela thina esifuna isonjululwe ngayo. Gxila kulo ngongoma yokugqibela uze uzibuze ukuba oko kuyinyani kangakanani ebomini bakho.   `