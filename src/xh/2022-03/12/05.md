---
title:  Ukuzithemba
date:  14/09/2022
---

Ukona kuka-Eva eMyezweni wase-Eden, yayingekuba uthandabuze nje ilizwi likaThixo. Kundoqo wengxaki yayikukukholelwa kwakhe ukuba unobulumko obaneleyo bokuzigqibela ngokunokwakhe kokuhle nokulungileyo. Wathemba eyakhe ingqiqo. Xa sayame kwingqiqo yethu ngokungafaniyo nokukholosa ngeLizwi likaThixo, sizaneka kuzo zonke iintlobo zeengxaki.

Ibali likaSawule lidandalazisa amanyathelo okuzithemba nentlekele elandela ngokukhawuleza ngeyona ndlela. USamuweli wathambisa uSawule njengekumkani kaThixo (1 Sam. 10:1). Emva koko wanika uSawule imiyalelo etsolileyo (1 Sam. 10:8), kodwa uSawule akayithobela.

`Funda: isigaba esilandelayo sebali ku-1 Samuweli 13:1-14. Wenza ntoni uSawule le yakhokelela ekuweni kwakhe? `

Mathathu amanyathelo awakhokelela uSawule ezantsi kwindlela yokuzithemba kanye emva kokwenziwa ukumkani. Ingxaki kukuba akukho nalinye kula manyathelo ayemabi ngolo hlobo ngokunokwabo. Noko kunjalo, ayequlethe iimbewu zentlekele kuba athathwa ngalinye kuwo kungaxhonyekekwanga kuThixo. Qwalasela indlela ukuwa kukaSawule okwenzeka ngayo.

1. USawule wathi, “Bendibona”-ukuphalala kwemikhosi yakhe nokungabikho kukaSamuweli (1 Sam. 13:11). USawule wayephantsi koxinzelelo, waza wakuphonononga ngamehlo oko kwenzekayo

2. USawule wasuka ku-“Bendibona” waya ku-“Ndathi”-amaFilisti azakubeyisa (1 Sam. 13:12). Oko wakubonayo ngamehlo akhe kwabumba oko wakuthethayo, okanye wakucinga, ngemeko le

3. USawule wasuka ku-“Ndathi” waya ku-“ndaziva”-kunyanzelekile ukuba ndinyuse idini elinyukayo (1 Sam. 13:12).  Oko wakucingayo uSawule kwabumba iimvakalelo zakhe.

Sisonke sikwenzile oku: sixhomekeka kwiliso lethu lobuntu, elisikhokelela ekuxhomekekeni kwingqiqo yethu yobuntu, esikhokelela ekuxhomekekeni kwiimvakalelo zethu zobuntu. Size ke sense ngokwezimvakalelo.

`Kutheni ucinga kwakulula kuSawule ukuba alandele ingqiqo yakhe, nangona wayenemiyalelo ecacileyo kaThixo eyayisankenteza ezindlebeni zakhe? Ukuba siyazi ukuba si-ethe-ethe ngolo hlobo kwaye sinololwazi lungagqibelelanga, kutheni sisazama ukuxhomekeka kwiziqu zethu? Singenza ntoni ukufunda ukukholosa ngemiyalel kaThixo ngaphezu kweziqu zethu?`