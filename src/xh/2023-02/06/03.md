---
title:  Ama-2,300 Entsuku Nexesha Lokuphela
date:  01/05/2023
---

`Funda Daniyeli 8:17, 19, 26. Leliphi ithuba lexesha ingelosi evakalisa ukuba lo mbono kaDaniyeli 8 nama-2,300 eentsuku abhekisa kulo? `

Abanye baxoxa ngelithi ama-2300 eentsuku yimihla eqhelekileyo. Bakwakholelwa ukuba olu phondo luncinane lukaDaniyeli 8 lubhekisa kwinkokeli yomkhosi wamaSeleucid uAntiochus Epiphanes (216 b.c.–164 b.c.), owahlasela iYerusalem wayingcolisa itempile yamaYuda, nangona ama-2,300 eentsuku engangeni ncam kwixesha lakhe. Le nguqulelo, phofu, ichasene nomyalelo ocacileyo wengelosi wokuba umbono ubhekisa “kwixesha lokuphela.” UAntiochus ngokuqinisekileyo akazange aphile ngexesha lokuphela.

KuDaniyeli 8, uGabriyeli uqala inkcazo yakhe yesiprofeto sama-2,300 eentsuku. Ukhankanya inkunzi yegusha njengemele iMedi-Persi nempongo njengemele iGrike (Dan. 8:20, 21). Nangona engaxelwanga ngamagama, njengoko kwakunjalo kumagunya amabini ngaphambi kwalo, uphondo oluncinane, lucacile ukuba yiRoma (Dan. 8:9, 23, 24). Uthi ke achaze uhlobo lwenkolo-politiko esisigaba seRoma, ngokuthi “inyaniso lwayiwisela phantsi emhlabeni” (Dan. 8:10–12, 25) luphazamisane nolungiselelo lukaKristu lwasezulwini (Dan. 8:10–12). Ukuhlanjululwa kwengcwele kuDaniyeli 8:14, uvuthondaba lwesahluko, yimpendulo kaThixo kumngeni wamagunya omhlaba nenkolo athe azama ukuhlutha igunya likaThixo. Oku kuyinxalenye yesisombululo sezulu kwingxaki yesono.

UGabriyeli ulungele ukunika iinkcukacha ngokwandlalwa kwexesha lesiprofeto. Ekupheleni kukaDaniyeli 8, sinokubona ngokucacileyo ukuba uDaniyeli akazange ayiqonde inxenye yombono wama-2300 eentsuku (Dan. 8:27). Indawo yokuqala ebingenkunzi yemvu, ibhokhwe, uphondo oluncinane ibichaziwe yonke, kwanamagunya amabini okuqala echazwe ngokucacileyo ebizwa ngamagama (Dan. 8:20, 21). Ukuhlanjululwa kwengcwele, kona, akuzange kuchazwe.

Ingelosi uGabriyeli, owabonakala kuDaniyeli 8, ibonakala ngoku kuDaniyeli 9 isithi kuye: “ ‘Ekuqaleni kokutarhuzisa kwakho, mna ndize kulixela kuwe, ngokuba ungonqwenelekayo. Liqonde ke ilizwi, uqonde umbono’ ” (Dan. 9:23). Owuphi umbono? Njengoko siya kubona ngomso, umbono wama-2,300 eentsuku, indawo ekuphela kwayo kumbono odluleyo, kuDaniyeli 8, abengekayichazi kuDaniyeli.

`UGabriyeli wambiza uDaniyeli “ngonqwenelekayo.” Oku kusixelela ntoni ngokuqhagamshelana okusondeleyo phakathi kwezulu nomhlaba?`