---
title:  Iindaba Ezilungileyo “Ezingunaphakade”
date:  10/04/2023
---

Qaphela oko IsiTyhilelo 14:6, esisiqalo sezigidimi seengelosi ezintathu, siqala ngako: Iindaba Ezilungileyo “Ezingunaphakade” okanye “ezingapheliyo.” Ukuba siyasilela ukubuqonda ubunzulu beendaba Ezilungileyo Ezingunaphakade, siya kuwuphosa wonke umxholo wezigidimi zeengelosi ezintathu. Asisokuze siyiqonde ngokupheleleyo imiba kwisigidimi sikaThixo selixa lomgwebo okanye ukuwa kweBhabheli okanye uphawu lwerhamncwa ukuba soyiswa kukuqonda Iindaba Ezilungileyo Ezingunaphakade.

`Funda 1 Korinte 15:1–4, Roma 3:24–26, nomaRoma 5:6–8. Zibekwe njani “Iindaba Ezilungileyo Ezingunaphakade” kwezi ndima? Themba lini elikhulu esinikwe lona apha? `

Iindaba Ezilungileyo Ezingunaphakade zizo ezingoKristu efela izono zethu, uvuko oluzukileyo, nothando oluhlala lukho kwanenkathalo ngathi. Ngokholo, kwigazi laKhe elaphalalayo, namandla okuvuka kwaKhe, sihlangulwe kuko kokubini, isohlwayo namandla esono. UKristu wafunxwa ziingcamango zikampostile uPawulos wasembindini wemfundiso nentshumayelo yakhe. UKristu obethelelweyo wamhlangula ekugwetyweni nasetyaleni lobomi bakhe bangaphambili. UKristu ovukileyo wamnika amandla exesha langoku, kanti uKristu obuyayo wamnika ithemba lexesha elizayo.

Qaphela iingongoma ezine kule ndawo ekumaRoma:

1. Sigwetyelwa ngokukhululekileyo ngobabalo.
2. Ubabalo lusisibhengezo sobulungisa bukaThixo.
3. Ubabalo lugwebela abo bathi ngokholo bamamkele uYesu.
4. Uthando lukaThixo lwabonakalaliswa kuthi sisengaboni.

Ubabalo lukaKristu alunakubangwa, alufanelwanga, alwamkelwa. UYesu wafa ukufa kwentlungu nokubuhlungu okuya kufiwa ngaboni abalahlekileyo. Wafumana ingqumbo kaYise epheleleyo, okanye ukugwetywa, kwesono. Waliwa ukuze thina sikwazi ukwamkelwa. UYesu wafa ukufa okwakukokwethu, ukuze sibe nokuphila ubomi obabubobaKhe.

Ingaba kuyamangalisa, ngoko, ukuba usindiso kufuneka lube ngokholo, ngapgandle kwemisebenzi yomthetho? Besingongeza ntoni, iyintoni engongezwa nayeyona misebenzi yethu yezona ngcinga zilungileyo nezizaliswe nguMoya Oyingcwele, koko uKristu wasenzela kona emnqamlezweni?

Eli cebo ke, icebo losindiso, lamiselwa ngaphambi kokuqala kwexesha (2 Tim. 1:9, Titus 1:2, Efese 1:4), into enceda ukuchaza ukuba kutheni libizwa ngokuba zindaba ezilungileyo “ezingunaphakade.” Ungekadalwa umhlaba, uThixo wakwazi okwakuza kwenzeka, waza wamisela icebo losindiso ukuhlangabezana nentlekele xa ithe, ekugqibeleni, yafika.