---
title:  Ukujula Nomcabango
date:  14/04/2023
---

Gxilani ngakumbi kwingcamango yesifundo sangoLwesithathu ngokudinga kwethu ukuba sibe yinxalenye yento engaphezu kwethu nobomi bethu obuncinane, obufutshane, obukholisa ukuba bobonakeleyo, nokungalungi, nobudanisayo (ngubani onganazo ezinye zezo mpawu ekuphileni kwakhe?). Olu langazelelo luyavakala, kunjalo nje. Ngokwasemzimbeni, siyimiqulwana nje emincinane yenyama ejikeleza ithwele iingqondo ezizezethu —ibathwana lomqulu osekwe kumxube wodakana olungekho kude kwithungana le“fried chicken” ezenza ukuba sikwazi ukusebenza.

Iyintoni le migodlwana izicingelayo yenyama xa ithelekiswa nokunganamda okuyijikelezileyo? Ukuziphilela nje wedwa, ukuphilela into engekho nkulu kunawe, kanti zininzi kangaka izinto ezikungqongileyo, nakude lee kuthi, kufana nokuvalelwa enkonkxeni ukwisixeko esikhulu onokusiva sishukuma ngaphaya kweendonga. Kanti ke, ingaba ikho into enkulu, entle kakhulu, nenozuko olungaphaya kokucinga, neneziphumo ezihle esingaphilela yona ngaphezu kokuvakalisa isithembiso sobomi obungunaphakade obu sinikwe bona kuYesu?

“Abakhonzi bakaThixo, benobuso obukhanyayo nobubengezela bubungcwele bokuzinikela, baya kukhawuleza ukuya kwiindawo ngeendawo bevakalisa isigidimi ezivela ezulwini. Ngamawaka amazwi, kuwo wonke umhlaba, isilumkiso siya kunikwa. Imimangaliso iya kwenziwa, abagulayo baphiliswe, imiqondiso nemimangaliso iya kulandelana namakholwa. USathana naye uyasebenza, ngemimangaliso yobuxoki, ade ahlise nomlilo uphuma ezulwini abantu bekhangele. IsiTyhilelo 13:13. Ngoko ke, abemi bomhlaba baya kufuneka babe necala abemi kulo.”—Ellen G. White, Imbambano Enkulu, iph. 612.

**Imibuzo Yokuxoxwa**

`“Baninizi abandibhaleleyo bebuza ukuba isigidimi sokugwetyelwa ngokholo singaba sisigidimi sengelosi yesithathu na, Ndiye ndaphendula ndisithi, Ukugwetyelwa ngokholo sisigidimi soqobo sengelosi yesithathu.' "—Ellen G. White, The Advent Review and Sabatha Herald, Apreli 1, 1890. Buyintoni ubudlelane phakathi kokugwetyelwa ngokholo nezigidimi zeengelosi ezintathu?`

`Gxilani ngakumbi kwesaci “Iindaba Ezilungileyo Ezingunaphakade.” Yintoni engunaphakade ngeendaba Ezilungileyo Ezingunaphakade?`

`Kuthetha ntoni ukuba amaSeventh-day Adventists akumazwe amaninzi kakhulu emhlabeni? Kuthini oko ngendlela athe uThixo wayisikelela ngayo imizamo yethu ukuza kuthi ga ngoku? Kwangelo xesha linye, lingenza njani ibandla lenu, kwaneSikolo seSabatha senu, ukuba nidlale indawo enkulu “ekugqityweni komsebenzi”?`