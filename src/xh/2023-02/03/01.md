---
title:  Iindaba Ezilungiley Ezingunaphakade
date:  08/04/2023
---

### Fundela Isifundo Sale Veki
IsiTyh. 14:6–12; 1 Kor. 15:1–4; Roma. 3:24–26; 1 Pet. 1:18–20; Mat. 28:19, 20; IZenzo 1:8.

> <p>Indima Yenkumbulo</p>
> “Ndabona esinye isithunywa sezulu, siphaphazela esazulwini samazulu, sineendaba ezilungileyo ezingunaphakade, ukuba sizishumayele kwabo bemiyo phezu komhlaba nakwiintlanga zonke, nezizwe, neelwimi, nabantu” (IsiTyhilelo 14:6).

KuIsrayeli wakudla, xa abahedeni ababangqongileyo babengabanquli “boothixo” abaninzi, bemithi namatye, isivumo sokholo esinamandla sikaIsrayeli, sicacile, siqondakala, sasikuDuteronomi 6:4: “ ‘Yiva, Israyeli: uYehova uThixo wethu nguYehova mnye’ ” (RV).

Kuzo zonke iinkulungwane, ukucengcelezwa kweShema (igama lomthandazo, lisekwe kwelesiHebhere lo“kuva”) kwakuwakhumbuza amaYuda ngombono wasemoyeni owawuwamanya njengabantu nowawusomeleza isigqibo sawo sokubugcina ubume bawo obubodwa njengabanquli bakaThixo oyinyaniso.

KumaSeventh-day Adventists, izigidimi seengelosi ezintathu kwisiTyhilelo 14 ziyiShema yethu. Ziluvumo lokholo kuthi olusiphawulayo. Zicacisa ukuba singobani, zikwachaza nesikuthunyiweyo ehlabathini. Ngokufutshane, uphawu lwethu  lobuprofeti olulodwa lwandlelwe kwisiTyhilelo 14:6–12, kwaye kulapha apho sifumana khona imvakalelo yethu yokuvakalisa Iindaba Ezilungileyo Ezingunaphakade ehlabathini.

Kule veki, siza kuqala isifundo esicokisekileyo sesiTyhilelo 14:6–12, kodwa siya kwenza oko ngamehlo obabalo njengoko siphulaphula uThixo ethetha ezintliziyweni zethu.

_*Funda esi sifundo ukulungiselela iSabatha kaApreli 15._