---
title:  Intshukumo Ethunyiweyo
date:  13/04/2023
---

Ngenxa yokufundwa kweBhayibhile nzulu, ama-Adventist okuqala abanokuqonda okukhulayo kokubaluleka kwezi zigidimi. Abanengqondo ethi uThixo wayenesigidimi esisikwe ngokukodwa sesi sizukulwana—isigidimi esikhawulezileyo sokuphela kwexesha ekufuneka sivakaliswe kwizizwe, nentlanga, nelwimi, nabantu, ukuze kulungiselwe umhlaba ukubuya kukaKristu. Izigidimi zeengelosi ezintathu zibe yinkuthazo kumsebenzi wama-Adventist kwakwiziqalelo zawo. Ngomnyaka we-1874, iGeneral Conference yathumela umvangeli wethu wokuqala eYurophu. UEllen G. White wathi uJohn Andrews “ngoyena unesakhono phakathi kwethu.” UAndrews wayethetha, ubuncinane, iilwimi ezisixhenxe, eyicula iTestamente eNtsha ngentloko, esazi indawo enkulu kakhulu kwiTestamente eNdala. Waye esisifundiswa esinobuchopho, umbhali otshatsheleyo, umshumayeli onamandla, nonemfundo yolwazi ngoThixo olichule.

Ngani ukuba kuthunyelwe indoda enjalo kwindawo apho ayembalwa amakholwa? Ngani ukuba kuthunyelwe eyona ndoda “inesakhono” enaninayo kwintsimi engaziwayo? Kwakutheni ukuze yona ibe nentumekelelo yokuya? Inkosikazi yakhe yayisanda kusweleka kwiminyaka embalwa eyadlulayo. Yintoni eyayimenza ukuba abe nentumekelelo yokulushiya usapho lwakhe nabahlobo ngasemva eMelika ahambe ngenqanawa nabantwana bakhe ababini esiya kwilizwe angalaziyo, ebeka konke emngciphekweni ngenxa yomsebenzi kaKristu?

Sinye kuphela isizathu. Wayekholwa ukuba uYesu wayebuya kamsinyane, nokuba isigidimi senyaniso yexeha lokuphela kufuneka siye kumhlaba wonke.

Kuyo yonke imbali yethu, abona bakrelekrele nabona bazingcaphephe bethu baye eziphelweni zomhlaba ukuvakalisa isigidimi semihla yokugqibela. Babeziititshala, abasebenzi bamayeza, abafundisi, amafama, abakhandi beemoto, oosomashishini bazo zonke iindidi. Abanye babengabasebenzi ebandleni, kodwa abaninzi babengenabo. Babe nabashumayeli ababekholelwa ukuba uYesu uyeza kamsinya.

`Funda IsiTyhilelo 14:6, iZenzo 1:8, noMateyu 24:14. Kokuphi ukufana okubonayo kwezi ndima?  `

Ukushunyayelwa kweendaba ezilungileyo ezingunaphakade kutsibe ngaphaya kwemida yemihlaba. Ingene nakwezona ndawo zikude zomhlaba. Kufikelela kubantu bazo zonke iilwimi nenkcubeko. Ekugqibeleni, kuza kuba negalelo kuwo wonke umhlaba. Kunika umdla kakhulu ukwazi ukuba isigidimi sethu, ukuza kuthi xha apha, sifikelele kumazwe angaphezu kwama-210 kumazwe angama-235 awaziwayo yiNtlangano yeZizwe eziManyeneyo (United Nations).

`Ithini indima onokuyidlala, unokuyidlala ngcono njani, ukunceda ukusasaza izigidimi zeengelosi ezintathu kuzo zonke “izizwe, neentlanga, neelwimi, nabantu”?`