---
title:  Uphawu Lwerhamncwa
date:  14/06/2023
---

`Funda IsiTyhilelo 14:9 usithelekise nesiTyhilelo 14:12. Lubekwe phi uphawu lwerhamncwa? (Bona kuDut. 6:8, Dut. 11:18.) Zeziphi iimpawu ezimbini ezahlula abantu bakaThixo kwabo bamkela uphawu lwerhamncwa?  `

Elinye iqela linqula irhamncwa, lize elinye ligcine imithetho kaThixo (equka owesine, umthetho elizama ukuwuguqula igunya lerhamncwa) benokholo lukaYesu. Ulapho umahluko. Esebenza ngamarhamncwa, elolwandle nelomhlaba, ongendawo uzama ukusingela phantsi igunya likaThixo ngokuhlasela umbindi wonqulo; ekuthiwa, yiSabatha. Uphawu lwerhamncwa lubekwa ebunzi okanye esandleni. Ibunzi ngumfuziselo wengqondo, apho isazela, ukuzathuza, nokwahlula kumi khona; isandla, kwelinye icala, ngumfuziselo wokwenza nezenzo.

Iyeza imini, mhlawumbi msinyane kunokuba sicinga, ekuya kuthi kumiswe imithetho ethintela inkululeko yethu yenkolo. Abo bathi, besezingqondweni, balandele ilizwi likaThixo, bagcine iSabatha yeNkosi baya kubhalwa njengabachasi bobunye nokulungelwa komphakathi.

“Abo bahlonipha iSabatha yeBhayibhile baza kubonwa njengeentshaba zomthetho nocwangco, abawisa izithintelo zokuziphatha ekuhlaleni, bedala uqhushululu nenkohlakalo, bezisa izibetho zikaThixo emhlabeni. Ukulandela kwabo izazela zabo ngabom kuza kuthiwa ziinkani, ubungqola, nokudelela igunya.”—Ellen G. White, Imbambano Enkulu, iph. 592.

Ibandla laseRoma libanga ukuba iCawa “iluphawu” lwegunya lalo lobufundisi. ”Kaloku iBandla iKatolika libanga ukuba inguquko yenziwa lilo.  . . . Ngoko ke, isenzo [sokungeniswa kweCawa] siluphawu lwamandla negunya lalo lobufundisi kwimiba yenkolo.”—The American Catholic Quarterly Review, January 1883.

IsiTyhilelo sixele kwangaphambili ukuba kwixesha elizayo, ngexesha lembudumbudu emazweni wonke, ihlabathi lethu liza kujongana nohlobo olulodwa lopolitiko oluyingxaki, umphakathi oyinkohla, inkolo exakileyo, nenkohla kwisimilo sokuziphatha, ekuza kuthi ngelo xesha ukugcinwa kweCawa kunyanzeliswe ukuze [iCawa] ibe “luphawu lwerhamncwa.” Kwakhona, indlela okuya kwenzeka ngayo asiyixelelwanga. IziBhalo zisinika kuphela ukwandlalwa okubanzi, kodwa kwanele ukusibonisa ukuba imbambano enkulu iza kufikelela kuvutho-ndaba olungumba wonqulo nokuba lirhamncwa okanye uMdali kwakunye iSabatha yomhla wesixhenxe iya kudlala indawo ebaluleke kakhulu.

`Kungaziphi indlela eluhleli uluntu lwahlukene ngokwemiba yokuba ngakwicala likaThixo na okanye kwelikaSathana? Kutheni le nto kungekho mhlaba kandilele? Singazi njani, ngokwenene, ukuba, ngokwenene, singakweliphi icala?`