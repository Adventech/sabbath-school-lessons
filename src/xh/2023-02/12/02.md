---
title:  Inxeba Elibulalayo
date:  11/06/2023
---

Njengoko sesifundile, amagunya erhamncwa lesiTyhilelo 13 ne-14 limele uhlelo lomhlaba wonke wonqulo lobuxoki. Kuninzi okunye okukhoyo.

`Funda IsiTyhilelo 13:5; IsiTyhilelo 12:6, 14; noDaniyeli 7:25. Laliya kongama ixesha elide kangakanani eli gunya phezu komhlaba kwiinkulungwane ezadlulayo? `

Irhamncwa liya kuqhuba ithuba eliqinisekileyo lexesha embalini. Ngokwesiprofeto somfuziselo wexesha, imini yesiprofeto ilingana nomnyaka. KwiNumeri 14:34 sifunda oku: “umhla ube ngumnyaka”—ukusebenzisa umthetho-siseko weBhayibhile wokubala umhla ube ngumnyaka. Kwakhona, uThixo  uthi, “Ndikwenzela usuku lube ngumnyaka” (Hezk. 4:6). Lo mthetho-siseko uphindaphindiwe ukuzibonisa ukuba uchane ucwethe ekuguqulweni kweziprofeto zamaxesha zeBhayibhile, njengeeveki ezima-70 zikaDaniyeli 9:24–27. Xa kubalwa ithuba lexesha elikhankanywe kwisiTyhilelo 13:5 sama-42 eenyanga, neentsuku ezingama-30 enyangeni, sifika kwiintsuku zesiprofeto ezili-1260 okanye iminyaka. Iikhalenda zakudala zazikholisa ukuba neentsuku ezingana-360 ngomnyaka.

Kwinkulungwane yesine, ukumkani waseRoma uKonstantina wabumisela bangumthetho ubuKristu kubo bonke ubukumkani bakhe. Wathi akusisusa isixeko esiyintloko ngowe-a.d. 330 asise eByzantium ukumanya impuma nentshona kubukumkani bakhe, oko kwashiya ihamte eRoma. Upopi, waya walizalisa eli hamte. Akazange anele nje ukuba yinkokeli enamandla yenkolo kodwa waba ligunya lopolitiko elaya laziwa eYurophu. Ngowe-a.d. 538, uJustinian, ukumkani waseRoma ongumhedeni, wanika ngokomthetho ubhishophu waseRoma inxaxheba yokuba abe ngumkhuseli wenkolo. Ibandla lexesha eliphakathi laba nempembelelo enkulu ukususela kowe-a.d. 538 ukuya kowe-a.d. 1798, kuquka nentshutshiso eyoyikekayo ekhankanywe ekuqaleni kwesifundo. Injengele kaNapoleon, uBerthier yamthimba upopi ngowe-a.d. 1798, nto leyo eyayizalisa isiprofeto ngokuchanekileyo.

UBerthier nomkhosi wakhe wathimba uPope Pius VI wamsusa ngokungenambeko etroneni yobupopi. Inxeba kubupopi labalibi kakhulu, kodwa, ngokwesiTyhilelo 13:12, inxeba elibanga ukufa laliza kuphiliswa, lize ihlabathi live ngakumbi kweli gunya — okuninzi ngakumbi.

`Cinga ngesiprofeto esimangalisayo seBhayibhile nendlela esisityhilela ngayo ngolwazi lukaThixo ngeziganeko zexesha elizayo. Kumele ukusifundisa ntoni oku ngokuba kutheni le nto sinako ukuwathemba amadinga eNkosi, nalawo singekawaboni ezaliseka?`