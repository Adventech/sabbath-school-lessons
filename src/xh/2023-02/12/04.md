---
title:  Ubuchule Bokulwa Bokugqibela BukaSathana
date:  13/06/2023
---

Uphando luveza intswelo enzulu yokuthemba izimiso noorhulumente. Izigidi ziyamangala zithi, “Kuphi apho kukho umntu olungileyo ekuziphatheni ukuba angakhokela ihlabathi?” Iziprofeto zesiTyhilelo ziphawula igunya lerhamncwa elinako ukuthi, ngokuncedwa lumanyano lwenkolo nopolitiko, libe ligunya ekukholelwa ukuba lingayidlala le ndawo.

`Funda IsiTyhilelo 17:12–14. UYohane uyichaza njani le miboniso yokugqibela yembali yehlabathi? Nguwuphi umahluko omkhulu obonakalayo apha? `

Kukho iingongoma zintathu ezibalulekileyo ezenziwa nguYohane kule ndawo. Kuqala, amagunya opolitiko “anasicamango sinye” kwaye “anikela amandla negunya labo” kwirhamncwa. Okwesibini, le ntlanganisela yemposiso ilwa noYesu, iMvana. Okwesithathu, kwimfazwe yokugqibela yomhlaba, uKristu nabalandeli baKhe bayoyisa. Irhamncwa aloyisi; uYesu uyoyisa.

Wakha wacinga ukuba ingaba licebo elinjani aya kulisebenzisa ongendawo ukumanya izizwe? Imbali iyakholisa ukuziphinda. Sifumana izifundo ezinexabiso ekuweni kobukumkani baseRoma. Xa uhlaselo lweJamani oluvela ngasentla lwaludlavula iNtshona Yurophu, ukumkani wamaRoma uKonstantina wabhenela kwinkolo. Igunya lebandla, lihlangene negunya lesizwe, aba sisixhobo kanye esasidingwa nguKonstantina. Ukomelezwa okuqhubekayo kobungcwele beCawa babuyintshukumo ecetyiweyo lupolitiko nenkolo ukumanya ubukumkani ngexesha likaxakeka. UKonstantina wayefuna ukuba ubukumkani bakhe bumanyane, kanti iBandla laseRoma lalifuna ukuba “buguquke.” Umbhali wembali owaziwayo uArthur Weigall ubeka ngokucacileyo: “Ibandla lenza umhla ongcwele weCawa . . . kakhulukazi kuba yayisisikhumbuzo seeveki ngeeveki selanga; kuba yayingumthetho-nkqubo wobuKristu ukuthabatha imibhiyozo yobuhedeni ethandwayo ngabantu ngokwesithethe inikwe ukubaluleka kobuKristu.”—The Paganism in Our Christianity (New York: G. P. Putnam’s Sons, 1928), p. 145.

Ngexesha lembudumbudu enkulu, xa ihlabathi lothukile, libuhlungu, lisoyika, abantu baya kuba maxhaphetshu befuna umntu onokuzisa ukuzinza nenkuseleko. Buvuke ngolo hlobo ke ubungqwabalala nobundlobongela kwixesha eladlulayo, kwaye asikho isizathu sokucinga ukuba akunakuphinda kwenzeke oko kwakhona. Ngokwesiprofeto, ikho into eza kwenza ukuba zibekho ezi ziganeko zokugqibela.

Nangona kunzima ukwazi ukuba kuya kubakho njani konke oku, umhlaba sowubonile ukuba iinguqu ezinkulu zingeza njani, ngokukhawuleza okukhulu, kunjalo nje. Nangona singayazi imininingwane ngoko kuzayo, sidinga ukuba silungele nantoni ezayo.