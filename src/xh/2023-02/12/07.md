---
title:  Ukujula Nomcabango
date:  16/06/2023
---

“Kuya kuthi xa ubuProtestanti busolula isandla ukudlula ngaphaya komsantsa ukuba bubambane negunya lobuRoma, xa buya kubambana ngezandla kwanonqulo lwemimoya, kuya kuthi phantsi komanyano lwesi sithathu, ilizwe lethu [iUnited States] iya kuwubekela bucala wonke umthetho-siseko woMgaqo [waseMelika] njengelizwe lobuProtestanti nolawulo lokuziphatha, lisuke lenze ulungiselelo lokumilisela ubuxoki nolahlekiso lobupopi, ngelo xesha ke siya kwazi ukuba lifikile ixesha lokusebenza ngendlela emangalisayo kukaSathana nokuba isiphelo sisondele.”—Ellen G. White, Testimonies for the Church, vol. 5, p. 451.

“Sinomkhwa wokungayihoyi into yokuba iCawa ilusuku lokunqula lwemikhosi ephikisayo . . . ngokwakwimbali yeNcwadi yesiTyhilelo. ICawa ingumqondiso obaluleke kakhulu, otyhila ubuqhophololo nobugwenxa benamba ekunzima ukubukholelwa. . . . Le nguqulelo emthethweni kaThixo ibonisa, ngesenzo nje esinye nesilula, undoqo kanye wentiyo yenamba ngakuThixo kwidabi lomhlaba wonke. Ubulula balo mqondiso bukhohlisa ngeyona ndlela inkulu. Inamba yazama ukuyihlutha indawo kaThixo endalweni ngokuzimisa yona njengefanelwe ukunqulwa yaye isithi umthetho kaThixo unenkohlakalo—nokuba kufuneka uguqulwe. Inamba yawuguqula umthetho kwindawo ethile kule iliShumi apho uThixo avezwa njengoMdali noMhlanguli, ekuphela kwaKhe ofanelekileyo ukuba anqulwe (Eksod 20:8–11; Dut 5; thelekisa nesiTyh. 4:11; 5:9, 13, 14). Ukuguqulwa komthetho akwaneli nje ukubonakalalisa ukuba intiyo yenamba ngakwintando kaThixo [umthetho], kodwa nokuba ngumzamo wayo ukuhlutha indawo kaThixo ukuze ibe yiyo emayinqulwe. . . . Ukuzalisa umhlaba wonke ngale nguqulo yomthetho kuya kuluqinisekisa uloyiso lwayo [inamba].”—Ángel Manuel Rodriquez, “The Closing of the Cosmic Conflict: Role of the Three Angels’ Messages,” pp. 53, 54.

**Imibuzo Yokuxoxwa**

`Nangona siphila sixhalabile, silindele, iziganeko zokugqibela, kutheni le nto kufuneka sihlale siphaphamile ngokuthi singabi nenzondelelo egqithisileyo, simise amaxesha okanye imihla, okanye sicinge ngaphaya koko sekutyhiliwe kuthi yimpefumlelo? Zithini iingozi zokwenza oku, ziya kuthini iziphumo xa iziganeko ezilindelweyo zingenzekanga ngexesha nangendlela abathe abantu ziya kwenzeka ngayo?`

`Nangona kufuneka siziphephe iingozi ezichazwe kulo mbuzo ungentla, sisabela njani kwabo bathi imbono yethu ngophawu lwerhamncwa nentshutshiso azinako ukwenzeka kuba akubonakali kunako, xa kujongwe imeko le yomhlaba? Kutheni le nto le ndlela yokucinga, nangona ingathi iyavakala, kodwa ayinangqondo ngokupheleleyo? (Kungenjalo, khangela indlela iinguquko ezikhawuleza ngayo ukwenzeka emhlabeni.)`