---
title:  Ukumka Enyanisweni
date:  12/06/2023
---

`Funda 2 Tesalonika 2:3, 4, 9–12.Yintoni uPawulos ayithetha ngenx’ engaphambili ngemihla yokugqibela? Zimpawu ezinjani zerhamncwa, elingumchasi-Kristu, azinikayo?`

Umpostile uPawulos ulumkisa amaKristu ngo“kusuka” [ngolahlo(RV)] [ngovukelo-mbuso (IBHAYIBHILE)] kuyo inyaniso yeLizwi likaThixo. Unexhala ngembewu yokreqo oluse lubonakala kwibandla leTestamente eNtsha, olwaluza kuqhama kwezizayo iinkulungwane ngaphambi kokubuya kwesibini kukaKristu. Igospile eyinkohliso yayiza kungena ebandleni, igqwetha iLizwi likaThixo.

NguSathana osemva kolu lahlekiso. Nguye “umntu wesono” woqobo ofuna [ukuziphakamisa] ngaphezu kwento yonke ekuthiwa nguThixo” ahlale “etempileni kaThixo” (2 Tes. 2:4). Kanti ke “umkhohlisi omkhulu” usebenza ngezenzeli ezingabantu ukufeza iinjongo zakhe. Iimpawu zokumazi kuDaniyeli nakwisiTyhilelo ziveza ukuba: uphondo oluncinane lukaDaniyeli 7, irhamncwa lesiIsiTyhilelo 13 ne-14, kunye “nomchasi-mthetho” ka-2 Tesalonika 2, konke kubhekisa kwinto enye.

ISDA Bible Commentary ibeka ngale ndlela: “Ukuthelekisa isiprofeto sikaDaniyeli segunya elinezinyeliso elilandela iRoma yobuhedeni . . . , nomfanekiso ozotywe ngenkcazo nguYohane werhamncwa elifana nehlosi . . . kutyhila ukufana okuninzi phakathi kweenkcazo ezintathu [uphondo oluncinane, igunya lerhamncwa, nomchasimthetho]. Oku kusikhokelela kwisigqibo sokuba uDaniyeli, uPawulos, noYohane bathetha ngegunya elinye, . . . ubupopi.”—Volume 7, p. 271.

Kubaluleke kakhulu ukukhumbula ukuba isiprofeto seBhayibhile sichaza uhlelo lwenkolo oluye lwayekelela iLizwi likaThixo, lwamisa izithethe zabantu endaweni yeendaba ezilungileyo, noluthe lwemka kwinyaniso yeBhayibhile. Ezi ziprofeto zinikwe nguThixo othando lwaKhe lungenambaliso ukulungisela abantu ukubuya kukaYesu. Zizikhalimo kumahlelo enkolo akreqayo aye anxaxha eLizwini likaThixo, nangona kunokungabi njalo kubantu abakuwo (bona IsiTyh. 18:4). Isigidimi sethu singohlelo olulahlekise izigidi. Nangona bekhohlisiwe, aba bantu bathandwa kakhulu nguKristu. Kungoko, kufuneka sibaphathe ngokunjalo-ngothando olukhulu.

`“ ‘Zonke izinto ngoko enisukuba ninga bangazenza abantu kuni, yenzani ezikwanjalo nani kubo; kuba oko kungumthetho nabaprofeti’ ” (Mat. 7:12). Simele ukuwusebenzisa njani lomthetho-siseko ekuphatheni umxholo wamagunya erhamncwa esiTyhilelo 13 ne-14?`