---
title:  Ukhetho Olungunaphakade
date:  02/04/2023
---

IsiTyhilelo 14 sisigidimi sikaYesu sokugqibela senceba kwihlabathi eliwileyo nelivukelayo, elithe, kangangeminyaka emawaka mathandathu, lakekelela esonweni nakokubi. Iya kufika imini xa uluntu lonke apha eMhlabeni luya kwenza isigqibo salo sokugqibela, nesingayi kubuya sijikwe, mhlawumbi esimamkelayo okanye esimchasayo uYesu. Isigidimi sobulungisa bukaKristu, esisihlangulayo ekubulaweni sisono, nasekuxhakamfulweni kwemiphefumlo yethu sisono, siya kuvakala siphindaphinde kuwo wonke umhlaba.

`Funda uMateyu 24:14 umthelekise nesiTyhilelo 14:6. Sithembiso sini uYesu awasinika abafundi baKhe ngokusasazwa emhlabeni wonke kwendaba Ezilungileyo Ezingunaphakade kanye ngaphambi kokubuya kwaKhe?  `

Isithembiso sikaYesu sokuba “ ‘ezi ndaba zilungileyo zingunaphakade zobukumkani ziya kushunyayelwa kulo lonke ihlabathi’ ” (NKJV), esinikwe kuMateyu 24:14, sizaliseka kwisigidimi sikaKristu semihla yokugqibela, kwisiTyhilelo 14:6, esithi Iindaba Ezilungileyo Ezingunaphakade zivakaliswa “kuzo zonke izizwe, iintlanga, iilwimi, nabantu.”

Kathathu kwisiTyhilelo 22 uYesu uthi uyeza kamsinya (IsiTyh. 22:7, 12, 20). Ngokokubuya kwaYo okukhawulezileyo, iNkosi yethu yongeza ithi: “ ‘Lowo ungalungisiyo, makaselehlala engalungisi; lowo uyinyhukunyhuku, makaselehlala eyinyhukunyhuku; nolilungisa makaselehlala elungisa; nongcwele makaselehlala ezingcwalisile’ ” (IsiTyh. 22:11). IsiTyhilelo sinyukela kwisiphelo apho wonke ubani kuthiwa makenze isigqibo ngokumamkela okanye ukumala uKristu.

Phofu ke, yonke imihla, ngokukhetha kwethu nakokuthiwa “zizinto ezincinane,” sikhetha mhlawumbi ukuba sibe ngakuYe okanye simchase uYesu. Akuqhelekanga ukuba ubani okholisa ukwenza ukhetho olugwenxa ebomini bakhe ngoku, anathi ngequbuliso, ngembudumbudu yokugqibela, ahle abe ngakwicala likaYesu, ngakumbi xa ubunzima balo lonke ihlabathi elikhohlakeleyo bumchasa. Ngoku, namhlanje, nayo yonke imihla, kufuneka sikhethe ukuthembeka kuKristu nakwimithetho yaKhe. “Kuba ukumthanda uThixo kuko ukuthi, siyigcine imithetho yakhe” (1 Yohane 5:3). Ngokutsho kukaEllen G. White, ukuthi: “UYesu akasiguquli isimilo ekufikeni kwaKhe. Umsebenzi wokuguqulwa kufuneka wenziwe ngoku. Ubomi bethu bemihla ngemihla benza isigqibo ngesiphelo sethu.”—Last Day Events, p. 295.

`UThixo uziqulunqa njani izimilo zethu? Usebenzisa ntoni ukusenza sikhule elubabalweni? Yintoni esinokuyenza ukuze simvumele ngaphezulu uMoya Oyingcwele ukuba asiguqule sifane ngakumbi noYesu?`