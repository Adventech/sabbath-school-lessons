---
title:  Ukujula Nomcabango
date:  07/04/2023
---

“Kungumthetho wezinto ezimbini - imvelo yengqondo nemvelo yasemoyeni - ukuba ngokukhangela siyaguquka. Ingqondo iye iziqhelanise nezinto ethi ivunyelwe ukuba ihlale icamngca ngazo. Iginywa yiloo nto iqhele ukuyithanda iyihloniphe. Umntu akasokuze anyuke ngaphezu komgangatho wakhe wobunyulu okanye wokulunga okanye wenyaniso. Ukuba umna uyeyona nto iphezulu ajonge kuyo, akasokuze afikelele nakweyiphi into engaphezulu. Endaweni yoko, uya kuthi rhoqo esihla ngokuhla. Lubabalo lukaThixo kuphela olunamandla okumphakamisa. Xa kuyekelwe kuye, ngokuqinisekileyo, ikhondo lakhe libheka ezantsi.”—Ellen G. White, Imbambano Enkulu, iph. 555.

Ngokufihlakeleyo, ngendlela engaqondakaliyo, phantse engabonwayo ekuqaleni, izimilo zethu nento esiyiyo ziya guquka kuxhomekeke kwimbewu ehlwayelwe ezingqondweni zethu. Hlwayela imbewu elungileyo, uze uvune isiqhamo esilungileyo. Hlwayela imbewu embi yeli hlabathi, uya kuvelisa isiqhamo seli hlabathi esimilweni sakho. Ukuba sihlwayela ukungamkhathaleli uThixo   nezinto ezinexabiso neziphambili zikamoya, siya kuvuna isiqhamo esihambelana noko—ukungakhathali, ukwaneliseka ngokwasemoyeni, nodano kubomi bethu basemoyeni. Yiyo le nto abo bacinga bathi, Ke, ndiyazi ukuba ngenye imini intshutshiso yokugqibela iya kubakho, “uphawu lwerhamncwa” njalo njalo, kodwa iya kuthi xa ifika, ndiya kuzilungisa ngelo xesha, abo banyula indlela eyingozi. UThixo usibiza ngoku, ngalo mzuzu, ukuba sinikele ubomi bethu kuYe. Ukuba ubani uya libazisa ukusabela kuMoya Oyingcwele, kuya kuba nzima ngakumbi ukuba umphefumlo usabele kwizicengo zikaThixo nokuba kube lula ukuwa, nokukholwa bubuxoki bongendawo.

**Imibuzo Yokuxoxwa**

`Luyintoni ulwalamano phakathi kokusindiswa ngobabalo nokukhula elubabalweni, ngokwesiTyhilelo 14:14—20 nomthetho-siseko wesivuno?`

`Xoxani ngeziqalelo ezifunekayo zokukhula kwezityalo nithelekisa oko nokukhula kwethu kwasemoyeni. Zinto zini ezifanayo? Oko kukuthi, yintoni esiyifundayo kwindlela izityalo ezikhula ngayo esingayisebenzisa ebomini bethu?`

`Ingaba ukho umahluko phakathi kwesakhono sokukhetha esisinikwe nguThixo namandla engqondo? Kutheni le nto kubalulekile ukuwuqonda lo mahluko ekukhuleni komKristu?`

`Kutheni le nto isihlonipho “Nyana woMntu” siyinkuthazo ngelixa lokugweba njengoko silindele ukubuya kwesibini kukaKristu? Kutheni le nto kuyintuthuzelo ukuqonda ukuba umntu, isidalwa, ukhona phaya [ezulwini] emele thina emgwebeni?`