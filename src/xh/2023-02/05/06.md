---
title:  UYesu Ufanele
date:  27/04/2023
---

KwisiTyhilelo 5:1–3, kwakhona sibona itrone. Kuziswa incwadi esongwayo ibhalwe kumacala omabini. Itywinwe ngetywina elingcwele, kwaye akukho bani ezulwini okanye emhlabeni onakho ukuyivula incwadi leyo isongiweyo. Izidalwa zasezulwini ziyangcangcazela. Umcimbi unzima. Akukho sidalwa siyingelosi sinokumela uluntu kumgwebo womhlaba wokugqibela. UYohane uyakhala kuba akukho mntu unokuvula incwadi esongiweyo. Kuthi, enye yamadoda amakhulu, enye yalawo ahlangulwe emhlabeni, ithethe amazwi enkuthazo entliziyweni kaYohane. UYesu, iMvana kaThixo, ufanele ukuyivula incwadi esongiweyo.

UYohane ubona isisombululo sokugqibela kwingxaki yesono kwisiTyhilelo 5:5. Apha, ixhego lomprofeti, libona indlela ekuphela kwayo angathi ngayo nabani adlule kumgwebo wokugqibela etroneni kaThixo. “Yathi enye indoda enkulu kum, ‘Musa ukulila; yabona iNgonyama yesizwe sakwaYuda, iNgcambu kaDavide, ikweyisile ukuyivula incwadi.’. . . Ndabona, nantso, . . . iMvana engathi ixheliwe” (IsiTyh. 5:5, 6).

`Funda IsiTyhilelo 5:8–12. Lisabela njani lonke izulu kwisaziso sokuba uYesu ufanele ukuyivula incwadi yomgwebo aze asihlangule? `

UYesu, iMvana kaThixo owancama ubomi baKhe ukuze kusindiswe uluntu lonke, uthabatha incwadi esongwayo yomgwebo ayivule. Lonke izulu lihlahlamba ngentlokoma yendumiso. Uloyiso lwaKhe phezu kwezihendo zikaSathana, ukufa kwaKhe phezu komnqamlezo waseKalvari, ukuvuka kwaKhe, ulungiselelo lwaKhe loMbingeleli oMkhulu, konke kunika usindiso kubo bonke abathi ngokholo bakhetha ukusabela kubabalo lwaKhe. Luthetha ngesiphelo solawulo lwesono nokuhlangulwa kwabantu bakaThixo.

Ingaba ikhona enye into ekhuthaza ukudlula le? UYesu umele thina emgwebeni. Ubomi baKhe obulungileyo busigqumile. Ubulungisa baKhe busebenza ngaphakathi kwethu ukusenza batsha. Ubabalo lwaKhe luyasixolela, lusiguqule, lusinike amandla okuphila ubomi bokuhlonela uThixo.

Asimele koyika. UYesu umele thina emgwebeni, kwaye amandla obubi oyisiwe. Umgwebo wenziwe “ngakwicala” labantu bakaThixo (Dan. 7:22). Injongo yomgwebo asikuko ukukhangela ukuba sibabi kangakanani kokdwa ukutyhila indlela uThixo alunge ngayo.

`Kwakhona, gxila kwithemba elikhulu esinalo emgwebeni: Uyesu emi endaweni yethu. Kungani ukuba elo libe lithemba lethu ekuphela kwalo?`