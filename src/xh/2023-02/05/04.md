---
title:  Umboniso Omhle Kakhulu
date:  25/04/2023
---

Iincwadi zesiprofeto uDaniyeli nesiTyhilelo ziyimiqulu engamaqabane asalatha ekutyhilekeni kweziganeko kwimbali yehlabathi ngemihla yokugqibela. Incwadi yesiTyhilelo ivakalisa ukuba ilixa lomgwebo kaThixo lifikile. Incwadi kaDaniyeli ityhila ukuba umgwebo waqala nini.

KuDaniyeli 7, uThixo wayityhila imbali yehlabathi kumprofeti. Izizwe ziyawa zibuye zivuke. Amagunya atshutshisayo ayabacinezela abantu bakaThixo. Emva kokuchaza iBhabheli, iMedi-Persi, iGrike, iRoma, ubukumkani beRoma obuqhekekileyo, nentshutshiso yebandla iminyaka eli-1260 echazwe kwindima (Dan. 7:25; bona nakuIsiTyh. 12:14), uThixo uyiqwalaselisa ingqondo kaDaniyeli kwisiganeko sobuqaqawuli bezulu esiya kuzimisa kakuhle zonke izinto. Ingqalelo yomprofeti isiwe ekunyukeni nasekuweni kwezizwe nakumagunya acinezelayo omhlaba aye kwitrone yeyunivesi nomgwebo kaThixo wokugqibela, xa aya kuzilungisa zonke iziphoso amisele ubukumkani baKhe bobulungisa.

UThixo wamthabatha uDaniyeli embonweni wobuprofeti ukusuka kwisiphithiphithi nemfazwe emhlabeni wamsa kuzuko lwengcwele yasezulwini nasekuhlaleni kwenkundla ephakamileyo yeyunivesi, uMlawuli Ofanelekileyo walo mhlaba, eza kwamkela kuYise ubukumkani obubobaKhe ngokusemthethweni.

`Funda uDaniyeli 7:9, 10, 13 uchaze oko uDaniyeli wakubonayo kwezi ndima. Siyintoni, sona, isiphumo sokugqibela salo mgwebo? Bona uDaniyeli 7:14, 26, 27.`

Isiphelo salo lonke uluntu sigqitywe kwinkundla yasezulwini. Ukulunga kuyalawula. Inyaniso iyoyisa. Ubulungisa buyalawula. Ngomnye weyona miboniso ekhwankqisa kakhulu, emangalisa kakhulu, ebukeka kakhulu kuso sonke isiBhalo.

Iindaba ezimnandi zezokuba siphela kakuhle kakhulu kubantu abathembekileyo bakaThixo, abambathiswe ngobulungisa bukaKristu.

UYesu uya kuYise wasemazulwini phambi kwayo yonke iyunivesi. Izidalwa zasezulwini zingqonge itrone kaThixo. Iyunivesi yonke yezidalwa ezingazange ziwe zimi zimangalisiwe ngulo mboniso womgwebo. Imfazwe ekukade iqhubeka eyaqalwa kwizigidi zeminyaka iza kuphela kamsinyane. Idabi lokufuna itrone yeyunivesi ligwetywe ngozeleyo, nangokugqibeleleyo.

`UDaniyeli wayenyanisile ngezikumkani ezifika zidlule, kanye njengoko kwaxelwa kwangaphambili. Kutheni, ke ngoko, ivakala kakhulu nje into yokuthemba iLizwi likaThixo ngoko likuthethayo ngobokugqibela, “ubukumkani obungunaphakade” obungasokuze “budlule”?`