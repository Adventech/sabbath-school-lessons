---
title:  Ukwalama Nje Izulu
date:  26/04/2023
---

KwisiTyhilelo 4, uYohane ubona umnyango wezulu uvulekile aze amenywe kuthiwe “ ‘nyukela apha, ndokubonisa izinto ezimele ukubakho emva kwezi’ ”(IsiTyh. 4:1). UYesu wammema umpostile ukuba angene kumnyango ovuliweyo wengcwele yasezulwini ukuba abone imiboniso kwimbambano enkulu phakathi kokulungileyo nokubi. Nathi, ngokwethu, singakroba kuloo mnyango uvulekileyo kunye noYohane size nathi sikwazi ukwalama icebo losindiso elingunaphakade. Kufuneka sibe ngamangqina emiba ekwenziwa isigqibo ngayo enkundleni yasezulwini. Imiba esisiseko kwimbambano enkulu phakathi kokulungileyo nokubi yenzeka sijongile.

`Funda IsiTyhilelo 4:2–4. Zeziphi izinto ozibona zifana apha naphakathi komboniso okuDayeli 7? `

Ngokucacileyo, lo ngumboniso wegumbi eliyitrone. UThixo uBawo uhleli etroneni engqongwe zizidalwa zasezulwini. Kukho indudumo nemibane efuzisela imigwebo kaThixo. Nathi sikwaqaphela kwisiTyhilelo 4:4 ukuba amadoda amakhulu angama-24 akho ejikeleze itrone kaThixo.

Ngoobani la madoda makhulu angama-24? KuIsrayeli wakudala kwakukho izahlulo ezingama-24 zobubingeleli bakwaLevi. Aba babingeleli babemele [okanye befuzisele] abantu phambi kukaThixo. Ku-1 Petros 2:9, umpostile uxela ukuba amakholwa eTestamente eNtsha “sisizukulwana esinyuliweyo.” La madoda makhulu angama-24 amele bonke abahlangulwayo abaya kuthi ngenye imini bavuye bejikeleze itrone kaThixo; okanye, mhlawumbi, amele abantu abavuka ekuvukeni kukaKristu baza banyuka kunye naYe (Mat. 27:52, Efese 4:7, 8).

Nokuba kungayiphi indlela, ezi zindaba ezimnandi. Bakhona abanye babahlangulweyo abaphuma emhlabeni ekungqongweni kwetrone kaThixo. Bajongana nezihendo njengoko nathi sijongene nazo. Ngobabalo lukaKristu namandla kaMoya Oyingcwele, boyisa. Bambathiswe “ingubo ezimhlophe” ezifuzisela ubulungisa bukaKristu obugquma buhlambulule izono zabo. Banezithsaba zegolide phezu kweentloko zabo ezifuzisela ukuba boyisa kwidabi lobubi, ngoko bayinxalenye yomnombo wobukhosi bezulu wamakholwa azaliswe lukholo.

Sibona itrone ibekiwe ezulwini uThixo ehleli phezu kwayo. Kukho izidalwa zasezulwini eziyijikelezileyo, kuthi kwangoko izulu lonke liqale ukuvuma, kuthi ukunyuka kwendumiso kuye kukhula ngokukhula: “ ‘Ufanele, Nkosi, ukwamkela uzuko, nembeko, namandla; ngokuba inguwe owadala zonke izinto, nangenxa yokuthanda kwakho zikho, zadalelwa oko’ ” (IsiTyh. 4:11).