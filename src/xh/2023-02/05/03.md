---
title:  Inceba KaThixo Nomgwebo
date:  24/04/2023
---

Umnqamlezo nomgwebo kokubini kutyhila ukuba uThixo ulungile ekwanenceba. Umthetho owaphukileyo ufuna ukufa komoni. Ubulungisa buthi, “Umvuzo wesono kukufa.” Inceba iyaphendula, “Isipho sikaThixo bubomi obungunaphakade kuKristu Yesu iNkosi yethu” (Roma 6:23). Ukuba umthetho kaThixo ubungaguqulwa okanye ubhangiswe, bekungayi kudingeka konke ukuba uYesu afe. Ukufa kukaKristu kumisela indalo engunaphakade yomthetho, kwaye umthetho usisiseko somgwebo.

`Funda IsiTyhilelo 20:12. Sigwetywa kanjani? Lulwalamano olunjani enalo imisebenzi yethu elungileyo nokusindiswa kwethu? `

Umsebenzi wethu utyhila ukukhetha kwethu nokunyaniseka kwethu kuThixo. NgokwamaEfese 2:8, 9, “nisindiswe ngokubabalwa nangalo ukholo . . . akuphumi misebenzini, hleze kubekho bani uqhayisayo” (RV). Kanti ke, xa uKristu esisindisa, uyasiguqula. “Kuba thina singumsebenzi wakhe, sidalelwe kuKristu Yesu, ukuze senze imisebenzi elungileyo” (Efese 2:10).

Imisebenzi yethu elungileyo, eqhutywa nguMoya Oyingcwele, ayisisindisi, kodwa iyangqina ukuba ukholo lwethu luyinene. Umgwebo kaThixo wokugqibela ususa kuthi konke ukuhanahanisa, konke ukukhohlisa, bonke ubuxoki, uhlabe use kweyona nzulu yobuntu bethu. Ekuchazeni imeko yethu phambi kukaThixo emgwebeni, uEllen G. White unika le mbono inamandla kwindlela Iindaba Ezilungileyo Ezingunaphakade nomgwebo ezihamba kunye ngayo.

“Inyaniso yokuba abantu abaziwayo bakaThixo bamelwe njengabemi phambi kweNkosi beneengubo ezimdaka imele ukwenza ukuba kubekho ukuzithoba nokuphengululwa okunzulu kwentliziyo ngakwicala labo bonke abazibiza ngegama laKhe. Abo bathi ngokwenene bayihlambulule imiphefumlo yabo ngokuthobela inyaniso baya kuba neyona ngcamango ithobekileyo ngeziqu zabo. Okona besiqwalasela kakuhle isimilo sikaKristu esingenabala, okona kuya kuqina ngakumbi ukulangazelela kwabo ukufana nomfanekiselo waKhe, nokukona beya kukubona kancinane ubunyulu okanye ubungcwele kwiziqu zabo. Kanti ke, nangona kufuneka siyiqonde imeko yokuba nesono kwethu, kufuneka sixhomekeke kuKristu njengobulungisa bethu, ukungcwaliswa kwethu, nokuhlangulwa kwethu. Asingeke sikwazi ukuphendula kwizityholo esibekwa zona nguSathana. NguKristu kuphela ongenza isibheno esinempumelelo ngenxa yethu. Unakho ukumthulisa umtyholi ngeengxoxo ezisekwe, hayi kokuhle kwethu, kodwa kokwaKhe.”—Testimonies for the Church, vol. 5, pp. 471, 472.

`Ukubona njani, emazwini wakhe, ukungabi nakwahlulwa kwendaba ezilungileyo ezingunaphakade emgwebeni? Themba lini ongazifumanela lona wena ngokwakho kolu qhagamshelano phakathi kwendaba ezilungileyo ezingunaphakade nomgwebo?`