---
title:  Ukujula Nomcabango
date:  09/06/2023
---

“Kususela kwasekuqalekeni kwembambano enkulu eZulwini, yaba yinjongo kaSathana ukuwulahlela kude umthetho kaThixo. Yayikukufuna ukufeza oko okwenza ukuba aluqale uvukelo lwakhe ngakuMdali, wathi naxa walahlelwa ngaphandle kwaseZulwini, waqhubeka nayo loo mfazwe emhlabeni. Ukubakhohlisa abantu, aze abakhokelele ekuwugqitheni umthetho kaThixo, yinjongo ayilandela ngenzondelelo. Nokuba oku kuza kwenzeka ngokuwubekela ecaleni wonke umthetho, okanye ngokwala omnye kuwo, ekugqibeleni isiphumo siya kuba sinye. . . . Ekuzameni ukwenza ukuba kubekho ukudelelwa kwemiyalelo engcwele, uSathana wagqwetha iimfundiso zeBhayibhile, zaza iziphoso zabandakanywa kwinkolo yamawaka athi ayazikholelwa iziBhalo. Ungquzulwano olukhulu lokugqibela phakathi kwenyaniso nemposiso lulidabi lokugqibela lembambano ekade ikho ngokubhekiselele kumthetho kaThixo. Singena kwelo dabi ngoku—idabi phakathi kwemithetho yabantu nemimiselo kaYehova, phakathi kwenkolo yeBhayibhile nenkolo yentsomi nesithethe.”—Ellen G. White, Imbambano Enkulu, iph. 582.

KwisiTyhilelo sonke, unqulo nokudala yintlaka nexolo. Undoqo wembambano phakathi kokulungileyo nokubi, nemiba ejikeleze uphawu lwerhamncwa, ijikeleza ekuthini nguThixo ofanele ukuba uyanqulwa.

Njengoko sesibonile, imbono yokuba uKristu unguMdali ingumongo wonqulo lweSabatha. UYesu wathi rhoqo ebethelela ukubaluleka komhla athi Yena “uyiNkosi” yawo (Mat. 12:8, Marko 2:28, Luka 6:5). ISabatha isisikhumbuzo esingunaphakade sobunjani bethu. Isikhumbuza ukuba singoobani njengezidalwa. Ibeka ixabiso kumntu ngamnye.  Ithi rhoqo ibethelela ingcamango yokuba sisidalwa, nokuba uMdali wethu ufanele ukunikwa imbeko nokunqulwa. Siso isizathu esi sokuba ongendawo ayithiye kakhulu iSabatha. Ilikhonkco legolide elihlanganisa thina noMdali wethu nesizathu sokuba iya kuhlala iyidlala loo ndawo nakumbodamo wokugqibela.

**Imibuzo Yokuxoxwa**

`Zinto zini ezibambekayo ezibekwa lirhamncwa eliphuma elwandle kwibango lalo legunya? Kungaziphi iindlela ezingathi kwazona ezo meko zifumane indawo yokuhlala ezintliziyweni zethu singakhange thina sikwazi oko?`

`Niphendula nithini kwabo bamisa ingcamango yokuba uSathana ophilayo, ophathekayo yinkolo yakudala abathi abantu abafundileyo okanye abachubekileyo bangayifaki ngqondweni? Zizathu zini eninokuzibeka ukuphendula?`