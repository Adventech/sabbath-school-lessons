---
title:  'Itywina LikaThixo Nophawu Lwerhamncwa: Isiqendu 1'
date:  03/06/2023
---

### Fundela Isifundo Sale Veki
IsiTyh. 14:12, Efese 2:8–10, Mat. 27:45–50, IsiTyh. 13:15–17, IsiTyh. 14:4, Luka 5:18–26.

> <p>Indima Yenkumbulo</p>
> “Ndabona esinye isithunywa sezulu, sinyuka sivela empumalanga, sinetywina likaThixo ophilileyo. Sadanduluka ngezwi elikhulu kuzo izithunywa zezulu zozine, ezanikwa igunya lokuwonakalisa umhlaba nolwandle, sisithi ‘Musani ukuwona umhlaba, nolwandle, nemithi, side sibatywine abakhonzi boThixo wethu emabunzini abo’ ” (IsiTyhilelo 7:2, 3).

Njengokuba sifuna iziganeko zexesha lokuphela ngokubhekiselele kuphawu lwerhamncwa, ingongoma ebalulekileyo eyodwa evelayo ngumahluko phakathi kwendlela uThixo asebenza ngayo nendlela utshaba lwemiphefumlo olusebenza ngayo.

Njengoko sibe sifunda, imiba esembindini kwimbambano enkulu phakathi kukaKristu noSathana iqwalasele ekunyanisekeni, egunyeni, nasekunquleni. Iziprofeto ezichaza irhamncwa legunya kwisiTyhilelo 13, uphondo oluncinane kuDaniyeli 7, “nonyana wentshabalalo” ku-2 Tesalonika 2 zonke zithetha ngegunya elihlutha igunya likaThixo, liyalela ukuthotyelwa, liqalise nohlelo lonqulo olungelulo. Akwenza oko ngokusebenzisa inkani, ukunyanzela, ukunyoba nemivuzo—konke ukuze anyanzelise unqulo.

Kwelinye icala, uthando yinkuthazo enkulu yobukumkani bukaThixo. Endaweni yokunqula irhamncwa, abantu bakaThixo bafumana uvuyo olukhulu nolona lonwabo lukhulu ekumnquleni. Bazinikele kuYe kuba bayayazi indlela Yena azinikele ngayo kubo. Inye kuphela into eya kugcina nawuphi kuthi ukuba angamkeli uphawu lwerhamncwa ekupheleni kwexesha—ukuthanda uYesu nzulu kangangokuba kungabikho nto inakho ukuqhawula ukubambelela kwethu kuYe.

Kwesi sifundo siza kuphanda le mixholo ngakumbi.

_*Funda esi sifundo ukulungiselela iSabatha kaJuni 10._