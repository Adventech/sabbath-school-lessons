---
title:  Iqabane Kwimbandezelo
date:  07/05/2023
---

Emva kokunyukela kwaKhe ezulwini (Zenzo 1:9), uYesu watyelela owokugqibela umpostile ophilayo, uYohane, esiqithini sePatimo, apho uYohane wayegxothelwe khona ngukumkani wamaRoma ongenanceba, uDomitian.

`Funda IsiTyhilelo 1:9. Bona nakuMateyu 13:21, iZenzo 14:22, noYohane 16:33. Sithini apha isigidimi sabo bonke abazama ukulandela uYesu kulo mlaba?`

Esusiwe kwinkxaso yosapho, izihlobo, nosapho lwamaKristu, uYohane wayengasele yedwa kwiimbandezelo nenkathazo awayejongene nazo njengomlandeli kaYesu. Ulungiselelo lwakhe lwalungaphelanga. Ukungqina kwakhe kwakungagqitywanga. Undwendwe olusisithunywa sezulu esinokukhanya okuphandlayo lweza kuye apho kweso siqithi sesithukuthezi lumphathele isigidimi esivela kanye etroneni kaThixo. Esi sigidimi sivela kuYesu sasiza kuvakala kwindlela ende emxinwa yexesha kwiinkulungwane. Yayisisigidimi sethemba kwizizukulwana zonke, kodwa ngakumbi, isigidimi sokulungisa abantu bakaThixo bemihla yokugqibela, balungele ukuza kukaYesu. Sisigidimi esindilisekileyo sako nokulumkisa njengesigidimi sexesha lokuphela  senkuthazo xa silungiselela ukujongana nezilingo zemihla yokugqibela (okanye naziphi izilingo onokuba ujongene nazo ngoku).

Ukuba ubungangena emqolombeni apho kuthiwa uYohane watyelelwa khona yingelosi yasezulwini inombono wesiprofeto sesisiTyhilelo, ubungaqaphela kwangoko ukuba la mazwi abekwe elucwecweni lombhalo ekungeneni emnyango ashwankathela incwadi yonke yesiTyhilelo: “ ‘Moyikeni uThixo nimzukise, kuba lifikile ilixa lokugweba kwaKhe, nimnqule lowo wenza izulu nomhlaba, ulwandle nemithombo yamanzi’ ” (IsiTyh. 14:7).

Umba osembindini wencwadi yesiTyhilelo lunqulo. Sadalwa sazizidalwa ezinqulayo. Elowo nalowo kuthi unento okanye othile amnqulayo. Unqulo lwenene, unqulo loMdali, lusenza sikwazi ukuyifumana eyona njongo yenene yobomi. Lusinika isizathu sokuphila. Lusinika, kungekuphela into esinokufela yona, kodwa okubaluleke kakhulu, into emasiphilele yona, kuthi ukuba kuyadingeka, nokunyamezela iimbandezelo ngenxa yayo. Ngokwenene, njengoko imbudumbudu yokugqibela iqala, siya kuwaqonda ngcono amazwi athi “ ‘Simelwe kukuphumela ezimbandezelweni ezininzi, ukungena ebukumkanini’ ” (Zenzo 14:22).

`Yintoni eyenza ukuba thina sicinge ukuba asiyikujongana nenkathazo thina, xa abakhonzi abanyanisekileyo bakaThixo, njengoYohane, bajongana nokubulaleka nembandezelo? (Bona u-1 Pet. 4:12–15.)`