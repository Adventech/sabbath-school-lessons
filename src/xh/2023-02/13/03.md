---
title:  Ukuyazi Inyaniso
date:  19/06/2023
---

`Funda Yohane 8:32, Yohane 7:17, noYohane 17:17. Zithini izithembiso uYesu azinikayo ngokubhekiselele ekuyazini inyaniso nalapho ifunyanwa khona?`

Isibheno sikaThixo sokugqibela kubantu baKhe sithi mabasabe kwiimposiso zeBhabheli bahambe ekukhanyeni kwenyaniso engunaphakade efunyanwa eLizwini laKhe. Isitshixo esivula kuyo yonke into yiBhayibhile. Lonke ixesha abantu bebambelele eBhayibhileni, belandela oko ikufundisayo, abasayi kuze bakhohliswe ngexa lovutho-ndaba lokugqibela, ngakumbi ngokumalunga neSabatha.

Isigidimi sengelosi yesibini sibhenela kuthi ukuba siyamkele inyaniso endaweni yemposiso, isiBhalo endaweni yesithethe, neemfundiso zeZwi likaThixo endaweni yemposiso yemfundiso yobuxoki.

Isigidimi sengelosi yesithathu, elandela iingelosi ezimbini zokuqala, sinika isilumkiso ngakuphawu lwerhamncwa. Kuzo zonke iziprofeto zeBhayibhile, irhamncwa limele igunya lopolitiko okanye lwenkolo. Irhamnca laselwandle lesiTyhilelo 13 ne14 liphuma eRoma eluhlelo lwezwe lonke lonqulo. Ekugqibeleni, eli gunya leRoma linabisela impembelelo yalo kuwo wonke umhlaba laye liya kukhokela kwintshukumo yokumanya ibandla nolawulo lukarhulumente. Umgomo uya kuba kukuzuza umanyano lomhlaba ngexesha lembudumbudu kwindyebo, kwiintlekele zendalo, kwisiphithiphithi sokungavani ekuhlaleni, kumadabi opolitiko, nokulwa emhlabeni jikelele.

Kuya kuthi kunjalo, iUnited States, ekugqibelleni, iya kukhokela kule mbumba yezwe lonke. “Ngeemposiso ezimbini ezinkulu, ukungabi nakufa [okanye ukungafi] komphefumlo nobungcwele beCawa, uSathana uza kubabeka phantsi kwenkohliso yakhe abantu. Lo gama le yokuqala [ukungafi komphefumlo] ibeka isiseko sonqulo lwemimoya [izinyanya], le yamva [iCawa engcwele] idala iqhina lovelwano neRoma. AmaProtestanti eMelika eManyeneyo [iU.S.A.] aya kuba phambili ekoluleni izandla ngaphaya komsantsa ukubamba isandla sonqulo lwemimoya; aya kufikelela ngaphaya komsantsa ukubambana negunya laseRoma; kuze kuthi phantsi kwempembelelo yomanyano lwalo nxa-ntathu, eli lizwe [iMelika] lilandele emanyathelweni eRoma ukunyhasha amalungelo esazela.”—Ellen G. White, Imbambano Enkulu, iph. 588.

Ezi zigidimi ziphela ngesibheno esikhawulezileyo kubalandeli bakaKristu abathembekileyo ukuba bagcine imithetho kaThixo ngokholo oluphilayo lukaYesu oluhleli ezintliziyweni zabo (IsiTyh. 14:12).

`Uwaqonda njani amazwi kaYesu athi “inyaniso iya kunikhulula”? Kuthetha ukuthini oko? Ikukhulule njani inyaniso? Kuthetha ukuthini “ukukhululeka” ngokwalo mxholo? `