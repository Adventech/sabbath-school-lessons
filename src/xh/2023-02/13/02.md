---
title:  Ukulungiselela Intlekele Yokugqibela
date:  18/06/2023
---

`Funda 1 Thesalonika 5:1–6. Silumkiso sini asinika sona umpostile uPawulos ngokubhekiselele kwimihla yokugqibela yembali yoluntu?  `

Umpostile uPawulos ukhuthaza amakholwa aseTesalonika ukuba “aphaphame” abe “zingcathu” ngokubhekiselele kumcimbi  wokubuya kwesibini kukaKristu. Ukuba ke ngoko uPawulos watsho njalo kumakholwa ngelo xesha, ebeya kuthini kuthi namhlanje?

Ukwaxela nokuba “bangabantwana bokukhanya” (1 Tes. 5:5) ekwaxela nokuba abakho “bumnyameni, ukuba le mini” [yokubuya kukaKristu] (1 Tes. 5:4) ibafikele “njengesela” (1 Tes. 5:4). UYesu wasebenzisa isaci u“phaphani” ngomthandazo wenene,  ophuma entliziyweni (Mat. 24:42, Mat. 26:40, 41). Ukuphaphama kukuvunda ngokwasemoyeni. Ukuba nobungcathu kukuqaphela engqondweni amaxesha esiphila kuwo nokuqwalasela kwizinto ezibalulekileyo.

UEllen G. White uyongeza: “Thina bayaziyo inyaniso simele ukukulungiselela oko kuza kulifikela ngebhaqo ihlabathi.” —Testimonies for the Church, vol. 8, p. 28.

Lo gama kunokuba sisothuso ehlabathini, akumele kuba siso kuthi. Nangona singazi ukuba kuya kwenzeka nini, sinako ukubona ngokwaneleyo ukuba sazi ukuba kuyeza, nokuba ngoku, namhlanje, yimini yokuba silunge.

`Funda kwakhona uDaniyeli 2, uqaphele ukulandelelana kwezikumkani ezafika zadlula, kanye njengoko kwakuxelwe kwangaphambili. Kumele ukusifundisa ntoni oku ngendlela emasikuthembe ngayo oko uThixo athe kuya kwenzeka, ukuba, ngokwenene, kuya kwenzeka? `

UKristu usinike kule mihla yokugqibela izigidimi ukuze, ngokwazi oko kuzayo, sikwazi ukukulungiselela. Iziprofeto zika Daniyeli nesiTyhilelo, zihlangene nesipho sesiprofeto seli xesha, zisinika imbono yezulu koko kulizelayo eli hlabathi. ILizwi lesiprofeto likaThixo liyandlele imbali yosindiso kwangaphambili, waza uDaniyeli 2 wasinika ubungqina obubonakalayo obunamandla ukuze sikwazi ukumthemba uThixo.

`UPawulos uthi “masingalali” njengabanye. Kuthetha ukuthini oko, saye singazi njani ukuba, ngokwenene, silele, kwaye ukuba silele, kunzima kangakanani ukusivusa?  `