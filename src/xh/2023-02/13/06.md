---
title:  IMvana, IMvana Exheliweyo
date:  22/06/2023
---

Mininzi imifuziselo kwisiTyhilelo, imifuziselo ebalulekileyo yeBhayibhile; njengale: inamba enkulu ezulwini (IsiTyh. 12:3, 4, 7), iingelosi eziphaphazela esazulwini sezulu (IsiTyh. 14:6), umfazi ohleli phezu kwerhamncwa elibomvu (IsiTyh. 17:3), njalo, njalo. Iselizwini likaThixo; uMoya Oyingcwele waphefumlela uYohane ukuba ayifake apho, inenxaxheba ebalulekileyo ekutyhileni inyaniso kwabo bawafundayo amazwi ale ncwadi, bawenze, kuba, ngokutsho kwayo, ithi, “Unoyolo lowo uwalesayo, kwanabo bawevayo amazwi aso isiprofeto esi, bazigcine izinto ezibhaliweyo kuso; kuba ixesha likufuphi” (IsiTyh. 1:3).

Ukhona, kodwa, nomnye umfanekiso ovelayo, rhoqo, kuyo yonke incwadi yesiTyhilelo. Uyintoni, kwaye umele ntoni?

`Funda IsiTyhilelo 5:6, 8, 12; IsiTyhilelo 7:17; IsiTyhilelo 14:1; IsiTyhilelo 15:3; IsiTyhilelo 19:7; IsiTyhilelo 21:22, 23; nesiTyhilelo 22:1, 3. Yintoni umfuziselo wemvana, siyintoni isizathu sokuba ubonakale kaninzi kwincwadi yesiTyhilelo? `

Ngokwenene, ngokutsho kwamazwi aqalayo kule ncwadi, esi sisiTyhilelo “sikaYesu Kristu.”Asikuphela nje iMvana, kodwa iMvana “exheliweyo” (IsiTyh. 5:6, 12; IsiTyh. 13:8). Okuthi, UYesu Kristu owabethelelwayo. Ngumxholo ongumongo, kungenguwo oweBhayibhile kuphela, kodwa nencwadi yesiTyhilelo nezigidimi zeengelosi ezintathu. Asinakho ukunyaniseka okanye ukuthembeka kubizo lwethu, singenakho nokuwenza umsebenzi uThixo alivusele wona eli bandla, singenayo iMvana, iMvana exheliweyo, njengomgomo wesigidimi sethu.

“Kufuneka sithi, sisezingqondweni, siyenze iMvana ibe ngumxholo weemfundiso zethu nesikuthunyiweyo, kwanokuba ibe ngumxholo wayo yonke intshumayelo esiyenzayo, nenqaku ngalinye esilibhalayo, nomthandazo wonke esiwenzayo, nengoma nganye esiyivumayo, kwakunye naso sonke isifundo seBhayibhile esisenzayo, nakuko konke esikwenzayo. Uthando olwatyhilwa yiMvana emnqamlezweni maluyiguqule indlela esiphathana ngayo, lusenze ukuba nehlabathi silikhathalele.”—Ángel Manuel Rodriguez, “The Closing of the Cosmic Conflict: Role of the Three Angels’ Messages,” p. 70.

Oko kuthetha ukuba, naphakathi kwamarhamncwa ayingozi, inamba elwayo, izibetho, intshutshiso, nophawu lwerhamncwa, kusekho, ngaphambili nangaphakathi, iMvana, iMvana exheliweyo. Yiyo kuphela, noko yasenzela kona, nekwenzayo ngoku, noko isaza kukwenza ngaphambi kokuba konke kuphele-ekugqibeleni, ezingayo izigidimi zeengelosi ezintathu.

`Kutheni le nto ukugcina iMvana exheliweyo isembindini wesigidimi sethu kubaluleke kakhulu, kungekuphela nje ekuziseni abanye kuso kodwa nakubomi bethu basemoyeni?`