---
title:  Ubizo Lokunyaniseka
date:  31/05/2023
---

Isigidimi sengelosi yesibini kwisiTyhilelo 14 sithi, ‘Iwile, iwile iBhabheli’ ” KwisiTyhilelo 17, umfazi obonwa njengeBhabheli yasemoyeni, unxibe ezimfusa nezibomvu, ukhwele phezu kwerhamncwa elibomvu, uhamba edlulisa indebe yakhe yewayini, aze alenze ihlabathi ukuba linxile yimposiso. Ibandla norhulumente baya manyana. Ubuxoki buyoyisa. Iidemon zenza imimangaliso yazo ukulahlekisa. Umhlaba uguqukela kwimfazwe yawo yokugqibela.

Ngelo xesha linye, abantu bakaThixo bayanyeliswa, begculelwa, becinezelwe, betshutshiswa, kodwa kuKristu nangamandla kaMoya waKhe Oyingcwele, bazinzile ekuzinikeleni kwabo. Onke amagunya esihogo nemikhosi yobubi ayikwazi ukukuqhawula ukunyaniseka kwabo kuKristu. Bakhuselekile kuYe. “UThixo ulihlathi nenqaba” yethu; ngexesha leenkathazo uluncedo oluhlala lulungile” (Ndumiso 46:1, IBHAYIBHILE).

UThixo ubiza abantu bexesha lokuphela ukuba babuyele ekunyanisekeni kwiLizwi laKhe. UYesu wathandaza wathi, “‘Bangcwalise ngayo inyaniso yakho; ilizwi lakho liyinyaniso’ ” (Yohane 17:17). Inyaniso yeLizwi likaThixo, ingeyiyo ingcamango okanye isithethe somntu, iyinkwenkwezi esikhokelayo ngeli lixa libi kwimbali yehlabathi.

Nasi isicatshulwa esincamisileyo esibhalwe nguDr. Edward T. Hiscox, umbhali weStandard Manuel for Baptist Churches. Ngowe-1893, wayethetha kwiqela lamakhulu abafundisi baseBhaptizi wabothusa xa ecacisa ukuba iCawa yeza njani kwibandla lobuKristu.:

“Usizi olungako lokuba ize [iCawa] ibekwe uphawu lobuhedeni, iphehlelelwe ngegama likathixo olilanga, ize yamkelwe ingcwaliswe ngokreqo lobupopi, ishiywe njengelifa kubuProtestanti!”—Edward Hiscox, phambi kwenkomfa yabafundisi, Nov. 13, 1893.

`Funda Hezekile 20:1–20. Uthini umxholo wesigidimi sikaHezekile apha, kwaye ingena njani iSabatha kolu bizo lokunyaniseka?`

UHezekile 20 usisibheno esinendili esiya kuIsrayeli ukuba ashiye izenzo zobuhedeni anqule uMdali endaweni yoothixo babo bobuxoki, kule meko “izigodo zaseYiputa.” Ngesigidimi sengelosi yesithathu, uThixo wenza isibheno esifanayo ukuba “kunqulwe uMdali,” kuba “iBhabheli iwile.” Kanti ke, njengokuba sisazi, iSabatha, nokunyaniseka kuyo, iya kudlala indawo enkulu kwiziganeko zokugqibela.

`Zeziphi izifundo esingazithabathela zona koko kubhaliweyo kuHezekile 20:1–20? (Bona naku-1 Kor. 10:11.)`