---
title:  Indlela Engathi Ilungile Emehlweni Omntu
date:  28/05/2023
---

Ngokubhekiselele kwimihla yokugqibela, uYesu wanika isilumkiso esinamandla, “ ‘kuba kuya kuvela ooKristu ababuxoki, nabaprofeti ababuxoki, benze imiqondiso nemimangaliso yokulahlekisa nabanyuliweyo, ukuba bekunokwenzeka’ ” (Marko 13:22). Ngoobani aba “banyuliweyo”? Kamva uthi, “ ‘Wozithuma izithunywa zakhe zasemazulwini, zinexilongo elisandi sikhulu, zihlanganisele ndawonye abanyulwa bakhe, baphume kumacala omane omoya, kuthabathela esiphelweni sezulu, kude kuse kwesinye isiphelo salo’ ” (Mat. 24:31). Iyoyikisa noko, akunjalo, xa inkohliso kwimihla yokugqibela iya kuba nkulu bade abanyanisekileyo babesengozini yokulahlekiswa?

`Funda IsiTyhilelo 12:9. USathana ulahlekisa oobani? Siwaqonda njani la mazwi? `

Ngokucacileyo, uThixo uza kuba nabo abantu abathembekileyo ngemihla yokugqibela, njengoko wayenabo kuzo zonke izizukulwana. Noko kunjalo, umbhalo apha ubonisa ukuba inabe kangakanani inkohliso kaSathana.

`Funda IMizekeliso 14:12. Sithini isilumkiso esinamandla esinikwayo apha? `

Abantu bakholisa ukuxelelwa ukuba mabalandele izazela zabo ukuzigqibela ngokwabo ukuba yini elungileyo okanye engalunganga, elungileyo okanye embi, baze baphile ngokufanele oko bakhetha kona. Sona isiBhalo sithi sonke singaboni, sonke sikhohlakele, (Jer. 17:9, Rom. 3:9–18), ngenxa yoko, ukuthemba eyethu indlela esiva ngayo, phantse ngokuqinisekileyo, kube yindlela eqinisekileyo ukuba, kungekudala, yindlela yokwenza engalunganga nokwenza okungalunganga. Ububi obuninzi bukhuthazwe kwizizukulwana ngabantu ababoyisekile ngokulunga kwekhondo labo. Oko kukuthi, balandela “indlela ebingathi ilungile” kubo.

Endaweni yoko, kufuneka sizintywilisele eLizwini likaThixo, size sithi kulo iLizwi laKhe, njengoko siziyekela kuMoya Oyingcwele, sifunde inyaniso kwimposiso, okulungileyo kwimpazamo, okulungileyo kokubi. Ukuba siyekelwe kwawethu amacebo, nokuba kukwezethu izivo, singaba ngamaxhoba alula eenkohliso zikaSathana.

`Cinga ngemizekelo yabantu, abenza ngokoko bona ngokwabo babecinga ukuba kulungile, okanye oko babe kholelwa ukuba kuyintando kaThixo, kodwa benza izinto ezimbi.Yintoni esinokuyifunda kwezi ziganeko ziyingozi?`