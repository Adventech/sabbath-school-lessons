---
title:  Ubizo Lokuzinikela
date:  24/05/2023
---

Isibheno sesiTyhilelo lubizo olungxamileyo lokuzinikela, olufuziselwe ngabafazi ababini kwisiTyhilelo. Nangona maxa wambi kuye kubonakale ukuba abantu bakaThixo baya koyiswa kule mbambano yezwe phakathi kwenyaniso nemposiso, uThixo uthembisa ukuba ibandla laKhe liya koyisa ekugqibeleni.

`Thelekisa MuMateyu 16:18 nesiTyhilelo 17:14. Sithini isithembiso uYesu awasinika abafundi baKhe ngokubhekiselele kwibandla laKhe?`

UKristu usisiseko esiqinileyo eakhelwe phezu kwaso ibandla laKhe. Ibandla laKhe lisekwe phezu kweemfundiso zeLizwi laKhe laye likhokelwa nguMoya waKhe. Kwelinye icala, iBhabheli, njengoko sibonile, imiliselwe kwiimfundiso nezithethe zabantu. Nayiphi inkokeli yenkolo emisa iingcinga zomntu okanye izithethe endaweni, okanye ngaphezu kwentando kaThixo etyhiliweyo ezibhalweni, ikhulisa nje isiphithiphithi seBhabheli.

Ngemihla yeBhabheli yakudala, ibandla noburhulumente yaye iyinto enye. Xa uKumkani Nebhukadenetsare wayehleli etempileni yakhe kwisihlalo sobukhosi, wayefanele ukuba uthethela oothixo bakhe. Ngelinye ilixa, njengesenzo sokudelela uThixo oyinyaniso, ukumkani waseBhabheli wamisa umthetho wezwe lonke enyanzelisa unqulo, wayalela ukuba bonke abaphantsi kolawulo lwakhe bathobe kumthetho wakhe, umfuziselo lowo onamandla wento abantu abathembekileyo bakaThixo, abalayo ukunqula umfanekiso wobuxoki, abaya kujongana nayo ngemihla yokugqibela (Bona kuDaniyeli 3.)

Ngemihla yokugqibela yembali yehlabathi, uhlelo lomanyano lwebandla noburhulumente luya kuma, iBhabheli yasemoyeni,  lunenkokeli yasemoyeni, luthethe njengoThixo. Kuya kuthiwa ilizwi lalo lilizwi kanye likaThixo kwaye imiyalelo yalo yimiyalelo kaThixo. Kuzo zoke iinkulungwane, oopapa baseRoma bathi bame endaweni kaThixo apha emhlabeni. Kwileta yakhe ebhalelwe ibandla ngoJuni 20, 1894, uPope Leo XIII wathi, “Thina sibambe phezu kwalo mhlaba indawo kaSomandla.” IFerraris Ecclesiastical Dictionary iyongeza, “UPhapha unendili enkulu kwaye uphakame kangangokuba akamntu nje, kodwa unguThixo nommeli kaThixo.” Umpostile uPawulos wongeza la mazwi etyhila eli gunya: “. . . lowo uchasayo, uziphakamisayo, ngaphezu kwento yonke ekuthiwa nguThixo, ezibonisa ukuba unguThixo” (2 Tes. 2:4).

`Ngenxa yokuba sibonile ukuba uThixo unabantu abathembekileyo e“Bhabheli,” kutheni kufuneka silumke kwindlela esikuthetha ngayo oku, nokuba kutheni kufuneka silumke singagwebi abantu ngokwabo, ngokuchasene nohlelo ngokwalo?`