---
title:  Iwayini Yomsindo
date:  22/05/2023
---

`FundaIsiTyhilelo 17:1, 2, 15 nesiTyhilelo 18:1–4. Inabe kangakanani impembelelo yeBhabheli? `

Uhlelo lwebandla eliwileyo lunempembelelo efikelela kwizizwe zonke ephembelela abantu emhlabeni wonke ngolahlekiso lwalo. USathana unomsindo kuba Iindaba Ezilungileyo Ezingunaphakade ziya kuvakaliswa kuzo zonke “iintlanga, nezizwe, neelwimi, nabantu” nokuba “ ‘Iindaba Ezilungileyo zobukumkani ziya kuvakaliswa kwelimiweyo liphela,’ ” ngenxa yoko usebenzisa lonke uhlobo lolahlekiso ukuthimba iingqondo zabo “ ‘bawumiyo umhlaba’ ” (IsiTyh. 14:6, Mat. 24:14, IsiTyh. 17:2).

IsiTyhilelo 17:2 siqhubeka nenkcazo yaso semfihlelo yeBhabheli enkulu ngokuthi “ihenyuze nookumkani bomhlaba”(RV). Kukuthini ukuhenyuza? Lumanyano olungekho mthethweni. Kuhlelo lwebandla eliwileyo, kukuzimanya nesizwe. Kuhlelo lwebandla eliyinyaniso ibandla lizimanya noYesu Kristu. Ibandla eliwileyo likhangela kwiinkokeli zopolitiko zomhlaba ukufuna amandla negunya. Lizama ukuba uburhulumente bunyanzelise imithetho yalo. Kunokuba lifumane amandla kuYesu njengentloko yalo eyinyaniso, likhangela inkxaso kuburhulumente.

IsiTyhilelo 17:2 siyaqhubeka nomzobo womdlalo waso:

“ ‘Abo bawumiyo umhlaba, banxiliswa yiwayini yobuhenyu balo’ ” (RV). Umfuziselo wencindi emsulwa yeediliya usetyenziwe kwiTestamene eNtsha ukumela igazi likaKrisu elingangcoliswanga nelihlambulukileyo elaphalalela ukusindiswa kwethu emnqamlezweni. (Mat. 26:27–29). KuLuka 22:20 uYesu uthi,  “Le ndebe ingumnqophiso omtsha osegazini lam’ ” (RV). Xa iwayini ehlambulukileyo, entsha yeendaba Ezilungileyo Ezingunaphakade igqwethiwe, neemfundiso zeLizwi likaThixo kubekwe endaweni yazo iimfundiso zeenkokeli zenkolo ezingabantu, iba “yiwayini yaseBhabheli.” (Bona Mat. 15:9.)

Qaphela, ukuba uThixo ubiza abantu ukuba baphume eBhabheli. Ngamanye amazwi, nokuba uhlelo lukhohlakele lulubi kangakanani, ukunaba kwalo kubanzi kangangokuba kuhlanganise, okwexesha elithile, abantu bakaThixo abathembekileyo, okanye “abantu bam,” (IsiTyh. 18:4) ngokubabiza kwaKhe. Kanti ke liyeza ixesha xa uThixo eya kubabiza ukuba baphume kuhlelo olukhohlakeleyo nolungalunganga, olusele luza kuwa ngenxa yenkohlakalo nobubi balo, eli“khaya leedemon” “nentolongo yeentaka zonke ezingcolileyo, ezithiyekileyo” (IsiTyh. 18:2).

`Yeyiphi indawo edlalwa ngabo bavakalisa izigidimi zeengelosi ezintathu ekusetyenzisweni nguThixo ukuba babize “abantu bam,” abantu baKhe, ukuba baphume eBhabheli?`