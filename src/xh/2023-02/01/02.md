---
title:  Idabi Ezulwini
date:  26/03/2023
---

IsiTyhilelo 12 sinika uthotho lwezehlo ezothusayo, imifanekiso yedabi elidala phakathi kokulungileyo nokubi elaqala ezulwini kodwa eliya kuphela apha emhlabeni. Ezi ziganeko zisisa ekuqalekeni kwexesha, kumboniso wokuqala wovukelo lukaSathana ezulwini kuse kuhlaselo olukhohlakeleyo kubantu bakaThixo.

`Funda IsiTyhilelo 12:7–9 esichaza eli dabi lezwe lonke phakathi kokulungileyo nokubi. Inokwenzeka njani into enje ezulwini? Zithetha ntoni ezi ndima ngobunyaniso bentando ekhululekileyo, ukukhetha okukhululekileyo? `

Inkululeko yokukhetha ingumthetho-siseko oyintsika yolawulo lukaThixo ezulwini nasemhlabeni. UThixo akazange adale oomashini abazisebenzayo, ezilwini okanye emhlabeni. Sidalwe ngokomfanekiselo kaThixo, thina bantu siyakwazi ukuzikhethela iindlela zokuziphatha.

Igunya lokukhetha lihambelana kakhulu nokukwazi ukuthanda. Ukuba uyalisusa igunya lokukhetha, ubulala ukukwazi ukuthanda, kuba uthando alungeke lunyanzelwe okanye luqweqwediswe. Uthando lukukubonisa intando ekhululekileyo.  Yonke ingelosi ezulwini yajongana nokukhetha mhlawumbi ukusabela kuthando lukaThixo okanye ukumka inomona, inempakamo okanye inekratshi. Njengoko iingelosi zasezulwini zazijongene nothando olunokukhetha okungunaphakade, isiTyhilelo sisinika thina ngabanye ukukhetha okungunaphakade kwidabi lokugqibela lasemhlabeni.

Akuzange kwabakho undilele kwimbambano enkulu (bona uLuka 11:23), kwaye akasayi kubakho kwimfazwe yokugqibela yasemhlabeni. Njengoko ingelosi nganye yakhetha ukuba kwicala likaYesu okanye kwicala likaKhwezi, lonke uluntu luya kukhokelelwa ekukhetheni kwalo kokugqibela okungasayi kurhoxiswa ekupheleni kwexesha. Ngubani oya kuzuza inkxaso yethu, unqulo lwethu, ukuthobela kwethu? Yasoloko ingumcimbi lo noluntu, kwaye kuya kuba njalo, kodwa ngokuvusa umxhelo okukhulu ngakumbi, kumbhodamo wokugqibela wembali yehlabathi. Sekunjalo, zizo ezi iindaba ezilungleyo ekunzima ukuzikholelwa: IsiTyhilelo 12 sichaza uloyiso lukaKristu edabini, nathi sonke, sisebenzisa intando yethu ekhululekileyo, sinokukhetha ukuba ngakwicala laKhe, icala eliphumelelayo. Yek’ ubukhulu bokukwazi ukukhetha icala edabini owazi kwantlandlolo ukuba liya kuphumelela!

`Cinga ngobungcwele bentando ekhululekileyo nokukhetha okukhululekileyo ukuba kunokuba kunjani kuYesu, othi, nangona kwakuya kumkhokelela emnqamlezweni (bona u-2 Tim. 1:9), wasinika intando ekhululekileyo kunjalo. Kunokusixelela ntoni oku ngendlela enobunono esimele ukusisebenzisa ngayo esi sipho singcwele, nesinexabiso elikhulu?  `