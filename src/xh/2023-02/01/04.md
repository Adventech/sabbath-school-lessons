---
title:  Ukwamkela Uloyiso LukaYesu
date:  28/03/2023
---

Njengoko kuzotyiwe eBhayibhileni, uYesu akazange woyiswa edabini noSathana. Ungumoyisi oligorha. Umoyisi phezu kwamagunya obubi. Yinto eyodwa eyokuba uYesu wazoyisa izihendo zikaSathana; kodwa yenye ngokupheleleyo ukukholwa ukuba uloyiso lukaKristu lolwethu nathi.

`Funda IsiTyhilelo 12:10. Yinkuthazo ni onokuyifumana kwinyaniso yokuba ummangaleli “walahlelwa phantsi”? `

Nangona idabi lisaqhubeka emhlabeni, uSathana woyisiwe. Qwaba ke. Oku kuyinyaniso, kungekuphela ngoloyiso lukaKristu lokugqibela ekupheleni kwembali yoluntu, kodwa kuyinyaniso kwawethu amadabi nezikumkani namagunya obubi kobethu ubomi. Amanye amaKristu aphila ngokwabantu abancamileyo, aboyisiweyo. Athemba uloyiso kwimikhwa ethile kodwa angaze abubambe ubunyaniso bobukho boloyiso lukaKristu awawoyisela lona kubomi bawo.

`Funda IsiTyhilelo 12:11. Ithini ingqiniseko yoloyiso asinika yona uKristu kule ndawo? `

Amaxesha asixhenxe kwizigidimi zesiTyhilelo eziya kumabandla asixhenxe sifumana isaci esithi “lowo weyisayo.” Apha kwisiTyhilelo 12:11 sifumana le ngcamango yokoyisa kwakhona. Igama “oyisa” kulwimi lwentsusa ngunikao. Liyakwazi ukuguqulwa ngokuthi “oyisa, vuyelela, okanye ukongamela.” Qaphela indlela nathi esinokuba ngaboyisi ngayo. IsiTyhilelo 12:11 siqinisekisa ukuba oku kunokwenzeka kuphela “ngegazi leMvana.”

KwisiTyhilelo 5:6, embonweni wesiprofeto, uYohane wondela ezulwini abone “iMvana engathi ixheliwe”. Umbingelelo kaKristu uyindawo ekujongwe kuyo lizulu lonke. Akukho nto izuke ngaphezulu engabonisa uthando lukaThixo olungenasiphelo, olungenakulinganiswa ngaphandle komnqamlezo.

Xa sisamkela ngokholo oko uKristu wasenzela kona, ityala lethu licinyiwe, kwaye sima sigqibelele emehlweni kaThixo. Izono zethu zixolelwe (Kol. 1:14, Efese 1:7, Kol. 2:14), kwaye “ummangaleli wabazalwana bethu . . . ulahlelwe phantsi” (IsiTyh. 12:10). Sihlangulwe, soyisile, sisindisiwe, kungengokuhle kwethu kodwa ngoloyiso lukaKristu ngenxa yethu.