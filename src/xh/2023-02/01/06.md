---
title:  Isisalela SikaThixo Sexesha Lokuphela
date:  30/03/2023
---

Ongendawo ubesemfazweni noKristu kususela kuvukelo lwakhe ezulwini (IsiTyh. 12:7). Injongo kaSathana ngoko nenjongo yakhe ngoku kukuhlutha ulawulo lwendalo yonke [iyunivesi] (bona uIsa. 14:12–14). Apho ingqondo yakhe izinze khona kwimihla yokugqibela yembali yoluntu ikubantu bakaThixo. IsiTyhilelo 12:17 sivakalisa ngokucinezela ukuba inamba [uSathana] waba nengqumbo [umsindo] ngakumfazi [ibandla] wemka waya kulwa nabaseleyo bembewu yakhe. Le ntetho, abaseleyo bembewu yakhe, ikwaguqulwa ngokuthi “isisalela.” Isisalela sikaThixo sihleli sithembekile kuKristu, sithobela inyaniso yaKhe, sinyanisekile kuthumo (kumsebenzi) lwaKhe.

`Funda IsiTyhilelo 12:17. Zimpawu zini zesisalela sikaThixo, ibandla lemihla yokugqibela, ezifunyanwa kule ndima?`

KwisiTyhilelo 12:17, uSathana (inamba) inomsindo ngakumfazi, ibandla likaThixo. Ongendawo unengqumbo ngakubantu abagcina umthetho kaThixo, kwaye uya kwenza yonke into anokuyenza ukubatshabalalisa.

Ekugqibeleni, uvuselela umthetho ukuze bangakwazi ukuthenga nokuthengisa baze bavalelwe entolongweni bajongane nokufa (bona IsiTyh. 13:14–17). Ukuba uSathana akakwazi ukumbulala uKristu uya kuzama ukutshabalalisa oko uKristu akuthanda kakhulu—ibandla likaKristu. Imfazwe yomhlaba yokugqibela engekho eMiddle East neqela lamadabi alapho; ijonge ezingqondweni zabantu bakaThixo abathe saa kumhlaba wonke. Lidabi lamagunya amabini echaseneyo, uKristu noSathana. Kwakhona, akukho ndilele.

Umbuzo ongundoqo kule mfazwe yokugqibela ngulo, “Thina sinyaniseke kubani? Ngubani esimxhasayo?” Izulu libiza amakholwa ayotywe kakhulu luthando lukaKristu, ahlangulweyo lubabalo lwaKhe, azinikeleyo kwiinjongo zaKhe, anikwa amandla nguMoya waKhe, nayithobela imiyalelo yaKhe ade alungele ukujongana nokufa ngokwako ngenxa yomsebenzi waKhe.

Ihlabathi lethu liqengqelekela kwintlekele enkulu. Phofu ke, kuYesu, ngoYesu, ngamandla kaYesu, nangenxa kaYesu, uloyiso lwethu luqinisekile—ukuba nje singahlala siqhagamshelene naYe, esikwenzayo oko ngokholo, ukholo olusenza sithobele. Konke ke, kuxhomekeka ekukhetheni kwethu.

`Ububona njani ubunyaniso besiTyhilelo 12:17 busenzeka ebomini bakho, kumava wakho obuKristu? Oko kukuthi, ziziphi iindlela othi ngazo uyifumane imbambano enkulu isenzeka ebomini bakho? `