---
title:  UYesu Uyoyisa—USathana Uyoyiswa
date:  25/03/2023
---

### Fundela Isifundo Sale Veki
IsiTyhilelo 12; Efese 5:25–27, 32; Filipu 3:9; Dan. 7:25; Isa. 14:12–14; IsiTyh. 13:14–17.

> <p>Indima Yenkumbulo</p>
> “Yamqumbela umfazi inamba, yemka yaya kulwa abaseleyo bembewu yakhe, abo bayigcinayo imithetho kaThixo, abanobungqina bukaYesu Kristu” (IsiTyhilelo 12:17).

Kwincwadi iOutnumbered: Incredible Stories of History’s Most Surprising Battlefield Upsets, uCormac O’Brien uphinda amabali emikhosi eyathi, nangona idlulwe kakhulu ngamanani, kodwa yaphumelela. Ubalisa ngomkhosi waseHannibal wama-55,000 amasoldati, waseCarthage, owoyisa “ongenakoyiswa” wona umkhosi wamaRoma owawunama-80,000 amasoldati aqeqeshekileyo. Ibalisa ibali elimangalisayo lika-Alexander, omkhulu owoyisa ubukumkani basePersi.

Nathi, ngokunjalo, sikwidabi lobomi nokufa notshaba olunamaqhinga. Siyabethwa ngamanani, saye silwa neemeko ezingakholelekiyo. Imikhosi yobubi ibonakala ingenakoyiswa. Ingathi sijongene nokoyiswa okuqinisekileyo. Ukoyiswa kubonakala kuqinisekile. Uloyiso aluvelanga nangonwele. Ngokwembono yobuntu, ingathi imikhosi kaSathana iza kusoyisa.

Noko kunjalo, makubulelwe kuThixo, kuba nangona sidlulwa ngamanani, nangona iimeko (ngokokuthetha kwabantu) ziyintaba ngaphambi kwethu, nangona ukuhlasela kukaSathana kukhohlakele, ngoYesu, siya kuphumelela ekugqibeleni. Umxholo wencwadi yokugqibela yeBhayibhile, IsiTyhilelo, ngulo: UYesu uyaphumelela, uSathana uyoyiswa. Umbindi weli dabi wandlelwe kwisiTyhilelo 12, apho sijonge khona isifundo sethu sale veki. Esi sifundo siya kunika ulungiselelo olulungileyo ekuqondeni IsiTyhilelo 14 nezigidimi zeengelosi ezintathu.

_*Funda esi sifundo ukulungiselela iSabatha kaApreli 1._