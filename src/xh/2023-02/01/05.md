---
title:  Umfazi Entlango
date:  29/03/2023
---

`Funda IsiTyhilelo 12:6 usithelekise nesiTyhilelo 12:14–16. Qaphelisisa ixesha eli lokuhlasela kukaSathana “umfazi” (ibandla likaThixo), nomsindleko kaThixo wabantu baKhe. Zithetha ngantoni ezi ndima? `

Iintsuku ezili-1,260 zesiTyhilelo 12:6 zihambelana nexesha, amaxesha, nesiqingatha sexesha kwisiTyhilelo 12:14. Kwasona esi siprofeto sexesha sifumaneka kuDaniyeli 7:25, IsiTyhilelo 11:2, 3, nakwisiTyhilelo 13:5. Ngenxa yokuba le yimifuziselo yesiprofeto, (uqobo lomfazi onamaphiko akazange aye entlango), sisebenzisa umthetho-siseko womhla-mnyaka kwezi ziprofeto (bona, umzekelo, iNumeri 14:34 noHezekile 4:4–6). Ngokulula, oku kuthetha ukuba umhla omnye wesiprofeto ulingana nomnyaka. Ichaza obu bude beli xesha lesiprofeto sesiTyhilelo 11:2, iAndrews University Study Bible ithi, “Abachaza ngokulandela imbali, ngoko, baliqonda bona eli xesha leentsuku ezili-1,260 ngelithi, zithetha iminyaka eli1,260 esusela kua.d. 538 ukuya kowe-1798” (iph. 1,673 kwinkcazo yesiTyhilelo 11:2). Ibandla elonakeleyo kwakunye nolawulo lwelizwe elonakeleyo kuhlangenwe ngokutshutshisa, maxa wambi kubulawe abantu abanyanisekileyo bakaThixo.

Oku kutshutshiswa kukhohlakeleyo nokubi kwamaKristu akholelwa eBhayibhileni yayikukunaba kwembambano enkulu phakathi kokulungileyo nokubi. Ukuphuma kubumnyama beMiddle Ages, ngexesha loHlaziyo, amadoda neentokazi babejongene nokwenza isigqibo sokukhetha. Bangaba babeza kunyaniseka eLizwini likaThixo, okanye babeza kwamkela iimfundiso zababingeleli neenkokeli? Kwakhona inyaniso yoyisa, waza uThixo wanabantu abathembekayo kuYe naphambi kwenkcaso enamandla.

Zikho ezinye iintetho ezinika umdla nezikhuthazayo ezingenkathalo kaThixo kwezi ndima. IsiTyhilelo 12:6 sisebenzisa intetho ethi, “indawo ayilungiselwe nguThixo” (NKJV). IsiTyhilelo 12:14 uthi umfazi “wondliwa” entlango, size IsiTyhilelo 12:16 sithi, “Umhlaba wamsiza umfazi.” Ngamaxesha entshutshiso eshushu, uThixo walilungiselela ibandla laKhe. Njengoko wenzayo ngoko, uya kwenza ngokunjalo kwisisalela saKhe sokuphela kwexesha.

`Chaza ixesha lokulingwa okanye lobunzima ebomini bakho xa wawunokuphela amandla ngokulula, kodwa uThixo wakunika indawo yokuphephela wakondla kwimingeni yakho. UThixo wakulungisela njani inkxaso owawuyidinga kakhulu?`