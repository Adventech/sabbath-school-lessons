---
title:  Umgwebo, Indalo, Ukunika Ingxelo
date:  14/05/2023
---

Ukuba siyingqokelela nje yeecells ezenzeke ngengozi, inzala yenkawu ephucukileyo yaseAfrika, kungekho okunye, xa kunjalo ubomi abunantsingiselo. Ukuba singabanye besibhozo seebhiliyon zabantu abaxhwithanayo befuna indawo yokuhlala kulo mhlaba, ubomi busuka bulahlekwe yinjongo yabo, kunokuphila nje. Kwelinye icala, iNdalo yeBhayibhile inika isizathu sokuphila nokunyanzeleka kokuziphatha kokuphila. Sidalwe nguThixo kwaye kufuneka sinike ingxelo kuYe ngezenzo zethu. Lowo wasenzayo ufuna siphendule kuYe. Umisele izinto eziqinisekileyo, nakwihlabathi “nokulunge ngokuzibonela.”

`Funda IsiTyhilelo 14:7, Roma 14:10, noYakobi 2:8–13. Uthetha ntoni umgwebo ngemiba yokunika ingxelo nokuba nomthwalo? Uhlangene njani umgwebo, nemithetho kaThixo, nonqulo?`

Isigidimi seengelosi ezintathu eziphaphazela esazulwini sezulu kwisiTyhilelo 14 sivakalisa ukuba “ilixa lokugweba kwaKhe lifikile” (IsiTyh. 14:7). Njengoko sadalwa nguThixo sinesakhono sokukhetha okulungileyo, sinoxanduva ngezigqibo esizenzayo. Ukuba ke siyingqokelela nje yeecells, isiqhamo semfuza nokusijikelezileyo esihlala kuko kuphela, izenzo zethu ziya kulawulwa kakhulu ngamandla esingenalo ulawulo kuwo.

Kanti ke umgwebo uthetha ukuba sinoxanduva lokuziphatha kakuhle. Kule mbudembude yembali yehlabathi, iyure yomgwebo, uThixo uthi masenze izigqibo sijonge kunaphakade. Isibheno sangenene esithi “ ‘nimnqule lowo wenza izulu nomhlaba, ulwandle nemithombo yamanzi’ ” (IsiTyh. 14:7) sivuma ukuba isiseko salo lonke unqulo yinyaniso yokuba sadalwa nguThixo.

Okwangoku, ukunamathela kwethu kwiSabatha yomhla wesixhenxe kubonakalalisa inkolo yethu yokuba uYesu ukufanele ukunqulwa njengoMdali wethu. Kutyhila ukwamkela kwethu imiThetho yaKhe eliShumi njengemithetho-siseko ephefumlelweyo lizulu ngokupheleleyo. Ngenxa yokuba umthetho usisiseko solawulo lukaThixo, nesityhilelo sesimilo saKhe, sithi sibe ngumgangatho womgwebo. Ukuthembeka kwethu kwiSabatha kukuvuma ukuzinikela kwethu ekuphileni ubomi obuthobelayo.

`Ukuyiqonda kwethu iNdalo kuyiphembelela njani indlela esiziphatha ngayo? Lulwalamano olunjani ethi imfuzo nokusingqongileyo ibe nalo ekukhetheni esikwenza imihla ngemihla? Singenza njani ukuba sithi, ngobabalo lukaThixo, sizoyise iziphako esingakhange sikhethe ukuba sibe nazo kwasekuqaleni?`