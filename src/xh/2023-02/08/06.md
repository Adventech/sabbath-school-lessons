---
title:  ISabatha Nophumlo Lukanaphakade
date:  18/05/2023
---

ISabatha yindawo yokuphephela kwihlabathi elinxaphileyo. Ngeveki nganye, sishiya amaxhala eli hlabathi singene kwindawo yokuphumla kaThixo—iSabatha. Umbhali womYuda odumileyo, uAbraham Heschel, uyibiza iSabatha ngokuthi “libhotwe lexesha.” Umhla ngamnye wesixhenxe, ibhotwe lezulu likaThixo liyehla livela ezulwini lize emhlabeni, aze uYehova asimemele kubuqaqawuli bobukho baKhe ngeli xesha lama-24 eeyure ukuba sichithe ixesha kubudlelane obusondele kakhulu sinaYe.

Encwadini yakhe engobuhle nokuzuka kweSabatha, uHeschel ubhala ngokubaluleka kweSabatha ngamazwi athi: “ISabatha ingumfuziselo weparadisi nobungqina bobukho bukaThixo; emithandazweni yethu, silindele ixesha likamesiya eliya kuba yiSabatha, kwaye iShabbat nganye isilungiselela loo mava: engathanga umntu afunde ukuyithanda incasa yeSabatha . . . akayi kuyonwabela incasa kanaphakade kwilizwe elizayo.”

ENdalweni, uYesu wakha indawo yokuhlala kwethu eyodwa. Sinakho ukufumana igwiba apho. Sinokukhuseleka apho. Umsebenzi waKhe ugqibelele. Ugqityiwe. Xa siphumla ngeSabatha, siphumla kwinkathalelo yothando lwaKhe. Siphumla sijonge kuphumlo lwethu lukanaphakade kumazulu amatsha nomhlaba omtsha aza kubakho kungekudala.

`Funda Isaya 65:17, Isaya 66:22, 2 Petros 3:13, nesiTyhilelo 21:1. Ukugcina iSabatha kwasalathisa njani phambili kunaphakade? `

KwaYena uThixo odale umhlaba ekuqalekeni uya kuwudala kwakhona, ize iSabatha ihlale ingumfuziselo ongunaphakade waKhe njengoMdali (bona uIsa. 66:23). Kanti ke, amaYuda ayibona iSabatha ingumfuziselo, ungcamlo lwangoku lwento eyayibiza ngesiHebhere ngokuthi yiolam haba, ilizwe elizayo.

Isigidimi seengelosi ezintathu eziphaphazela emazulwini zithetha nathi ukuba sinqule uMdali yimpendulo yezulu ekudaneni okuphelelwe lithemba kwabaninzi kwinkulungwane yama-21. Sisalathisa kuMdali wethu, owaqala wenza zonke izinto, nakuMhlanguli wethu, oya kuthi, emva komgwebo, sakuba isono sincothulwe nengcambu, enze zonke izinto zibe ntsha. “Waza lowo uhleli phezu kwetrone wathi, ‘Uyabona, izinto zonke ndizenza ntsha. Athi kum, Bhala; ngokuba lawo ngamazwi ayinyaniso, athembekileyo’ ” (IsiTyh. 21:5).

`Ungenza njani wena ngokwakho ukuba iSabatha ibe bubuncwane bangoku ebomini bakho nosapho lwakho?  `