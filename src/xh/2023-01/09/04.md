---
title:  Intliziyo kaYuda
date:  28/02/2023
---

Eliye lawona mabali alusizi eBhayibhileni lelo likaYuda Sikariyoti. Le ndoda yaba nenyhweba eyaxhanyulwa kuphela ngabanye abantu abali-11 kuyo yonke imbali yehlabathi: ukuba noYesu kulo lonke eloo xesha kunye nokufunda iinyaniso ezingunaphakade ziphuma ngqo kwiNkosi ngokwaYo. Kulusizi kangakanani ukuba intlaninge yabantu ababengazanga babe nayo nantoni efana namathuba uYuda awaba nawo bayakusindiswa, lo gama uYuda, siyazi, ngoku ulindelwe yintshabalalo engunaphakade.

Kwenzeka ntoni? Impendulo ingafumaneka kwigama elinye: ukubawa, iminqweno yentliziyo.

`Funda kuYohane 12:1-8. Yintoni le wayenzayo uMariya neyatsala ingqalelo emandla ngexesha lesidlo? UYuda wasabela njani? Kwakutheni? Yathini impendulo kaYesu?  `

Isohlwayo esithantamiso soMsindisi kwintetho kaYuda yokubawa sakhokelela ekuthini asishiye isidlo aye ngqo kwibhotwe lombingeleli omkhulu, apho iintshaba zikaYesu zaziqukene khona. Wazibingelela ngokungcatsha uYesu kwizandla zabo ngesambuku esincinci ngolo hlobo kunesipho sikaMariya. (Bona kuMat. 26:14–16.)

Kwenzeka ntoni kuYuda? Efumene amathuba amaninzi ngolo hlobo amangalisayo, iinyhweba ezingako ezinqabileyo, kutheni ezakwenza into ekhohlakele ngolo hlobo? Ngokuka-Ellen G. White, uYuda “wayemthanda kakhulu uMfundisi oMkhulu, kwaye wayelangazelela ukuba kunye naYe. Weva ulangazelelo lokutshintshwa kwesimilo nobomi, kwaye wayenethemba lokukungcamla oku ngokuziqhagamshelanisa noYesu. UMsindisi akazange amgxothe uYuda. Wamnika indawo phakathi kwabalishumi elinambini. Wamthemba ekubeni enze umsebenzi womvangeli. Wamthwesha ngamandla okuphilisa imilwelwe nokukhupha imimoya engcolileyo. Kodwa uYuda akazange afikelele kwinqanaba lokuzinikela ngokupheleleyo kuKristu.”—The Desire of Ages, p. 716.

Ekugqibeleni, sonke sineziphene zezimilo ezinokuthi, xa sizinikele, zibe nokoyiswa ngenxa yamandla kaThixo asebenza ngaphakathi kuthi. Kodwa uYuda akazange azinikele ngokupheleleyo kuKristu, saza isono sokubawa, awayenokusoyisa ngamandla kaKristu, soyisa yena ukusuk’apho, ngeziphumo ezilusizi.

Ngubani phakathi kwethu ongasokoliswa kukubawa kwento ethile okanye kwenye? Kule imeko, awayeyibawela yayi yimali, kwaza ukubawa, ingxaki yentliziyo, kwamkhokelela ekuthini ebe (Yohane 12:6), okwathi ekugqibeleni kwamkhokelela ekungcatsheni uYesu.

Isifundo esoyikeka ngolo hlobo kuthi sonke ngengozi enokuza nokubawa. Oko kukhangeleka ngathi yinto encinane, umnqweno nje wentliziyo, kunokukhokelela kwintlekele nelahleko engunaphakade.