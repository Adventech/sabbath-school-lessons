---
title:  Ingcamango Ngakumbi
date:  03/03/2023
---

Kuloyiso lwaseYeriko, u-Akana yayingekokuphela kwendoda eyayithwele isilivere negolide ukubuyela kwinkampu kaSirayeli. UYoshuwa wawaxelela amadoda ukuba abuye nesilivere negolide kwakunye neendebe zobhedu nesinyithi zisiwe kwindyebo yendlu kaThixo (Yosh. 6:19, 24). Yonke enye into yayizakutshiswa. U-Akan, noko kunjalo, yaba kuphela kwendoda eyazigoxela into. Kwizigidi ngezigidi zakwaSirayeli yaba nye kuphela indoda eyathi, kuloo yure indilisekileyo yoloyiso nogwebo, eyaba nesibindi sokophula umyalelo kaThixo. Ukubawa kuka-Akan kwaxhokonxwa kukubona ingubo kaShinare yexabiso; nkqu nangona yayimzise ekujamelaneni nokufa wayibiza ngokuba ‘yingubo entle yaseShinare.’ Isono esinye sakhokelela kwesinye, waza wathatha igolide nesilivere ezazinikelwe kwindyebo kaYehovawaphanga uThixo intlahlela yelizwe laseKanan.”—Ellen G. White, Patriarchs and Prophets, p. 496.

Kuluhlu lukaPawulos lwemiqondiso yemihla yokugqibela, izinto zokuqala ezimbini zibandakanya imo yethu ngakwimali nobuncwane. “Ke, kwazi oku, ukuba ngemihla yokugqibela kuya kufika amaxesha anomngcipheko. Kuba abantu baya kuba ngabazithandayo, abathadi bemali [ababawayo]” (2 Tim. 3:1, 2). Ukuzicingela nokuthanda imali ziinkcazo eziphawulekayo zoluntu ngemihla yokugqibela-umhla wethu.

**Imibuzo Yokuxoxwa**

`Funda ku-1 Timoti 6:6–10: “Ke kona ukuhlonela uThixo, kundawonye nokwanela, kusekeleze inzuzo enkulu. Kuba sibe singangenanga nanto ehlabathini; kuyabonakala kananjalo ukuba asinakuphuma nanto. Sinento ke edliwayo neyambathwayo, masanele zezo zinto. Ke abo banga bangaba zizityebi, beyela ekuhendweni, nasesabatheni, nasezinkanukweni ezininzi ezibubudenge ezenzakalisayo; zona zibatshonisayo abantu ekonakaleni, nasekutshabalaleni. Kuba ukuthanda imali yingcambu yeento zonke ezimbi: abathe abathile, ngokunyoluka balahlekana nokholo, bazibhodloza ngobuhlungu obuninzi.” Eklasini, thethani ngemizekelo engabo bathe, ngenxa yokuthanda imali, “bazibhodloza [kunye nabanye] ngobuhlungu obuninzi.” Mininzi kakhulu imizekelo, ayikho? Singakwazi njani ukulinganisa kakuhle, sazi ukuba siyayidinga imali ukufikelela endaweni kodwa singeyeli kumgibe asilumkisa ngawo uPawulos apha?`

`Zintoni ezinye izinto, ngaphandle kwemali, esinokuzibawela?`

`Yintoni umehluko phakathi komnqweno osemthethweni wento ethile kunye nokubawa? Umnqweno osemthethweni wento ethile ungaguquka nini ube kukubawa?`