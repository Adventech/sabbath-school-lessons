---
title:  Awunakumka Nabo
date:  06/03/2023
---

Umntu othile wakha wabuza umvangeli oyindumasi u-Billy Graham ukuba yintoni emkhwankqisa kakhulu ngobomi, kuba ngoku emdala (u-Graham wayekuma-60 eminyaka ngoko). Impendulo ka-Graham? “Ubufutshane babo.”

Akuthandabuzeki, ubomi bumka ngephanyazo.

`Ezi ndima zilandelayo zisifundisa ntoni ngobomi apha? Ndum. 49:17; 1 Tim. 6:6, 7; Ndum. 39:11; Yakobi 4:14; Intshu. 2:18–22.`

Ubomi abumki ngephanyazo nje kuphela, kodwa naxa usifa, awumki nanto, ubuncinane ubuncwane obuqwebileyo. (Isimilo? Lelinye ibali) “Ngokuba ekufeni kwayo ayiyi kuthabatha nento” (Ndum. 49:17), into ethetha ukuthi ubushiya ngemva ukuze buxhanyulwe ngomnye umntu. Ngubani ozakubuzuza, kakade, kuxhomekeka ukuba zithini izicwangciso ezenziwe kwantlandlolo.

Nangona, kakade, ingenguye wonke umntu onelifa, inkoliso yabantu, ngokukodwa xa besebenzile le minyaka, banobutyebi obuthile ababuqwebileyo. Ekugqibeleni, okuyakwenzeka kobobutyebi emva koba unabel’uqaqaqa ngokwenene ngumbuzo obalulekileyo abantu ekufuneka bawuqwalasele.

Kwabo banobuncwane ekupheleni kobomi, nokuba zinkulu okanye zincinci kangakanani na iimpahla zethu, isicwangciso selifa sinokuba sisenzo sokugqibela sobugosa, ukulawula ngobulumko oko uThixo asisikelele ngako. Ukuba awunaso isicwangciso selifa usenzileyo ngomyolelo okanye ingxowa-mali, imithetho yombuso okanye yezekhaya karhulumente engangenelela (konke oku kuxhomekeke, kakade, kwindawo ohlala kuyo). Ukuba ufe ngaphandle komyolelo, inkoliso yemithetho yezekhaya ivele idlulisele ubuncwane bakho kwizizalwane zakho, nokuba ziyazidinga na okanye azizidingi, nokuba zizakuyisebenzisa kakuhle na imali okanye hayi, kwaye nokuba ubukhethe ukumabela isixa esithile loo mntu okanye hayi. Ibandla alokufumana nto. Ukuba oko yinto oyifunayo, kulungile; akuba asiyiyo, kufuneka wenze izicwangciso kwangethuba.

Ngawona magama alula, singakutsho oko kuba uThixo nguMnini wezinto zonke (bona kwiNdum. 24:1), kuyakuba kukuhlakanipha ukuqukumbela ngokwenkalo yeBhayibhile ukuthi xa sesigqibile ngoko uThixo ebesigosise kona, masibuyisele kuYe, uMnikazi oselungelweni, oko kuseleyo, emva kokuba iintswelo zabasenyongweni zifeziwe.

`Ukufa, njengoko sisazi, kunokufika nanini, yaye ngokungalindelekanga, kanjalo, nkqu nanamhlanje. Bekuyakwenzeka ntoni kwabasenyongweni kuwe ukuba ubunokufa namhlanje? Bekuyakwenzeka ntoni, kanjalo, kwimpahla yakho? Ibiyakwabiwa ngendlela obungathanda ngayo?`