---
title:  Qala Ngeentswelo Zakho
date:  07/03/2023
---

Kumaxesha eTestamente eNdala, uninzi lwabantwana bakwaSirayeli lwalungabalimi nabelusi. Ngalondlela ezinye zentsikelelo azithembisileyo uThixo zaziqulathwe kulwimi lokulima. Umzekelo, kwiMizekeliso 3:9, 10, uThixo uthi ukuba sithembekile kuYe ngokwasezimalini “ozala amaqonga bubuninzi”. Kunokwenzeka ukuba amaKristu amaninzi awanaqonga namhlanje. Ngoko ke, siyayiqonda eyokuba uThixo uyakusikelela umsebenzi wethu okanye ishishini ukuba sikulungele ukumlandela simthobele Yena.

`Funda kwiMizekeliso 27:23-27. Ungayitolika njani “Khuthalela ukubazi ubume bempahla yakho emfutshane” kumaKristu aphila namhlanje?  `

Nokuba iBhayibhile ilumkisa kangakanani na ngokunyhasha kwezityebi abangamahlwempu, okanye ukunyoluka ngobutyebi babo, iBhayibhile ayikhe nakanye ibugxeke ubutyebi okanye imigudu yabantu yokuzuza ubutyebi, ngaphandle kokuba oko abakwenzi ngokungathembekanga okanye ngokucinezela abanye. Eneneni, ezi ndima zanamhlanje, kwiMizekeliso, zibonisa ukuba kufuneka sikhuthale kwimiba yethu yezezimali ukuze sibe nokwaneleyo kwethu kunye nosapho lwethu. “Amasi eebhokwe alingene ukudla kwakho, nokudla kwendlu yakho, nokuphila komthinjana wakho” (ImiZ. 27:27).

Singayibumba njani loo ndima namhlanje? Mhlawumbi besizakucebisa, “Phonononga iingxelo zakho zezezimali uze uhlengahlengise ubume bezinto zakho.” Okanye “Yenza uxwebhu oluhleliweyo lwezezimali uze uqonde uthelekiso  lwetyala lakho koko unako/ kwizinto onazo.” Ngokuthe gqolo ngeminyaka yakho yokwamkela, kuyakulunga ukuphonononga umyolelo wakho okanye amanye amaxwebhu kwakunye nobuncwane onabo ngoku uze ke uwalungelelanise ngokufanelekileyo. Amaxwebhu afana nemiyolelo kwakunye neengxowa-mali acwangciswa kwangethu kwinkqubo yokucetywa kwelifa ukuze abe sisikhuselo kukufa kwesiquphe, okanye ekungakwazini ngenxa yezizathu zempilo ukugqiba ngendawo obuzakuya kuyo ubuncwane bakho. Injongo kukuceba kwangaphambili ngento eyakwenzeka kwiimpahla zakho xa sele zingezizo ezakho.

Ngamafutshane, ubugosa obububo bezinto uThixo asisikelele ngazo abujongenanga kuphela noko sinako lo gama sisaphilayo koko kanjalo ngokwenzekayo emva kokumka kwethu-kuba, ngaphandle kokuba iNkosi ibuya kwixa lokuphila kwethu, ngenye imini sizakumka lo gama iimpahla zethu, nokuba zincinci okanye ziyintabalala, zizakusala ngemva. Yiyo lo nto, kuxhomekeke kuthi ngoku ukwenza imisindleko ukuze oko sisikelelwe ngako kube yintsikelelo kwabanye kunye nokuqhubela phambili umsebenzi kaThixo.

`“Ngokuba ayingonaphakade ingqwebo” (ImiZe. 27:24). Kutheni le nto kubalulekile ukugcina lo mbuzo phambi kwethu?`