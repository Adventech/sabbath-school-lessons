---
title:  Amehlo Kumvuzo
date:  23/03/2023
---

Emva kokuguquka kukaPawulos, wazilahlela ngokupheleleyo kumsebenzi kaKristu. Ngenxa yemfundo yakhe kunye nengqondo ebukhali, ngewayephumelele ngeyona ndlela ngokwenkalo yehlabathi. NjengoMoses, uPawulos wakhetha ukuphatheka kakubi kunye nabantwana  bakaThixo abathembekileyo nangenxa kaKristu. Wafumana ukubethwa, ukuxulutywa ngamatye, ukuthothoza eziseleni, ukwaphuka kwenqanawa, ukuthwaxwa yindlala, ingqele, kunye nezinye njengoko kushicilelwe ku-2 Korinte 11:24-33. Wakwazi njani ukukunyamezela konke oku?

`Funda kumaRoma 8:16-18. Ulwazi lokuba ungumntwana kaThixo lwaba ngundoqo njani kukuthembeka kwakhe? `

Ixabiso uPawulos awayelibeke kumvuzo wabathembekileyo yeyona nto yamgcina enemihlali ngokubulaleka ngenxa kaKristu. Wabhala eseziseleni: “Bazalwana, mna andizibaleli ekuthini ndigangile; ke ndenza nto-nye: ndithi, ndizilibala izinto ezisemva, ndisolulela kweziphambili, ndiphuthume ngokuxunela umvuzo wobizo lwaphezululu lukaThixo kuKristu Yesu” (Fil. 3:13, 14).

`Funda ku-1 Timoti 6:6-12, esele siyiqwalasele kakade qha ifanelwe kukubuyela kuyo kwakho. Yintoni umyalezo ongunqontsonqa kwezi ndima, ngokukodwa kuthi njengamaKristu? `

Ngokwenkalo yeBhayibhile, impumelelo kukuba noko ukudingayo ngexesha okudinga ngalo. Ayikokuqweba ubuncwane. Impumelelo ikwa kukubanga isithembiso sikaThixo kumaFilipi 4:19: “Ke uThixo wam wokwenzelelela konke ukuswela kwenu ngokobutyebi bakhe, ngokozuko olukuKristu Yesu.” Okokugqibela, impumelelo kukuba nombulelo ngoko unako eNkosini uze umthembe ezintweni zonke.

UThixo akabathembisi abantwana baKhe ukuba bonke bazakutyeba kubuncwane balo mhlaba. Eneneni, uthi bonke abaphila ngokuhlonela uThixo bayakutshutshiswa. Akubonelelayo kungcono kunabo nabuphi ubutyebi bomhlaba. Uthi Yena, “ndizakubonelela ngeentswelo zakho, kwaye naphina apho uya khona ndoba nawe.” Ngoko ke ekugqibeleni uzakubanika abantwana baKhe abathembekileyo ubutyebi bonkwenene noxanduva kwakunye nobomi obungunaphakade. Umvuzo omangalisa ngolo hlobo!

Kufutshane nesiphelo sobomi bakhe uPawulos wakwazi ukuthi, “Kuba mna sendithululwa ngokomnikelo; nalo ixesha lokunduluka kwam likufuphi. Umzamo omhle ndiwuzamile, ugqatso ndilufezile, ukholo ndilugcinile. Okokugqibela ndibekelwe isithsaba sobulungisa, eya kundibuyisela ngaso ngaloo mini iNkosi, umgwebi olilungisa; ingabi ndim ndedwa ke, ibe ngabo bonke abakuthandayo ukubonakala kwayo” (2 Tim. 4:6–8). Ngamana sonke, ngobabalo lukaThixo, singakwazi ukuthetha le nto inye, kunye nale ngqiniseko inye kanjalo.