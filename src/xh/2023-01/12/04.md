---
title:  IYerusalemi ENtsha
date:  21/03/2023
---

Inkcazo yeBhayibhile yeYerusalem eNtsha yinto u-Abraham awayibona ngokholo. “Kuba wayewulindele umzi lo uneziseko, ungcibi, umbangi wawo, inguThixo” (Heb. 11:10). IYerusalemi eNtsha ngumsebenzi kaThixo, yakhelwe abo bamthandayo begcina imithetho yaKhe. IYerusalem eNtsha iyakuba likhaya labantwana bakaThixo abathembekileyo ezulwini ngexesha leminyaka eliwaka yaye, emva koko, kumhlaba omtsha kunaphakade. Kukho indaba ezimnandi kwabo bethu bangathandi kupakisha okanye ukufuduka. UThixo ukhathalele yonke into. UYohane uthi wawubona umzi. “Ndaza mna, Yohane, ndawubona umzi ongcwele, iYerusalem entsha, usihla uvela kuThixo, uphuma emazulwini, ulungisiwe njengomtshakazi ehonjiselwe indoda yakhe” (IsiTyhi. 21:2).

`Funda IsiTyhilelo 21. Zintoni ezinye zezinto esithenjiswe zona?`

Kuninzi kakhulu apha okungenakubalula ukuba kuqondwe ziingqondo zethu, zilinyazwe zinjalo sisono, kwaye zisazi kuphela ihlabathi eliwileyo elidlakazwe sisono. Kodwa oko sinokukuqonda kuzaliswe kakhulu lithemba.

Okokuqala, uYesu wahlala nathi kwelihlabathi liwileyo xa wayeze esenyameni, uyakuhlala nathi kwelitsha. Makube yayi yinyhweba enjani kwabo bambonela kufutshane buqu uYesu! Siyakuba nelothuba kwakhona, kuphela ngoku singenaso isigqubuthelo sesono esigqwetha oko sikubonayo.

Ngoko, kwakhona, thina bazi kuphela iinyembezi nesijwili, ukukhala nentlungu siliqonda njani elinye lamadinga amakhulu kwiBhayibhile xa iyonke: “ ‘Azisule uThixo zonke iinyembezi emehlweni abo, kungabi sabakho kufa, kungabi sabakho nasijwili, nakukhala, nantlungu; ngokuba izinto zokuqala zigqithile’ ” (IsiTyhi. 21:4)? Zonke ezo “zinto zokuqala” ziyakuba zigqithile, izinto ekwakungafanele zilapha kwasekuqala.

Kanjalo, okunkcenkceza kwitrone kaThixo ngumlambo wobomi, yaye kwicala ngalinye lomlambo ngumthi wobomi. Itrone kaThixo iyakuba lapho, baze “babubone ubuso bakhe” (IsiTyhi. 22:4). Kwakhona, abakhululwa bayakuphila kusondelelwano noThixo, ikakhulu, esingenalo ngoku.

`Funda kwiSityhilelo 21:8, ngesiphelo sabo bayakujamelana nokufa kwesibini. Sesiphi isono sabo bachazwe apho esasingenakuxolelwa nguYesu? Kutheni, ngoko, aba bantu belahlekile xa abanye abenze kwa ezi zinto besindisiwe? Yintoni umahluko ongundoqo phakathi kwala maqela mabini?  `