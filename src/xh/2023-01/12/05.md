---
title:  Ukulungiswa Kwamatyala
date:  22/03/2023
---

Kufutshane nokuphela kolungiselelo lukaYesu, abafundi baKhe beza kuYe bucala baza babuza, “Sixelele ukuba ziya kubakho nini na ezo zinto; uya kuba yini na umqondiso wokufika kwakho, nowokupheliswa kwephakade eli?” (Mat. 24:3). UYesu emva koko uthatha izahluko ezibini ukuphendula imibuzo yabo. UMateyu 24 uxela imiqondiso kwihlabathi elisingqongileyo, efana neemfazwe, iintlekele, njalo njalo. Aze uMateyu 25 athethe ngeemeko ebandleni kanye ngaphambi kokubuya kukaYesu kwakhona. Ezi meko zibonakalaliswa ngamabali amathathu, elinye ngumzekeliso weetalente, elithetha ngendlela abantu baKhe abazisebenzise ngayo izipho uThixo ebebanike zona.

`Funda kuMateyu 25:14-19. Ngubani lo uya kwilizwe elikude? Uzigosisa bani iimpahla zakhe? Kuthetha ntoni “ukubalelana” (bona kuMat. 25:19)?`

Ngamanye amaxesha sicinga ukuba iitalente zizipho zemvelo ezifana nokucula, ukuthetha, njalo njalo, kodwa kwibali elifanayo lee mina kuLuka 19:12-24, imali kwakunye nokuphathwa kwayo ibekwe ngokutsolileyo. U-Ellen G. White naye wathi, “Ndaboniswa ukuba umzekeliso weetalente awuqondwanga kakuhle. Esi sifundo sibalulekileyo sanikwa abafundi ukunceda amaKristu aphila ngemihla yokugqibela. Kwaye ezi talente azimelanga nje kuphela isakhono sokushumayela nokufundisa ilizwi likaThixo. Lo mzekeliso usingisele kwizinto zethutyana uThixo azigosise abantu baKhe.”—Testimonies for the Church, vol. 1, p. 197.

`Funda kuMateyu 25:20-23. Uthini uThixo kwabo bebengabaphathi-mali abathembekileyo ekuxhaseni umsebenzi wakhe? Kuthetha ukuthini “ukungena eluvuyweni lwenkosi yakho” (Mat. 25:23)? `

Kuyazenzekela kuthi ukucinga ukuba omnye umntu uneetalente ezingaphezulu kunathi ngenxa yoko unoxanduva ngakumbi kuThixo. Kweli bali, noko kunjalo, ngumntu onetalente enye kuphela-eyona mali incinci-owabonakalalisa ukungathembeki waza waphulukana nobukumkani. Endaweni yokucinga ngamaxanduva abanye, masigxile koko uThixo asigosise kona nendlela esinokukusebenzisela ngayo ukuzukiswa kwaKhe.

`Uzakuhamba njani xa uThixo esiza “kubalelana” nawe?`