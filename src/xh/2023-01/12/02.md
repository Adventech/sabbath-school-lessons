---
title:  Umvuzo Wokuthembeka
date:  19/03/2023
---

`Funda kumaHebhere 11:6. Le ndima mayithethe ntoni kuthi? Simele kukusabela njani koko ikuthethayo? Bona kanjalo kwiSiTyhi. 22:12, Isa. 40:10, naku-Isa. 62:11. Zisifundisa ntoni zonke ezi ndima? `

Umvuzo osuka kuThixo usiza kubantwana baKhe abathembekileyo wahlukile kwaye, njengezinto ezininzi zakwamoya, unokuba ngaphaya kwengqiqo yethu ephelelwayo. “Ulwimi lobuntu alanele ukudandalazisa umvuzo wamalungisa. Uyakwaziwa kuphela kwabo bawubonayo. Akukho ngqondo iphelelwayo inokuqonda ubuqaqawuli beParadesi kaThixo.”—Ellen G. White, The Great Controversy, p. 674.

UYesu waqukumbela aBanoyolo, abavula iNtshumayelo yaseNtabeni, ngala mazwi: “ ‘Ninoyolo nina, xa bathe abantu baningcikiva, banitshutshisa, bathetha zonke izinto ezikhohlakeleyo ngani bexoka, ngenxa yam. Vuyani nigcobe kunene; ngokuba umvuzo wene mkhulu emazulwini; kuba benjanjalo ukubatshutshisa abaprofeti ababekho phambi kwenu’ ” (Mat. 5:11, 12). Emva kokudwelisa abantu bokholo kumaHebhere 11, umbhali uqala isahluko esilandelayo echaza isizathu sokuba uYesu akulungele ukufa emnqamlezweni.

“Ngako oko ke, sinelifu elingakanana nje elisingqongileyo lamangqina, masithi nathi, siwubekile nxamnye wonke umthwalo, naso isono esinokusirhawula ngokusisulu, silubaleke ngomonde ugqatso olubekwe phambi kwethu; sise amehlo kuyo imbangi nomgqibelelisi wokholo lwethu, uYesu, owathi, ngenxa yovuyo olwalubekwe phambi kwakhe, wawunyamezela umnqamlezo, elidelile ihlazo, waza wahlala phantsi ngasekunene kwetrone kaThixo” (Heb. 12:1, 2).

Ukuvuzwa ngenxa yokuthembeka, noko kunjalo, akuyonto inye nokusindiswa ngemisebenzi. Ngubani phakathi kwethu, okanye phakathi nawuphi kubantu beBhayibhile, owayenemisebenzi emihle ngokwaneleyo ukumnika umfaneleko phambi koThixo? Akakho, kakade. Leyo yinjongo yomnqamlezo xa iyonke. Ukuba sasinokuzisindisa ngemisebenzi, uYesu ngewayengazanga waya emnqamlezweni. Endaweni yoko, kungobabalo. “Ukuba ke kungobabalo, akusengamisebenzi; okanye ubabalo alungebi saba lubabalo” (Rom. 11:6). Imivuzo, endaweni yoko, yimiphumela nje yoko uThixo akwenzele thina kuthi.

`Siwuqonda njani umehluko phakathi kokusindiswa ngobabalo kwakunye nokuvuzwa ngokwemisebenzi? Yiza nempendulo yakho eklasini ngeSabatha.`