---
title:  Kholosa ngoThixo, Hayi Imithombo Yakho
date:  13/03/2023
---

UKumkani uDavide wayefanele ukwazi ngcono. Wayefanele ukwazi kumava omhlobo wakhe osenyongweni uYonatan ukuba xa ukubudlelane bomnqophiso noThixo, akukhathaliseki nokuba unamadoda ambalwa okanye amaninzi; uThixo angakunika uloyiso. Ku-1 Samuweli 14:1-23, iBhayibhile ishicilela ibali lendlela unyana kaSawule, uYonatan, kwakunye nomphathi-zixhobo wakhe abeyisa ngayo ikampu yonke yamaFilisti-ngoncedo lukaThixo. Kodwa phakathi kwala mava kwakunye nentlaninge yamanye kwimbali yabantu bakaThixo, esakufika amaxesha anzima kuKumkani uDavide, wavumela uSathana ukuba amhende ukholose ngamandla nobugcisa bakhe.

`Funda kwi-1 ZiKronike 21:1-14. Kwakutheni ukuze uDavide agqibe ekubaleni uSirayeli okanye ekubaleni amajoni akhe? Kwakutheni ukuze injengele yakhe uYowabhi icebise ngokuchasene noku? `

Qaphela ukuba yayi yimbono kaSathana ukuba kubalwe amajoni. Wahendela uDavide ekukholoseni ngamandla akhe endaweni yokuxhomekeka kwizibonelelo zikaThixo kukhuseleko lwakhe. UYowabhi, inkokheli yomkhosi kaSirayeli, yazama ukumnqwanqwada uDavide ukuba angambali uSirayeli ngenxa yokuba umbonile uThixo esebenzela uSirayeli, kodwa uDavide wanyanzelisa ukuba ubalo luqhubekeke. Izenzo zakhe zazisa ishwangusha kuhlanga, njengoko indima ityhila.

Akukho mntu kwakha kwalilize kuye ukuthembela kuThixo. Ngalo lonke ixesha usedabini likaThixo, zilungise. Kwaye xhoba ngokwaneleyo, kanjalo. Kukho isicatshulwa, esayanyaniswa nomlawuli waseBritani, u-Oliver Cromwell (1599-1658), owathi, ngaphambi kwemfazwe, wathi kumkhosi wakhe, “Kholosani ngoThixo, bafana bam, nize nigcine umgumbo wenu womile!” (Lo mgubo wawuyirhuluwa.) Ngamanye amazwi, yenzani konke eninako ukuphumelela, kodwa, ekugqibeleni, yazini ukuba nguThixo yedwa onokuninika uloyiso.

Kwimeko esikuyo, kuhenda kakhulu ukukholosa kumandla karhulumente okanye ee-akhawunti zethu zebhanki, kodwa kwintlekele nganye ekhankanywe eBhayibhileni, ekukholoseni kwabantu ngoThixo, Yena wayekuthulel’ umnqwazi ukuthembela kwabo aze ababonelele.

Sifanele ukusebenzisa eli xesha lakaloku nje ekumeni kakuhle noThixo, siphume etyaleni, size sibe nesisa koko sikunikiweyo. Kumazwi engoma endala yegospile, “Ukuba sakha samdinga uYehova ngaphambili, ngokuqinisekileyo simdinga ngoku.”

`Sizibeka njani ngokukuko esikalini phakathi kokwenza esinako ukukwenza, umzekelo, ukuma ngokwasezimalini, size kanjalo, ngaxesha-nye, sithembele kuThixo ngeento zonke.`