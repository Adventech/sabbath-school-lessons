---
title:  Iminikelo Nonqulo
date:  24/01/2023
---

IBhayibhile ayisiniki isicwangciso-nkonzo sonqulo. Kodwa kuyabonakala ukuba ubuncinane zine izinto ezikhoyo kwinkonzo yonqulo. KwiTestamente eNtsha olu luhlu luquka ukufunda/ukushumayela, umthandazo, umculo, kunye nezishumi neminikelo.

Kathathu ngonyaka amadoda (kunye neentsapho) akwaSirayeli kwakufuneka abonakale phambi koYehova eYerusalem. Kwaye “Makangabonakali ke engaphethe lutho ebusweni bukaYehova” (Dut. 16:16). Ngamanye amazwi, inxalenye yamava onqulo yayikukubuyiswa kwesishumi nokuziswa kweminikelo. Kwaku kwiPasika, iPentekoste, kunye neSidlo seMinquba apho abantwana bakaThixo babesiza nezishumi zabo neminikelo. Kunzima ukuyicinga eyokuza komntu kwezo zidlo ephaca.

Ngamanye amazwi, kuSirayeli wamandulo ukunikela izishumi neminikelo kwakuyinto esembindini kumava abo onqulo. Unqulo, unqulo lokwenene, ayikokubonakalisa ngamazwi neengoma kunye nomthandazo ukuba nombulelo nokubulela kwethu kuThixo, kodwa kanjalo ikwa kukubonakalisa ukuba naloo mbulelo kunye nokubulela kuThixo ngokuzisa iminikelo yethu kwindlu yeNkosi. Babeyizisa etempileni; siyizisa ebandleni ngeSabatha (ubuncinane njengendlela enye yokubuyisa isishumi sethu neminikelo), isenzo sonqulo.

`Funda 1 Kronike 16:29; Ndumiso 96:8, 9; neNdumiso 116:16-18. Le mimiselo ichazwe apha siyisebenzisa njani kumava ethu onqulo?`

Njengabantwana bakaThixo, abathwaliswe uxanduva lokugcina umsebenzi waKhe emhlabeni, kuyinyhweba, ilungelo, kunye noxanduva ukuzisa iminikelo yethu. Ukuba iNkosi isinike abantwana ukuba siYikhulisele bona, kufuneka sabelana nabo ngovuyo lokuzisa izishumi neminikelo kwiSikolo seSabatha kunye neenkonzo zebandla. Kwezinye iindawo, abantu babuyisa isishumi sabo ngobuchwephesha okanye ngezinye iindlela. Nokuba sikwenza njani na, ukubuyisa izishumi neminikelo yinxalenye yamava ethu onqulo noThixo.

`Abe yintoni amava akho ngendima yokubuyisa isishumi neminikelo njengenxalenye yonqulo? Esi senzo sinafuthe lini kubudlelane bakho noThixo? `