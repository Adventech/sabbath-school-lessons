---
title:  Ingcamango Ngakumbi
date:  27/01/2023
---

Incwadi yengxelo yenkumbulo emazulwini ikwaphawula kanjalo ukuthembeka ngokwasezimalini kwamalungu osapho lukaThixo. “Isithunywa esishicilelayo senza ushicilelo oluthembekileyo lwawo wonke umnikelo onikelwe kuThixo waza wafakwa endyebeni, kanjalo kwakunye neziphumbo zokugqibela walo nto inikelweyo. Iliso likaThixo liqwalasela yonke imali enikelwa emsebenzini waKhe, kwakunye nentumekelelo okanye ukurhuq’inyawo kwalo ungumnikeli. Injongo yokunikela nayo ishicilelwe. Abo bazincamayo, bazinikeleyo ababuyisela kuThixo izinto ezizezaKhe, njengoko afunayo kubo, bayakuvuzwa ngokwemisebenzi yabo.

Nokuba loo mali inikelwe ngolo hlobo ingasetyenziswa ngokungalunganga, ukuze ingayiphumezi injongo umnikeli ebenayo,-uzuko lukaThixo nosindiso lwemiphefumlo,-abo benze umbingelelo ngokunyanisekileyo emphefumlweni, ngeliso elijonge kuphela uzuko lukaThixo, abayi kuphulukana nomvuzo wabo.”— Ellen G. White, Testimonies for the Church, vol. 2, p. 518.

“UThixo unqwenela ukuba abantu bathandazele yaye bacwangcisela ukuqhutyelwa phambili komsebenzi waKhe. Kodwa, njengoKorneli, kufuneka sidibanise ukuthandaza kunye nokunikela. Imithandazo yethu kunye namalizo ethu kufuneka zize phambi koThixo njengesikhumbuzo. Ukholo olungenamisebenzi lufile; kwaye lungekho ukholo oluphilileyo akunakubakho ukumkholisa uThixo. Lo gama sithandaza, kufuneka sinikele konke esinokuba nako, ngokufanayo ukusebenza kunye nemali, ekuzalisekisweni kwemithandazo yethu. Ukuba senza ngokokholo, asisayi kulityalwa nguThixo. Uyasiphawula sonke isenzo sothando nokuzincama. Uyakuvula indlela apho singabonakalalisa khona ukholo lwethu ngemisebenzi yethu.”—Ellen G. White, Atlantic Union Gleaner, June 17, 1903.

**Imibuzo Yengxoxo**

`Ukuthandaza nokunikela zihamba njani kunye? Oko kukuthi, ukuthandaza kungakunceda njani ukuba wazi into omawuyinikele, nini, yaye unikele kangakanani?`

`Imagazini edumileyo e-United States yabalisa ngezifundiswa eziselula zase-Wall Street ezazisenza imali eninzi ngeyona ndlela kodwa noko kunjalo zilusizi, zingamagobhoza, zizaliswe yinkwxaleko nexhala. Omnye kuzo, umphathi wepotfoliyo, wathi: “Kubaluleke ngantoni emva kokufa ukuba ndenze inzuzo yepesenti enye emva kwipotfoliyo yam?” Zifundo zini esinokuzifumena kweli bali ngendlela ukunikela, kanye ukunikela ngokuzibingelela, okunokuba yinzuzo ngayo ngokwasemoyeni kumnikeli, ngohlobo lokuba isinceda ukusikhulula “kukulukuhla kobutyebi” (Mat. 13:22)?`

`Kwisicatshulwa sika-Ellen G.White esingentla, qaphela indawo engeemali “ezisetyenziswa ngokungalunganga.” Kutheni le nto kubalulekile kwabo bethu banikelayo ukuyigcina le ngongoma yakhe isengqondweni?`