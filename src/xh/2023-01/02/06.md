---
title:  Funani Tanci
date:  12/01/2023
---

Kuthiwa ngoYesu “Lwaye ke uninzi lwabantu lumva kamnandi” (Marko 12:37). Inkoliso yabantu kwizihlwele ezikhulu ezazilandela nezaziphulaphula uYesu babengamalungu olu didi, umndilili. Ngabo abo badliswa ngasentabeni, kwanabo bayivayo iNtshumayelo yaseNtabeni. UYesu wathi kubo, kakade, ndiyanazi ukuba nixhalatyiswa kukuxhasa iintsapho zenu. Nixhalatyiswa kukutya nesiselo enizakusidinga mihla le kwakunye nempahla eniyidingayo ngenxa yokufudumala nokukhuseleka. Kodwa naku endikucebisayo . . .

`Funda kuMateyu 6:25-33. Kwathenjiswa ntoni apha, kwaye kwakufuneka benze ntoni abantu ukuze bafumane ezo zithembiso?`

Uninzi lwezithembiso zikaThixo zineziqalelo zomnqophiso omacala. Oko kukuthi, ukuze sizuze intsikelelo, kufuneka sidlale eyethu indima nathi.

`Funda ku-Isaya 26:3.Yintoni ekuthiwa masiyenze ukuze sibe noxolo lukaThixo?`

`Funda ku-1 Yohane 1:9. Yintoni ayakuyenza uYesu ukuba sithi sizivume izono zethu?`

`Funda kwi-2 ZiKronike 7:14. Bayintoni oo-“ukuba kunye noo-“ngoko” becebiso likaThixo apha?`

Zonke ezi ndima kunye nentlaninge yezinye zishukuxa inyaniso ebalulekileyo yokuba nangona uThixo enobungangamsha, nangona uThixo enguMdali noMxhasi wethu, kwaye nangona usindiso lusisipho sobabalo yaye lungasifanelanga kwelethu icala, sinendima ekudingeka siyidlale kumba wemfazwe enkulu apha emhlabeni. Sisebenzisa isipho esingcwele sentando ekhululekileyo, ukhetho olukhululekileyo, kufuneka sikhethe ukulandela ukuxhokonxa kukaMoya oyiNgcwele size sithobele oko uThixo asibizela ukuba sikwenze. Nangona uThixo esinunusa ngeentsikelelo nobomi, sisenokukhetha ukuqalekiswa nokufa endaweni yoko.  Yiyo lo nto uThixo esithi “Nyula ke ubomi, ukuze uphile, wena nembewu yakho” (Dut. 30:19).