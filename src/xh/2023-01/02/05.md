---
title:  Isivumelwano Sesishumi
date:  11/01/2023
---

Kukho uqhagamshelwano lwakwamoya olusondeleyo phakathi kwesenzo sokubuyisa isishumi kunye nobudlelane bethu noThixo. AmaSirayeli ayephumelela xa ethobela uThixo ekwathembekile nasekubuyiseni isishumi. Ngokukhabanayo, ayegagana namaxesha anzima xa engenzi njalo. Ayekhangeleka elandela ujikelele ngqu wentobelo nempumelelo, ize ibe kukungathobeli neengxaki. Kwakulelinye lala maxesha okungathembeki awathi uThixo, ngoMalaki umprofeti, wacebisa isivumelwano esintlantlu-mbini kunye nabantu baKhe.

`Funda kuMalaki 3:7-11. Zeziphi izithembiso namaxanduva afumaneka kwezi ndima?`

UThixo wathembisa abantu ukuba, ukuba bathe babuyela kuYe, Yena uyakubuyela kubo. Xa bebuza ukuba uthetha ukuthini ngokubuyela kuYe, ngokuphandle wathi, “Yekani ukundiphanga kwizishumi neminikelo.” Uphango lwabo lwalungunobangela wokuqalekiswa kwabo. Nasi isisombululo sikaThixo kule ngxaki yesiqalekiso: “Ziziseni zonke izishumi [isishumi esipheleleyo] endlwini yobuncwane” (Mal. 3:10). Kwaye ukuba niyakwenza oku, “Ndiya . . . kunivulela iingcango zezulu, ndinithululele iintsikelelo, kude kungasweleki lutho”. Ukuba asinandawo yaneleyo yokuyamkela, sinentabalala esinokunceda ngayo abanye size sincedise ukuqhubela phambili umsebenzi kaThixo.

“Lowo wancama uNyana waKhe okuphela kwamzeleyo ukuba akufele, wenze umnqophiso kunye nawe. Ukunika iintsikelelo zaKhe, yaye ngokunjalo ufuna nawe ubuyise izishumi zakho neminikelo. Akukho bani uyakuba nesibindi sokuthi kwakungekho ndlela yokuba angaqonda ngokuphathelele kulo mbandela. Isicwangciso sikaThixo ngokuphathelele kwizishumi neminikelo sidandalaziswe ngokuselubala kwisahluko sesithathu sikaMalaki. UThixo umemelela kwizenzeleleli zaKhe ezingabantu ukuba zinyaniseke kwisivumelwano Yena asenze kunye nazo.”— Ellen G. White, Counsels on Stewardship, p. 75.

Omnye woojikelele ngqu abahle bentobelo ushicilelwe ngexesha lolawulo loKumkani olungileyo wakwaYuda uHezekiya. Kwabakho uvuselelo loqobo kwaYuda, baza abantu baqalisa ngokuthembekileyo ukubuyisa izishumi zabo neminikelo kwindlu yobungcwane yetempile. Kuninzi okweezayo kangangokuba kwanyuka kwangumdolomba etempileni. IziKronike zesibini 31:5 ziyasixelela okweenzekayo xa abantu “bazisa into eninzi yeziqhamo zokuqala zengqolowa, newayini, ne-oli, nobusi, nolibo lonke lwamasimi, bazisa kakhulu isishumi sezinto zonke”.

`Ukubuyisa kwakho isishumi (okanye ukungasibuyisi ngoko) kuthetha ntoni ngemo yakho yasemoyeni kunye nobudlelane bakho noThixo?`