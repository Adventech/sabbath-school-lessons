---
title:  Umnqophiso kaThixo Kunye Nathi
date:  07/01/2023
---

### Funda Ukulungiselela Isifundo Sale Veki
Mat. 10:22, Yohane 6:29, Dut. 28:1–14, ImiZe. 3:1–10, Mal. 3:7–11, Mat. 6:25–33.

> <p>Indima Yenkumbulo</p>
> “ ‘Kothi, ukuba uthe waliphulaphula ngenkuthalo izwi likaYehova uThixo wakho, ukuba ugcine wenze yonke imithetho yakhe endikuwiselayo namhla, uYehova uThixo wakho akuphakamise ngaphezu kweentlanga zonke zehlabathi, zibe phezu kwakho ezi ntsikelelo zonke, zikufumane, xa uthe waliphulaphula izwi likaYehova uThixo wakho ’ ” (Duteronomi 28:1, 2).

Okumangalisa ngakumbi, uThixo wenze izivumelwano (okanye iminqophiso) kunye nathi. Inkoliso yazo zimacala, into ethetha ukuthi omabini amacala (uThixo nabantu) banenxaxheba ekufuneka beyenzile. Umzekelo womnqophiso omacala ngothi “ukuba uthe wenza oku, mna ndiyakwenza oku.” Okanye “Mna ndiyakwenza oku ukuba uthe wena wenza okuya.”

Uhlobo olunqabileyo lomnqophiso ngocala-nye. “Mna ndiyakwenza oku nokuba kukho nto ozakuyenza okanye hayi.” Iminqophiso embalwa kaThixo noluntu icalanye. Umzekelo, “ ‘Ngokuba ilanga lakhe elenza liphume phezu kwabakhohlakeleyo nabangalungileyo; nemvula yakhe eyinisa phezu kwabalungisayo nabangalungisiyo’ ” (Mat. 5:45). Nokuba yintoni na esiyenzayo okanye esingayenziyo, singamthemba uThixo ngelanga okanye imvula. Emva koNogumbe, uThixo wathembisa uluntu nazo “izinto zonke eziphilileyo zehlabathi” ukuba akusayi kuphinda kubekho unogumbe wokugubungela lonke ihlabathi (Bona Gen. 9:9–16), enganake zenzo zethu. Wathembisa kanjalo: “ ‘ngayo yonke imihla yehlabathi, akuyi kuphela ukuhlwayela nokuvuma, ukubanda nobushushu, ihlobo nobusika, imini nobusuku’ ” (Gen. 8:22). Amaxesha ayakufika adlule, nokuba senza ntoni na.

Kule veki sizakufunda eminye yeminqophiso emacala ephakathi koThixo nabantwana baKhe. Masithandazele ukuba, ngobabalo lukaThixo, “sizakubambelela kwicala lethu lesivumelwano.”

_*Funda isifundo sale veki ukulungiselela iSabatha, Janyuwari 14._