---
title:  Intsikelelo Yomsebenzi (Ngokwengcinga)
date:  20/02/2023
---

Ngaphandle kokuba uzimele ngokobutyebi, okanye ungumxhamli wengxowa-mali uMama kunye/ okanye uTata akubekele yona ukuze ungaze usebenze nosuku olunye ebomini bakho (ukuba ufunda amabali amaninzi ngaba bantwana, imali, ebifanele ukuba yintsikelelo, isoloko ikhokelela kwintlekele kubo ebudaleni), kungekudala kuzakufuneka usebenze ukuze uphile. Eyona njongo, kakade, kukufumana into onomdla wayo enokubonelela ngomvuzo omhle, uqeqeshwe kuyo, ufumane umsebenzi wokuyenza, uze usebenze kuyo kwiminyaka yokuphangela kwakho. Leyo yinjongo ephambili; ewe kakade, ayisoloko ihamba njalo.

`Funda kwiGenesis 2:15 (bona kanjalo kwiNtshuma. 9:10 naku-2 Thesa. 3:8– 10). Yintoni intsingiselo yokuba, nkqu kwangaphambi kokungena kwesono, u-Adam (yaye ngokuqinisekileyo no-Eva, naye) wanikwa umsebenzi? Kutheni le nto oku kunokucacisa ukuba kukuthini, njengoko kuchaziwe ngentla, abo kungafunekanga besebenzile beyibona imeko yabo isisiqalekiso?`

Lo msebenzi awuzange ube sisohlwayo, ngokuqinisekileyo. Wawucwangciselwe ukulungelwa kwabo. Oko kukuthi, nkqu naseParadesi, nkqu nakwihlabathi kwakungekho sono, kungekho kufa, kwaye kungekho nantlupheko eyayikhona,

“Kwaza ku-Adam kwanikezelwa umsebenzi wokukhathalela uMyezo. UMdali wayesazi ukuba u-Adam akasokonwaba kungekho msebenzi. Ubuhle boMyezo bamvuyisa, kodwa oku kwakungonelanga. Kufuneka abe nomsebenzi ukuze asebenzise amalungu amangalisayo omzimba. Ukuba ulonwabo lwaluqalathwe ekungenzini nto, umntu, kwimeko yakhe yobumsulwa, wayezakushiywa engasebenzi. Kodwa Lowo wadala umntu wayazi into yokumonwabisa; kwaye kungekudala kunoba emdalile, waza wamnika umsebenzi wakhe awumiselweyo. Idinga lobuqaqawuli obuzayo, kwakunye nomyalelo wokuba umntu kufuneka asisebenzele isonka sakhe semihla ngemihla, zaziphuma kwitrone enye.”—Ellen G. White, Our High Calling,

Noko kunjalo, nkqu nasemva koKuwa (njengakwinto yonke engenye) umsebenzi ungcoliswe sisono, uThixo wathi ku-Adam: “ ‘Uqalekisiwe umhlaba ngenxa yakho, uya kudla ubulaleka, yonke imihla yobomi bakho’ ” (Gen. 3:17). Qaphela, uThixo waqalekisa umhlaba “ngenxa yakho,” ngenxa ka-Adam, enengcamango yokuba umsebenzi yinto azakuyidinga, ngokukodwa njengesidalwa esiwileyo.

`Yintoni le ingomsebenzi ekufuneka, engqondweni, iwenze into enokuba yintsikelelo kuthi?    `