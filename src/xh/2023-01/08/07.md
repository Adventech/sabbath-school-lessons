---
title:  Ingcamango Ngakumbi
date:  24/02/2023
---

“Akukho phulo lashishino okanye cebo labomi elinokuba lilo okanye ligqibelele elibandakanya kuphela iminyaka embalwa yobubomi bangoku lize lingenzi msindleko wengomso elingapheliyo. . . Akukho mntu unokuziqwebela ubutyebi ezulwini engakhange abubone butyetyisiwe kwaye buphuculwe ubomi bakhe basemhlabeni.”—Ellen G. White, Education, p. 145.

“Oko kungqengqe kwisiseko sentembeko eshishinini nakwimpumelelo yenene kukuqondwa kobunini bukaThixo. UMdali wezinto zonke, nguYe umnini wokuqala. Konke esinako sikunikwe nguYe, ukuze kusetyenziswe ngokwenkokhelo yaKhe.”—Education, 137.

Ngenxa yoxinzelelo lokubonelela iintsapho zethu, amaxesha amaninzi sicinga ukuba umsebenzi wethu kukubonelela nje ngomvuzo. Kodwa njengamaKristu, sikwajamelene nokwenza indima yethu kumyalelo omkhulu uYesu awawunika bonke abalandeli baKhe. Emva kokucaphula lo myalelo njengoko ufumaneka kuMarko 16:15, u-Ellen G. White waabhala, “Hayi ngoba bonke babizelwe ekubeni ngabafundisi okanye abavangeli ngokwendlela eqhelekileyo yegama; kodwa bonke bangangabasebenzi kunye naYe ekunikezeleni ‘iindab’ ezimnandi’ kubantu abafana kunye nabo. Kubo bonke, abakhulu nabancinane, abafundileyo namaqaba, abadala nabatsha, umyalelo unikezelwe.”—Education, p. 264.

“Sidinga ukulandela ngokusondele ngakumbi icebo likaThixo lobomi. Ukwenza konke esinako kumsebenzi ophambi kwethu, ukuyekela kuThixo iindlela zethu, kwakunye nokulindela iimpawu zezibonelelo zaKhe-ezi yimiqathango eqinisekisa inkokhelo ekhuselekileyo ekukhetheni umsebenzi.”—Education, p. 267.

**Imibuzo Yengxoxo**

`Sibuchaza njani njengamaKristu ubomi “obuyimpumelelo”? Unokuba yintoni umehluko phakathi kwento ihlabathi eliyichaza njengempumelelo kunye noko kufuneka (engqondweni) sikuchaze? Thatha, umzekelo, uYohane umBhaptizi. Ungabuchaza njani ubomi bakhe, obaphela kakubi esentolongweni, konke kuxhomekeke kwisicelo somfazi okhohlakeleyo? Ungabuxela njengobuyimpumelelo? Zizathu zini onokuzinika zempendulo yakho?`

`Uyicacisa njani into yokuba baninzi abantu “abaphumeleleyo” kakhulu abangalandeli namnye kwimimiselo yeBhayibhile engokulawula ubutyebi okanye ubomi nje gabalala? Okanye kunjani ngabo bazama ukuyilandela baze, noko kunjalo, bangaphumeleli? Mhlawumbi baye bagule okanye kwehle intlekele. Simele kukuziqonda njani ezi meko?`