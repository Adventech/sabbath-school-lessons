---
title:  UThixo unguMnini-zinto Zonke
date:  02/01/2023
---

`Funda kwiNdumiso 50:10-12; Ndumiso 24:1; 1 Zikronike 29:13, 14; noHagayi 2:8. Yintoni umyalezo apha, kwaye le nyaniso imele ukuthetha ntoni kuthi nendlela esinxulumana ngayo kunye nantoni na esinayo?`

Incwadi ye-1 ZiKronike, ukususela kwisahluko 17, ishicilela ulangazelelo lukaKumkani uDavide lokwakhela uThixo indlu. Wabelana nomprofethi uNathan ngolu langazelelo, owaphendula ngelithi, “ ‘Konke okusentliziyweni yakho, kwenze, ngokuba uThixo unawe’ ” (1 IziKroni. 17:2). Kodwa kwangobobusuku ilizwi likaThixo lafika kuNathan laza lamyalela ukuba axelele uKumkani ukuba, ngenxa yokuba eyindoda yemfazwe, akanakuyakha indlu kaThixo. Endaweni yoko unyana wakhe uzakuwenza lo msebenzi. UDavide wabuza ukuba angakwazi na, ubuncinane, ukwenza izicwangciso alungise nezinto zokwakha. Ekunikweni kukaDavide esi sicelo, wachithela bonke ubomi bakhe eqokelela umyinge omkhulu wamatye oxholiweyo, umsedare, isinyithi, igolide, isilivere, nobhedu “ngokungenamlinganiselo.” Emva koku zonke izinto zokwakha zilungisiwe zahlanganiswa kwisiza sokwakha, uDavide wakhwebela ndawonye zonke iinkokheli zakwaSirayeli kwinkonzo yokubonga nokubulela

Kwi-1 ZiKronike 29:13, 14, kumthandazo kaDavide wasesidlangalaleni, wathi yintoni engumthombo wokwenene wazo zonke izinto zokwakha athe yena nabantu bachitha ixesha nemali bezilungisa? Eneneni, ngokuphandle, wathi, “Ngokwenene asinako ukunconywa nakanye ngazo zonke ezimpahla zikhethekileyo ngenxa yokuba sibuyisela kuWe izinto zaKho.”

Le ngongoma ibalulekile kuthi sonke, nokuba sizizityebi okanye singamahlwempu (kodwa ngokukodwa izityebi). Ngenxa yokuba uThixo wenza zonke izinto ekuqalekeni (bona iGen. 1:1; Yohane 1:3; Ndum. 33:6, 9), ngokwenene Yena ungumnini onguye wako konke okukhoyo, kuquka nantoni na esinayo-nokuba siyisebenzele nzima nangokukhutheleyo nangokunyaniseke kangakanani na lo nto. Ukuba bekungengaThixo nobabalo lwaKhe, ngesiziimpula zikalujaca, ngesingeyo nto; eneneni, ngesingekho kwa ukubakho. Ngenxa yoko, masisoloko siphila ngokuqonda ukuba, kakade, uThixo ngumnini wako konke, kwaye ngokumbonga nokumbulela ngokulunga kwaKhe kuthi, sinokuyigcina le nyaniso ibalulekileyo iphambi kwethu.

`“Ngokuba ndingubani na mna, bangoobani na abantu bam, ukuba side sibe namandla okunika ngokuqhutywa yintliziyo njengoku?” (1 IziKroni. 29:14). Yeyiphi imimiselo emnandi edandalaziswe kula mazwi, kwaye abonakalisa njani indlela emele ukuba yiyo imo yethu ngakuThixo nemo yethu koko sinako? “`