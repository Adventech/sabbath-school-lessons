---
title:  Injongo Yokubuyisa Isishumi
date:  17/01/2023
---

`Funda kwiLevetikus 27:30 nakwiNumeri 18:21, 24. UThixo ucebisa ukwenza ntoni ngesishumi?`

Ngenxa yokuba uThixo enguminini wezinto zonke(Ndum. 24:1), ngokuqinisekileyo akayidingi imali. Kodwa kuba isishumi isesaKhe, uyasixelela emasikwenze ngaso, yaye oko kukusebenzisa isishumi saKhe ukuxhasa ulungiselelo lwegospile. Kwaye, ngoko, iintswelo zabefundisi zihoywa ngesishumi sikaThixo.

Isizwe sikaLevi-umkhosi wabefundisi kwiTestamente eNdala-sasinganikwanga iindawo ezinkulu, njengezinye izizwe. ULevi wanikwa izixeko ezithile, kuqukwa nezixeko zokusabela, zinomhlaba owaneleyo ozijikelezileyo wezitiya zabo. Babexhaswa zizishumi zabanye, yaye nabo baberhuma isishumi semivuzo yabo.

`Funda kwiZenzo 20:35. Yintoni umyalezo apha, kwaye oku kungqamana njani nombuzo wesishumi?`

Ukurhuma isishumi kubalulekile kuba kuyanceda ukumisela ubudlelane bentembeko noThixo. Ukuthatha isishumi somvuzo wakho uze “usihambise” (nangona, ngokukuko, isesikaThixo kakade) ngokwenene sisenzo sokholo, kwaye kuphela kungokusebenzisa ukholo oluyakuthi ukholo lwakho lukhule.

Cinga, umzekelo, ngamaxesha okugqibela, nawo, xa abo bathembekileyo bengenako ukuthenga okanye ukuthengisa, njengoko kudandalazisiwe kwiSiTyhilelo 13-14 (bona iveki 11).  Ukuthembela kuThixo nezibonelelo zaKhe nakumandla nothando kwakuba yinto ebaluleke ngeyona ndlela xa kubonakala ukuba lonke ihlabathi lisichasile. Ukurhola isishumi okuthembakeleyo ngokuqinisekileyo kungahlumisa lo nkoloseko. Nkqu kwangaphambi koko, kwakubaluleka kangakanani kuthi sonke ukufunda ukukholosa ngoThixo, nokuba zinjani na iimeko zethu.

Isizathu sesibini esikhulu sokuthembeka ngokwasezimalini kukufikelela kwiintsikelelo zikaThixo athembise ngazo. Njengenxalenye yesivumelwano sesishumi, uThixo uthembise ngeentsikelelo ezingumdliva de singabi nandawo yaneleyo yokuzamkela. Ngentabalala yethu, singakwazi ukunceda abanye size sincedise ukuxhasa umsebenzi kaThixo ngeminikelo yethu.

`Kungaziphi iindlela othe wanamava enyaniso enkulu yokuba, ngokwenene, “ukupha kunoyolo ngaphezu kokuphiwa”?`