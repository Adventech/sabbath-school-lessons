---
title:  Isivumelwano Sesishumi
date:  14/01/2023
---

### Funda Ukulungiselela Isifundo Sale Veki
Gen. 14:18–20; Mal. 3:10; Dut. 12:5–14; Lev. 27:30; 1 KumKani 17:9–16; 1 Kor. 4:1, 2.

> <p>Indima Yenkumbulo</p>
> “ ‘Ziziseni zonke izishumi endlwini yobuncwane bam, ize ke kubekho ukudla endlwini yam; ngoku nindicikide ngale nto, utsho uYehova wemikhosi, ukuba andisayi kunivulela na iingcango zezulu, ndinithululele iintsikelelo, kude kungasweleki lutho’ ” (Malaki 3:10).

KwiGenesis 14, u-Abraham wabuya evela ekuhlanguleni abathinjiweyo okwaba yimpumelelo nalapho wathi wahlangula khona umtshana wakhe uLote, usapho lukaLote, kwakunye nabanye abantu ababethinjwe eSodom. Ukumkani waseSodom waphuphuma umbulelo kolo hlangulo de wanunusa u-Abram ngayo yonke impahla yemfazwe. U-Abraham akazange asale nje kuphela eso sibonelelo koko wanikezela isishumi sako konke awayenako kuMelkitsedeke.

Ngoko nangoko emva kwamava ka-Abraham esishumi, uYehova wathi, “ ‘Musa ukoyika, Abram; ndiyingweletshetshe yakho, umvuzo wakho omkhulu kunene’ ” (Gen. 15:1). Ngamafutshane, uYehova wayesithi ku-Abram, “Sukuba naxhala. Ndizakuba ngumkhuseli nomboneleli wakho. Kwaza, kamva kakhulu, uMoses wawaxelela amaSirayeli xa kanye ezakungena eKanana, “ ‘Uze unikele isishumi songeniselo lonke lwembewu yakho ephuma entsimini, iminyaka ngeminyaka . . . ukuze ufunde ukumoyika uYehova uThixo wakho yonke imihla’ ” (Dut. 14:22, 23).

U-Ellen G. White wabhala: “Abantu kwakufuneka benikele kuThixo izipho ngenxa yeenjongo zonqulo ngaphambi kwangaphambi kokuba inkqubo eqingqiweyo idluliselwe kuMoses, nkqu kwasemva kwimihla ka-Adam.”—Testimonies for the Church, vol. 3, p. 393.

Kuthetha ukuthini konke oku kuthi namhlanje?

_*Funda isifundo sale veki ukulungiselela iSabatha, Janyuwari 21._