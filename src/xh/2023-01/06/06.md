---
title:  UMoses EYiputa
date:  09/02/2023
---

Isimilo sikaMoses sagquba kwiminyaka yokuqala yembali engcwele. Wagcinwa ephilile zizibele zikaThixo, owasebenza ngomama onesibindi kwakunye nodade okhathalayo. Xa intombi kaFaro yayi bhaqa usana olunguMoses kumkhombe wemikhanzi, yacela umama wakhe ongumHebhere ukuba amnonophele yaza yamhlawula ukuba enze oko. Umceli-mngeni osikeleleke ngolo hlobo kumama osemncinci owayeyimbacu nekhoboka! UYekebhete wayeneminyaka eli-12 kuphela ukuba afundise umntwana wakhe ukuthandaza, ukuthemba nokuhlonela uThixo, aze axhonxele isimilo sakhe ubomi bokusebenza. Kangangeminyaka, uMoses waqeqeshwa kwiinkundla zasebukhosini eYiputa. “ ‘Waqeqeshwa ke uMoses kubo bonke ubulumko bamaYiputa; waye ke eyinkunkqele ngamazwi nangemisebenzi’ ” (Zenzo 7:22). Xa uMoses wayekhula ebudodeni, wenza isigqibo esisezingqondweni esaguqula ubomi bakhe kwakunye nomtyhutyhumezo wembali.

`Funda kumaHebhere 11:24-29. Cinga ngoko uMoses wakufulathelayo kunye noko wayezakujamelana nako endaweni yoko. Zama ukuyijonga usezihlangwini zakhe, ngaphambi kokuba enze ukhetho. Yintoni awayeyishiya, kwaye yintoni awayekhetha ukuyamkela ngokushiya kwakhe? `

IYiputha yayi lelinye lamagunya atshatsheleleyo kwihlabathi lamandulo, ukuba yayi ngabalaselanga. UMlambo iNayile wawusenza umhlaba otyebe ngeyona ndlela kangangokuba iYiputha, ethe rhwelele izityalo, yayi luhlanga olutyebileyo nolunamandla, kwaye uMoses ngokwakhe wayezakuba sencotsheni yobu bukumkani. Kunzima ukucinga indlela enokuba wawuhenda ngayo umtsalane wehlabathi, ihlabathi laseYiputha kunye neendyebo zalo, kuye kwiminyaka yakhe yobutsha. Ngokuqinisekileyo, wakufumana ukubuswa, iziyolo, iindyebo, zihenda. Akuthandabuzeki, mhlawumbi ngokulula ngewayekuthethelele ukuhlala kunokuphosa iqashiso lakhe neqela lamakhoboka adelekileyo.

Noko kunjalo, kwathini? Njengoko isiBhalo sisitsho, wakhetha “ukuba aphathwe kakubi, ndawonye nabantu bakaThixo, kunokuba axhamle izono okomzuzwana” (Heb. 11:25). Uthetha ngeembandezelo? Inxalenye engundoqo yencwadi ye-Eksodus ishukuxa iinzima nezilingo zikaMoses, owathi, emva koko konke awathubeleza kuko, sekunjalo akakwazi ukuwelela kwiLizwe leDinga (bona kwiNum. 20:12). Noko kunjalo, ekugqibeleni, sonke siyazi ukuba uMoses wenza ukhetho olulungileyo, nokuba ngamanye amaxesha wayekhe azibuze ukuba ingaba ngokwenene kunjalo na.

`Ngokwenkalo yehlabathi, uMoses ngewayehleli eYiputa. Noko kunjalo, njengamaKristu, siwunikiwe umbono wenyani esigqithisela ngaphaya kweli hlabathi. Xa sihendwa lihlabathi, singawugcina njani lo mfanekiso mkhulu usoloko uphambi kwethu? Kutheni le nto kubaluleke ngolo hlobo ukuba senze njalo?`