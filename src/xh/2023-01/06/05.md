---
title:  Ukusuka Ekubeni Ngumkhohlisi Ukusinga Ebutshaweni
date:  08/02/2023
---

Njengegatyana lo mfana owayemthanda emoyika uThixo, uYakobi noko kunjalo wehla ukuya kuqulunq’ iyelenqe nomama wakhe, uRebheka, ukukhohlisa uyise aze afumane intsikelelo yakhe. Ngenxa yoko, ubuntu bakhe obukhulu wabuqala ngenyathelo elingelilo, kwakufuneka abhace okanye, mhlawumbi, ajamelane nokufa esemncinci. URebheka wamxelela uYakobi ukuba “Ngoko ke, nyana wam, phulaphula izwi lam, usuke ubalekele kuLabhan, umnakwethu, kwaHaran; uhlale naye iintsuku ezithile, bude bubuye ubushushu bomkhuluwa wakho, ude umsindo womkhuluwa wakho ubuye kuwe, ayilibale into oyenzileyo kuye; ndithumele ke, ndikuphuthume khona” (Gen. 27:43-45). UYakobi ngokwenene wemka kangangeminyaka engama-20, kwaye akazange aphinde abubone ubuso bukamama wakhe.

`Funda kwiGenesis 32:22-31. Kwenzeka ntoni apha kuYakobi, kwaye zeziphi izifundo zakwamoya esinokuzithatha kweli bali ngobabalo lukaThixo, nkqu naxa sisenza izigqibo ezingezizo? `

“Ngokuzithoba, inguquko, nokuzinikela, lo mntu unesono, ugqwidizayo weyisa iNgangamsha yezulu. Waqinisa ukubamba kwakhe okungcangcazelayo kumadinga kaThixo, yaza intliziyo yoThando olunguNaphakade ayizange ikwazi ukusibhebhetha isicelo somoni. Impazamo eyakhokelela kwisono sikaYakobi ekufumaneni ubuzibulo ngobuqhophololo ngokuselubala yadandalaziswa phambi kwakhe. Akazange athembele kumadinga kaThixo, koko wazama ngawakhe amalinge ukufezekisa oko uThixo wayezakuphumeza ngexesha nendlela yaKhe. . . UYakobi wayifumana intsikelelo eyayilangazelelwa ngumphefumlo wakhe. Isono sakhe sokuba ngumgweqi nomkhohlisi saxolelwa.”—Ellen G. White, Patriarchs and Prophets, pp. 197, 198.

`Funda kwiGenesis 49:29-33. Nangona uYakobi wayengasenanto ikwaKanan, miqathango mini awayinika oonyana bakhe malunga nokungcwantywa kwakhe? Ngobani abanye abangcwatywe kulo mqolomba? Ucinga ukuba kutheni ukuze enze esi sicelo? `

IBhayibhile isixelela ukuba onke amanyange omathathu kwakunye namakhosikazi awo angcwatyelwe emqolombeni omnye. Ukukholosa kukaYakobi ngoThixo kwakomelele, kwaye wazibona njengowasemzini nondwendwe emhlabeni (bona kumaHeb. 11:13). Nangona wayeneempazamo, walifulathela ikhaya ephaca kodwa wabuyela eKanan eyindoda esisityebi.

`Nangona sineempazamo, uThixo usengasisikelela. Kungcono kanjani, ngoko, ukuziphepha iimpazamo kwasekuqala! Makhetho mani ojamelene nawo ngoku, kwaye ungakuphepha njani ukwenza la angalunganga?`