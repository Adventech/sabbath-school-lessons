---
title:  Izigqibo Ezibi ZikaLote
date:  07/02/2023
---

Xa u-Abram wayefulathela ilizwe lakhe ngenxa yokusabela ubizo lukaThixo, umtshana wakhe uLote wakhetha ukuhamba naye kuhambo lwakhe. IGenesis 13 ishicilela ukuba uThixo wamsikelela u-Abram de “wasisityebi kunene ngemfuyo [umlinganiselo ophambili wobutyebi kuloo nkcubeko], nangesilivere, nangegolide” (Gen. 13:2). ULote naye “waye enempahla emfutshane, neenkomo, neentente” (Gen. 13:5). Bobabini batyeba ngeyona ndlela kwimihlambi yabo yemfuyo emikhulu bade abakwazi ukuhlala ngokusondelelana. Ukuphepha ungquzulwano phakathi kwabalusi babo, u-Abram wanika uLote ukhetho lwendawo afuna ukuya kuyo. Eneneni, uLote kwakumele uthobele u-Abram, omdala kuye, kwaye kuba impumelelo yakhe wayeyizuze ngokuqhagamshelana naye. Noko kunjalo, akazange abonakalalise mbulelo kumxhasi wakhe waza ngokuzicingela wanqwenela oko wayecinga ngumhlaba ongcono ofumanekayo.

`Funda kwiGenesis 13:10-12. Zeziphi iimeko eziqiqekayo ezazinokukhokelela uLote ekwenzeni isigqibo awasenzayo? `

Nokuba wayenokusithethelela kangakanani na uLote isigqibo asenzileyo sokuya esixekweni, izinto azizange zimhambele kakuhle apho, kwaye xa u-Abram wayesiva ngoko kumehleleyo, akazange athi, “Heke, kubi kakhulu, Lote. Uvuna okulimileyo.” Endaweni yoko, weza kumhlangula (bona kwiGenesis 14).

Ngamanye amaxesha ekunxanelweni kwethu izinto ezongezelekileyo, asizifundi kakuhle izifundo zethu. ULote wabuyela kanye eSodom! Kodwa ngenceba yaKhe enkulu, uThixo wathumela izigidimi ezilumkisayo kuLote nosapho lwakhe, ebazisa ngentshabalalo ethukuzayo yezi zixeko.

`Funda kwiGenesis 18:20-33. UThixo wamxelela ukuba siyintoni u-Abraham isizathu sotyelelo lwaKhe ehlabathini? Wasabela njani u-Abraham kwiindaba zokuba uThixo wayeceba ukutshabalalisa ezi zixeko zingendawo?   `

Ngenxa yenkxalabo ka-Abraham ngenxa kaLote nosapho lwakhe, wavumelana noThixo ukuba azisindise izixeko ukuba abantu abangamalungisa banokufumaneka kuzo. Waqala ngama-50 waza wehlela ngezantsi ku-10. Ngokulungelelana nesimilo saKhe sothando, uThixo akazange ayeke ukubonelela ngenceba de u-Abraham wayeka ukucela! UThixo kunye nezithunywa ezibini bamhlangula ngokwabo uLote, inkosikazi yakhe, kwakunye neentombi ezimbini. Kodwa inkosikazi yakhe yajonga ngemva yaza yaba yintsika yetyuwa. ULote wangena eSodom eyindoda esisityebi waza waphantsa ukuphuma ephaca. Sidinga ukuchul’ukunyathela ngohlobo lwezigqibo esizenzayo, ngokukodwa ukucinga kuphela ngeenzuzo zethutyana ngokukhabana nombono omkhulu (bona kuMarko 8:36, 37).