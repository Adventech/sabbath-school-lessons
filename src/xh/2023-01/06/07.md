---
title:  Ingcamango Ngakumbi
date:  10/02/2023
---

UThixo walizukisa elaKhe icala lomnqophiso ngokusikelela u-Abraham. Waza no-Abraham wamzukisa uThixo ngokungaqwebi butyebi kulo mhlaba. “Ilifa uThixo alithembise abantu baKhe alikho kulo mhlaba. U-Abraham wayengenandawo ehlabathini, ‘kwanendawo engangonyawo.’ Zenzo 7:5. Wayenobuncwane obukhulu, kwaye wabusebenzisela uzuko lukaThixo kwakunye nokulungelwa kwabantu abanje ngaye; kodwa akazange alikhangele eli hlabathi njengekhaya lakhe. UYehova wambiza ukuba ashiye abanquli-zithixo bezwe lakhe, enedinga lelizwe lakwaKanan njengelifa elingunaphakade; noko kunjalo ayinguye okanye unyana wakhe okanye unyana wonyana wakhe owalixhamlayo. Xa u-Abraham wayedinga indawo yokungcwaba abakhe ababhubhileyo, kwafuneka ayokuyithenga kumaKanan. Indawo yakhe ekuphela kwayo kwiLizwe leDinga yayi lelo ngcwabo lombiwe eliweni kumqolomba waseMakapela.”—Ellen G. White, Patriarchs and Prophets, p. 169

Njengoko siphila ubomi bethu, ngamanye amaxesha siye sihendelwe ekuyeni ebutyebini nasekupholeni. Kudinga ukholo oluqinileyo ukwenza ukwaneliswa okulityazisiweyo. “Ibhotwe eliqheleqhele likaFaro kwakunye netrone yobukumkani zavezwa njengento yokuloba uMoses; kodwa wayesazi ukuba iziyolo zesono ezenza abantu bamlibale uThixo zikwiinkundla zawo zobukumkani. Wakhangela ngaphaya kwebhotwe eliqheleqhele, ngaphaya kwesithsaba sobukumkani, wakhangela kumawonga azakunikwa abangcwele boseNyangweni kubukumkani obungadyojwanga sisono. Wabona ngokholo isithsaba esingabuniyo uKumkani wamazulu azakusibeka kwibunzi lomeyisi. Olu kholo lwamkhokelela ekuthini afulathela kwezi zenkosi zasemhlabeni aze azibandakanye nohlanga oluthobekileyo, olungamahlwempu, oludelekileyo olukhethe ukuthobela uThixo kunokukhonza isono.”—Patriarchs and Prophets, p. 246.

**Imibuzo Yokuxoxwa**

`Kuyakwenzeka ntoni kubuncwane bethu xa uYesu esiza? (Bona ku-2 Pet. 3:10.) Eneneni, yintoni enokwehla kubo nkqu kwangaphambi kokuba uYesu afike? (Bona kuMat. 6:20.) Kutheni, ngoko kusoloko kubalulekile ukugcina izinto zisemgaqweni?`

`UYesu walumkisa “ngokulukuhla kobutyebi” (Marko 4:19). Uthetha ngantoni? Ubutyebi bungasilukuhla njani?`

`Eklasini, thethani ngeendlela uMoses awayenokukuthethelela ngayo ukuhlala eYiputa endaweni yokushiya ngemva yonke into ukuze asabe neqela lamakhoboka ukusinga kwintlango engumqwebedu? Yintoni ekugqibeleni enokuba yambangela ukuba agqibe ngohlobo awagqiba ngalo?`