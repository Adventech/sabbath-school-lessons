---
title:  Ubomi noLungiselelo LukaYesu
date:  12/02/2023
---

Ekuqaleni kulungiselelo lukaYesu lwasesidlangalaleni, uYesu waya eNazarete, kummandla waseGalili. Le yayi yidolophu yakokwabo, kwaye nabantu bala ndawo babesele bevile ngomsebenzi waKhe kunye nemimangaliso. Njengoko yayi lisiko laKhe, uYesu wayesiya kwiinkonzo zangeSabatha kwindlu yesikhungu. Nangona uYesu wayengengomfundisi owongameleyo, umphathi wamnika incwadi ka-Isaya waza wamcela ukuba enze isifundo sesiBhalo. UYesu wafunda u-Isaya 61,1, 2.

`Funda uLuka 4:16-19 uze umthelekise no-Isaya 61:1, 2 (bona kanjalo kuLuka 7:19–23). Ucinga ukuba kutheni uYesu wakhetha esi siBhalo sitsolileyo nje? Kutheni le nto ezi ndima ziku-Isaya zinokubonwa njengezingoMesiya? Zazityhila ntoni ngomsebenzi kaMesiya?`

Ngenxa yokuba iinkokheli zenkolo zazi bonakala zingazinanzanga iziprofeto ezithetha ngokubulaleka kukaMesiya zaza zazigqwetha nezo kubuqaqawuli bokuBuya kwaKhe kwesiBini (ekufuneka kube sisikhumbuzo kuthi ngendlela ekubaluleke ngayo ukuqonda isiprofeto), inkoliso yabantu yayikholelwa kwingcamango ebubuxoki ethi umsebenzi kaMesiya yayikukukhulula uSirayeli kubeyisi nabacinezeli bakhe, amaRoma. Ukucinga ukuba intetho engenjongo kaMesiya yayiku-Isaya 61:1, 2 kumele ukuba kwaba ngumothuko wokwenene.

Amahlwempu ayevamise ukujongelwa phantsi ngaloo magosa angenasazela afana nababuthi berhafu, abo bakushishino, kwakunye nabamelwane bawo imbala. Kwakuxhaphake ukucinga ukuba intlupheko yayi sisiqalekiso sikaThixo kwanokuba imeko yabo ehlwempuzekileyo ibangelwe ngabo. Ngoluhlobo lwengqondo, bambalwa abantu ababezidina ngamahlwempu kwakunye nenzima yawo engemnandi.

Noko kunjalo uthando lukaYesu ngakumahlwempu yayibobunye bobungqina obukhulu bokuba nguMesiya kwaKhe, njengoko kubonakala kwindlela uYesu awaphendula ngayo umbuzo kaYohane umBhaptizi ngobuMesiya baKhe (bona kuMat. 11:1–6). “Njengabafundi boMsindisi, uYohane akazange ayiqonde imo yobukumkani bukaKristu. Wayelindele ukuba uYesu athathe itrone kaDavide; waza ngokuya ixesha lihamba, noMsindisi engenzi bango lagunya lobukumkani, uYohane wadideka wakhathazeka.”—Ellen G. White, The Desire of Ages, p. 215.

`“Unqulo lona oluhlambulukileyo, olungadyobhekileyo phambi koThixo uBawo, lulo olu: kukuvelela iinkedama nabahlolokazi embandezelweni yabo; kukuzigcina ungenalo ibala kulo ihlabathi” (Yakobi 1:27). Le ndima ingasinceda njani ukuhlela ezizezokuqala kunqulo lwethu?`