---
title:  Umsindleko kaThixo Wamahlwempu
date:  13/02/2023
---

Kwimibhalo yabo, ababhali beBhayibhile babandakanye nentlaninge yemisindleko kaThixo yamahlwempu, abaphambukeli, abahlolokazi, kwakunye neenkedama. Sineengxelo zoku ukususela emva kwiNtaba yeSinayi. “ ‘Wowuhlwayela umhlaba wakho iminyaka emithandathu, ubuthe iziqhamo zawo; ke ngowesixhenxe wowuyeka ulale, adle amahlwempu abantu bakowenu, okuseleyo kuwo kudliwe ziinyamakazi; wenjenjalo ngesidiliya sakho, nangesinquma sakho’ ” (Eksod. 23:10, 11).

`Funda kwiLevetikus 23:22 nakuDuteronomi 15:11. Nokuba imeko yahluke kangakanani na kubomi bethu namhlanje, mimiselo mini esinokuyithatha kwezi ndima? `

Gabalala kwaziwa ukuba “umzalwana” apha ubhekisele kumSirayeli njengawe okanye amakholwa njengawe. Nathi sicinga ngabo njengafanele kukuba ngamahlwempu okanye “nakumnye waba bazalwana bam bangabona bancinane.” INdumiso inika umkhomba-ndlela ngendlela emasibaphathe ngayo abo basweleyo. “Thetha ityala losweleyo nenkedama, gwebelani olusizana nolihlwempu. Sizani osweleyo nolihlwempu, bahlanguleni esandleni sabangendawo” (Ndum. 82:3, 4). Le ndima ibonisa ukubandakanyeka kwethu ngeendlela ezingaphaya kokubonelela kokutya nje.

Kanjalo kukho izithembiso ngakwabo banceda abasweleyo. “Opha ihlwempu akasweli” (ImiZeke. 28:27). Kwaye uKumkani uDavide waphawula, “Hayi, uyolo lwalowo unyamekela ihlwempu! Ngomhla wobubi uYehova uyakumhlangula” (Ndum. 41:1). Oku, ngoko, kwakusoloko kusemqoka kuSirayeli wamandulo nkqu nokuba, ngamanye amaxesha, kwakusithele emehlweni.

Ngokukhabanayo, nkqu nakumaxesha angoku, ngokukodwa e-England, phantsi kwefuthe loko kubizwa ngokuba “yiSocial Darwinism,” abaninzi babecinga ukuba kwakungekho nto inyanzelayo ngokwasesimilweni ukunceda amahlwempu kodwa, eneneni, kwakungalunganga ukwenza oko. Endaweni yoko, ukulandela amandla endalo, nalapho abanamandla bephila ngokucinezela ababuthathaka, “iSocial Darwinists” zazikholelwa ukuba kwakuba yingozi eluntwini ukunceda amahlwempu, abagulayo, abasweleyo kuba, ukuba bathe baphindaphindana, bayakudodobalisa ukwakhiwa kwentlalo kwisizwe siphela. Nokuba ikhohlakele kangakanani na, le ngcamango yangumphumela wengqiqo wenkolelo yokuvela kwezinto kwezinye (evolution) kwakunye nembali ebubuxi eyivakalisayo.

`Igospile, ingcamango yokuba uKristu wafela bonke abantu, imele ukuba nefuthe njani kwindlela esibaphatha ngayo bonke abantu, nokuba bangobani na? `