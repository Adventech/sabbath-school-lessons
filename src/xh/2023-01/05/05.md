---
title:  Isibambiso kunye Namaphulo Okutyeba Ngesikhawana
date:  01/02/2023
---

IBhayibhile iyibeka icace gca eyokuba uThixo akafuni abantwana baKhe bathwale uxanduva lokuhlawula amatyala abanye. Kwincwadi yeMizekeliso, iNkosi isilumkisile ngezibambiso-oko kukuthi, ukuzibophelela okanye ube sisibambiso somnye umntu.

`Funda kwiMizekeliso 6:1-5, Mizekeliso 17:18, nakwiMizekeliso 22:26. Yintoni umyalezo apha?  `

Ukubambisa kwenzeka xa umntu embi ngokwasetyaleni efuna imali-mboleko kwiziko elibolekisayo kwaye engafanelwanga yimali-mboleko. Igosa lemalimboleko liyamxelela lo mntu ungafanelwanga ukuba, ukuba angafumana umhlobo omhle etyaleni azibophelele naye, ibhanka iyakumnika loo mali-mboleko ize ibeke uxanduva kulo uzibopheleleyo xa izinto zinokonakala.

Ngamanye amaxesha ilungu lebandla lakho lizakuza kuwe likucele uzibophelele. Impendulo yakho mayithi: “IBhayibhile ithi mandingaze ndikwenze oko.” Nceda yazi into yokuba iBhayibhile ikhuthaza sibe luncedo kwabo basweleyo, kodwa masingathwali xanduva lwamatyala abo.

Abazali bayacelwa ngamanye amaxesha ngabantwana abafikisayo ukuba bazibophelele ekuthengweni kwemoto yabo ebalekayo. Okanye abantwana abadala bacele abazali ukuba bazibophelele kwimali-mboleko yeshishini. Laa mpendulo inye iyasebenza nalapha. Kufanelekile ukubanceda abanye xa kukho intswelo yokwenene, kodwa sukuba sisibambiso samatyala abanye. Izifundo zibonisa ukuba i-75 pesenti yabo bazibophelelayo baphetha besenza ngokwabo iintlawulo.

`Funda kwiMizekeliso 28:20 naku- 1 Timoti 6:9, 10. Siyintoni isilumkiso apha?`

Amaphulo okutyeba ngesikhawana ngomnye umgibe wezezimali; aphantse aqiniseke ukuba azakukhokelela kumonakalo wezezimali kwabo babhajiswe ngawo. Xa ivakala ikrokreleka, ngokwenene injalo. Intlekele eyongezelelekayo ngala macebo anobuqhinga kukuba, kwiimeko ezininzi, abantu kufuneke baboleke imali ukuze bangene kuwo kwasekuqala. Ubomi babaninzi kunye neentsapho zonakaliswe ngamaphulo okutyeba ngesikhawana aphela etyebisa kuphela amagcisa obuqhophololo awaqulunqileyo, kuchaneke abo bangena emgibeni wawo. Xa umhlobo, okanye nkqu osenyongweni, ezama ukukurhwebeshela kwelinye lalamaphulo, baleka. Sukuhamba. Baleka-msinyane kangangoko unako.