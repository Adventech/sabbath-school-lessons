---
title:  Indlela Yokuphuma Etyaleni
date:  31/01/2023
---

`Funda kwiMizekeliso 22:7. Kungaluphi uhlobo esithi sibe ngumkhonzi kumbolekisi?`

Yintoni enokwenziwa ukubhungca kule ntlekele yeliswha. Ukuba usetyaleni, olu ludwe lulandelayo luzakukunceda ukuba uqalise inkqubo yokukhucula amatyala. Isicwangciso silula. Sinesindululo kwakunye namanyathelo amathathu.

_Isiseko_ kukuzibophelela kuThixo ukuba uthembeke ekubuyiseni isishumi saKhe esingcwele ukuze ufikelele kubulumko nentsikelelo yaKhe. Ulangazelela ukusikelela abo bamthobelayo.

_Inyathelo lokuqala_ kukubhengeza ukupheza kwityala elongezelekileyo: ungaphindi wenze uthenge ngetyala. Ukuba awuboleki mali, awunakungena etyaleni. Ukuba awuphindi uboleke imali engenye, awusoze untyumpantyumpeke etyaleni.

_Inyathelo lesibini_ kukwenza umnqophiso noThixo wokuba ukususela kule ndawo ukubheka phambili, njengoko esikelela Yena, uyakuwahlawula onke amatyala akho ngokukhawuleza okudibene nokungxama. Xa uThixo ekusikelela ngokwasemalini, sebenzisa loo mali ukucutha ityala-hayi ekuthengeni ezinye izinto. Eli nyathelo mhlawumbi lelona lingundoqo. Xa abantu abaninzi befumana imali abangayilindelanga, bavele nje bayichithe. Sukwenza njalo, endaweni yoko, yisebenzise kwisicwangciso sakho sokucutha ityala.

_Inyathelo lesithathu_ sisigaba sokuba pha kanye emsini. Yenza uluhlu lawo onke amatyala akho, ukusuka kwelikhulu ukuya kwelincinci, ngokwehla kwawo. Kwinkoliso yeentsapho ityala lendlu lisencotsheni kuluhlu, ize ikhadi lokuthenga ngetyala okanye ityala onalo libe sezantsi. Qala ubuncinane ngokwenza intlawulo ephantsi efunekayo ngalinye kumatyala onawo qho ngenyanga. Okulandelayo, phinda-phinda okanye wongeze iintlawulo zakho ngayo nayiphi indlela ongakwazi ngayo kwityala lakho elisekugqibeleni kuluhlu. Uyakukhwankqiswa yimincili ngendlela onokukhawuleza ngayo ukulisiphula neengcambo elo tyala lincinci. Emva koko sebenzisa le mali ubuyisebenzisa ukuhlawula ityala elisekugqibeleni ukongeza ukuhlawula intlawulo kwityala elilandelayo ngokuya unyuka nawo kuluhlu. Ngokuya uguzula amatyala akho amancinane asemdleni omkhulu, uyakusindisa isixa esikhwankqisayo semali yokubekela kumatyala athe chatha.

UThixo ngokucacileyo akasifuni etyaleni. Emva koba umnqophiso wenziwe, intlaninge yeentsapho ifumanisa ukuba uThixo uzisikelela ngeendlela ezingalindelekanga, kwaye netyala licutheka msinyane kunokuba bebelindele. Ngokulandela la manyathelo mathathu alula, iintsapho ezininzi zibe msulwa etyaleni. Unganako, nawe! Ngokubeka uThixo ekuqaleni, uyakufumana ubulumko nentsikelelo yaKhe yokugcina oko akugosise ngako.

`“Isimilo senu masibe sesingathandi mali, yanelani zizinto eninazo; kuba etshilo yena ukuthi, Andiyi kukha ndikuyekele; wabuya wathi, Andiyi kukha ndikushiye.’ ” (Heb. 13:5). Ukusebenzisa la mazwi kungabanceda kakhulu njani abantu ukuphepha ukungena etyaleni?`