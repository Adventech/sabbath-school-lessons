---
title:  Ingcamango Ngakumbi
date:  03/02/2023
---

Le nkqubo inamanyathelo amathathu yokuguzula ityala ifumaneka kanye kwiphepha elinye kwimibhalo ka-Ellen G. White. Ugxininiso longezelelwa ukuphawula amanqaku.

“_Zimisele ekuthini ungaphindi wenze elinye ityala._ Zivimbe izinto ezingamawaka kunokuba ube setyaleni. Oku kube sisiqalekiso sobomi bakho, ukungena etyaleni. Liphephe njengoko ubuyakwenza kwirhashalala.

“_Yenza umnqophiso ongcwele noThixo wokuba ngentsikelelo yaKhe uyakuwahlawula amatyala akho_ uze ungabi namntu umtyala nto ukuba uphila ngesidudu nesonka. . . . Ungazilazili, utyhafe, okanye ubuyele emva. Vimba umdla wakho, vimba ukwaneza kwakho ilithe, yonga imali yakho uhlawule amatyala akho.

“_Waguzule kamsinya kangangoko unako._ Xa unokuma ungumntu okhululekileyo kwakhona, ungenatyala lanto mntwini, uyakuba kanti uzuze uloyiso olukhulu.”— Counsels on Stewardship, p. 257.

Ukuba udinga uncedo olongezelekileyo lokuba msulwa etyaleni, zama la manqaku:

_Yenza uhlahlo-lwabiwo-mali._ Yenza uhlahlo-lwabiwo-mali olulula ngokugcina ingxelo yayo yonke ingeniso yakho kwakunye neenkcitho/iintengo kwisithuba senyanga ezintathu. Abaninzi bayakhwankqiswa ukufumanisa indlela eninzi ngayo imali abayichithe kwizinto ezingeyomfuneko.

_Tshabalalisa amakhadi etyala._ Amakhadi amatyala ngomnye wonoobangela abamandla wokuntyumpantyumpeka kweentsapho kumatyala. Kulula kakhulu ukuwasebenzisa aze abe nzima ukuwahlawula. Ukuba ufumanisa ukuba akuwahlawuli la makhadi ngokupheleleyo qho ngenyanga, okanye uwasebenzisela ukuthenga izinto ebekungafunekanga uzithengile, kufuneka uwatshabalalise amakhadi etyala ngaphambi kokuba atshabalalise wena okanye umtshato wakho okanye zombini.

_Qalisa amanyathelo oqoqosho._ Ngamanye amaxesha asikuqondi okuninzi esinokukonga kwiindleko zethu zenyanga ngokulumkela nje ezinye zezinto ezincinci esizithengayo. Ngokukhawuleza ziyongeza.

**Imibuzo Yengxoxo**

`Isixa setyala iintlanga ezininzi, kwakunye neziqu, ezilibeke phezu kwazo siyakhwankqisa. Abe yintoni awakho amava ngetyala kunye neengxaki ezibangelwe lelo tyala kuwe okanye abanye?`

`Ibandla ongena kulo lingenza ntoni ukunceda amalungu ukufunda ukulawula ityala okanye imiba yemali nje gabalala?`

`Zeziphi ezinye zezithembiso zeBhayibhile onokuzibanga ukunceda ukuzikhusela ekulukuhleni kwehlabathi kwakunye nemingcipheko yezezimali engabangelwa kukunyoluka kuthi?`