### Ukuphathela iNkosi — Ize Ifike

Kunzima kuthi ukuqonda ngokupheleleyo ubudlelane uThixo wethu, uMdali welimiweyo, anqwenela ukuba nabo nathi bantu. (Ingcamango nje yako iyamangalisa!) “Bonani uthando olungaka asenzele lona uYise, olu lokuba sibizwe ngokuba singabantwana bakaThixo!” (1 Yohane 3:1). Okanye njengoko u-Ellen G. White wabhalayo: “Sikhona isidima somntu esinokulingana noku? Sesiphi isikhundla esithi qabavu esinokuba kuso esingaphezu kokubizwa njengoonyana boThixo ongaphele ndawo? . . . Likhona iwonga lehlabathi elinokulingana noku?” Ellen G. White, God’s Amazing Grace, p. 341. Kuphela bubumnyama beli hlabathi lisindwa sisono obusibangela singalixabisi ngokupheleleyo inqanaba esilinikiweyo ngoYesu.

Noko kunjalo, ukuba asilumkanga, ukulukuhla kwehlabathi nezinto zehlabathi zisakusitsalela kude kuKristu. ILizwi likaThixo lisixelela ngezihendo neenkohliso zikaSathana. “Ke abo banga bangaba zizityebi, beyela ekuhendweni, nasesabatheni, nasezinkanukweni ezininzi ezibubudenge ezenzakalisayo; zona zibatshonisayo abantu ekonakaleni, nasekutshabalaleni. Kuba ukuthanda imali yingcambu yeento zonke ezimbi: abathe abathile ngokuzolulela kuko, balahlekana nokholo, bazibhodloza ngobuhlungu obuninzi” (1 Tim. 6:9, 10).

INkosi, noko kunjalo, isinika isikhokelo ngendlela esinokuzuza ngayo imali size siyisebenzise ngobulumko singayivumeli ukuba ibe yinto, njengoko uPawulos walumkisayo, enokukhokelela “ekonakaleni nasekutshabalaleni.” Kwiivesi ezingaphezu kwama-2,000 kwisiBhalo ezijongene nemali nobuncwane kunye nesimo sethu ngakuzo, uThixo usinika umyalelo ophathekayo wendlela yokuphila ngaphaya kwe zobomi nokugcina ngeendlela zezezimali ezithembekileyo oko sikunikiweyo.

Kwizifundo zale kota, sizakufunda ngendlela kaThixo kubudlelane bethu naYe size sibone ngokuselubala indlela esinokuphuhlisa ngayo ukuthemba okunzulu ngolo hlobo size sihlale sithembekile kuYe, nkqu naxa singenakuthenga okanye sithengise. (Bona kwiSiTyhi. 13:17.) Kodwa olu hlobo lokholo akusi lukhona; ngokugcina ngokuthembekileyo oko uThixo asinike kona, singalungela, nkqu nangoku, nantoni na esiqubisana nayo.

UThixo nguYe onemithombo, kwaye xa sisebenza naYe, uyasivumela ukuba sizigcinele Yena. Yinjongo yoMsindisi ukuba abantu, behlanjululwe bengcwalisiwe, babe sisandla saKhe esincedisayo. Ngale nywheba inkulu, masimbulele Yena “owasihlangulayo egunyeni lobumnyama, wasifudusela ebukumkanini boNyana wothando lwakhe, esinayo kuye inkululeko ngokuhlawulelwa ngegazi lakhe, ukuxolelwa kwezono ke oko” (Kol. 1:13, 14).

Icebiso likaThixo kubantwana baKhe ngesilumko, uSolomon, kukuba “Mzukise uYehova ngobuncwane bakho, nangentlahlela yongeniselo lwakho lonke” (Imiz. 3:9). Eli cebiso lifanelekile kuba “ ‘Ufanele, Nkosi, ukwamkela uzuko, nembeko, namandla; ngokuba inguwe owadala zonke izinto, nangenxa yokuthanda kwakho zikho, zadalelwa oko’ ” (IsiTyhi. 4:11).

Ngokwenkalo nje yehlabathi, siphila kumaxesha angumcela-mngeni nanoxinzelelo. Noko kunjalo, imbono yethu yobuKristu isinika ingqiniseko nethemba njengoko sibona imiqondiso uYesu awasinikayo ukuze sazi ukuba uvutho-ndaba olukhulu lwembali yomntu, ukubuya kwesibini kukaKristu, kusondele kakhulu-kusemnyango. Siyathandaza ukuba ezi zifundo ziphathekayo ziyakwendelisa ukholo lwakho nokukholosa kuThixo size sikukhuthaze ukuba ube ngumgcini othembekileyo waKhe. wenza izinto zonke, weva iinzima zonke, naye (kwaye yiyo lo nto simthanda Yena).

_U-G. Edward Reid, M.Div. (Andrews University), MPH (Loma Linda University), JD (Georgia State University), ngumfundisi obekwe izandla nengqwetha elisemthethweni osebenze iminyaka emininzi njengomphathi wezoBugosa kwi-North American Division._