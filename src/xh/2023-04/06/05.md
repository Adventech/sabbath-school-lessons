---
title:  “Nambethelelayo Emnqamlezweni Nina”
date:  08/11/2023
---

IZenzo 2 zishicilela ukuthululwa koMoya oyiNgcwele ngePentekoste. Njengokuba abalandeli bakaYesu babethandaza, iilwimi zomlilo zawela phezu kweentloko zabo. Baqaphela ukuba amandla ebethenjisiwe kaMoya oyiNgcwele anikezelwe.

`Funda AkwiZenzo 2:1-41. Kwenzeka ntoni kubafundi njengomphumela wokwamkela uMoya oyiNgcwele ngePentekoste?`

Abafundi baqalisa ukuthetha ngezinye iilwimi “njengoko uMoya waye ubanika” (Zenzo 2:4). Okubalulekileyo apha kukuba uThixo waxhobisa umntu ngamnye ngenxa yabangakholwayo. Intsikelelo yayi ngacwangciselwanga nje ukulungelwa kwabo. Yayi ngeyontsikelelo yokubenza bafanele izulu okanye intsikelelo yokwenza kubelula ukurhwebelana ngolwimi lwasemzini. Intsikelelo yanikezelwa ukuzalisekisa iphulo likaThixo kwabalahlekileyo. Namhlanje uThixo ubiza ngamnye kubalandeli baKhe ukusebenzisa izipho anazo buqu ngenxa yokulungelwa kwephulo lwaKhe kwabangakholwayo. Sinikwe izipho: loluphi ubizo olukhulu kwiphulo kunokusebenzisa oko sikunikiweyo ukufikelela kwabanye?

Ukuthululwa koMoya oyiNgcwele kwakhokelela ekuguqukeni koninzi lwabantu ekumbukuleni kwabo uMesiya, ngoba ngokuqinisekileyo abanye babo babeseYerusalem ekufeni kwaKhe. Cinga ngamandla apha: uPetros wabatyhola abanye babo ngokubethelela uKristu emnqamlezweni. Ngokuqinisekileyo, bakuqonda oko bakwenzileyo baza, beyisekile, badanduluka: “Madoda bazalwana, sithini ke ngoko?” (Zenzo 2:37).

Noko kunjalo nkqu nabo babenokufumana uxolelo. Wathi uPetros kubo: “ ‘Guqukani nibhaptizwe nonke ngabanye egameni likaYesu Kristu, ukuze nixolelwe izono, namkele isipho soMoya oyiNgcwele’ ” (Zenzo 2:38).

Besebenza kunye, belungelelene noMoya oyiNgcwele nakomnye kubo, aba balandeli bakaYesu bashumayela inguquko kunye noxolelo lwezono-nkqu nakwabo babenokuba kanti babandakanyeke nqo ekubetheleleni uKristu emnqamlezweni! Lawo ngamandla egospile. Ukuba eso sigidimi asisikhuthazeli ekusebenzeni, yintoni eyakusikhuthaza? Sibizelwe ekusasazeni igospile ehlabathini, elinesono, eliwileyo, ihlabathi elingcolileyo elinabantu abanesono, abawileyo, nabangcolileyo. Umsebenzi wethu ayikokugweba; umsebenzi kukungqina ngamandla asindisayo kaYesu.

`Kutheni le nto le ngcamango yokuba nkqu nabo babebandakanyeka ekufeni kukaKristu babonelelwa ngosindiso (1) kufuneka isikhuthazele imiphefumlo yethu, ize (2) isikhuthazele ukungqina kwabanye, nokuba bakhangeleka bebabi kangakanani na?`