---
title:  Ukwabelana Ngeendaba Ezilungileyo
date:  05/11/2023
---

`Funda kuLuka 24:1-12. Kwaba yintoni ukusabela kwabo bevayo ngoKristu ovukileyo?`

Ekuseni ngeCawa, emva kokufa kukaYesu, uLuka uthi iqela labafazi laya engcwabeni. Babenobulawu, ngoko ke kungenzeka babezakulungisa umzimba kaYesu kuba iSabatha yayidlule. Belindele ukufumana ingcwaba elitywiniweyo, boothuswa kukufumana ingcwaba lingenanto. Bengaqinisekanga ukuba benze ntoni, booyika xa kuvela amadoda amabini eneengubo ezibengezelayo. Noko kunjalo, la madoda ayenomyalezo wabo. Ebakhumbuza ngamazwi kaYesu, abaxelela abafazi ukuba uYesu ngokwenene uvukile, njengoko ebethe uyakwenjenjalo. Benovuyo zezi ndaba, ngokukhawuleza babuyela apho abafundi kunye nentlaninge yabanye abalandeli bakaYesu babehleli khona baza babaxelela oko bakubonileyo bakuvileyo, kuba uchulumanco lwabo lwalungenakubanjwa. Oko kukuthi, babesabelana nabanye ngoko bakuvileyo ngoKristu.

Unokucinga indlela enokuba babesiva ngayo aba bafazi? Babesanda kuba namava angummangaliso, lawo ngokuqinisekileyo abazalisa ngoloyiko, kodwa abafundi bathi amava abo “ngamazwi okulavuza” kwaye abazange babakholelwe. Ngenxa yoko, engayazi nokuba makabakholelwe abafazi okanye hayi kusini na, uPetros wabalekela engcwabeni ukuya kuzibonela.

KuPetros-nakuninzi lwethu-kukho ukuzilazila ekwamkeleni into ngenxa yokuba umntu othile eyithethile. Nangona uPetros wabaphulaphula abafazi, akazange akwazi ukwabelana ngamava abo de kwasemva. Ekuqaleni, into awaba namava wayo lingcwaba elingenanto, kwanokuba, uLuka uthi, lamshiya “emangalisiwe” (Luka 24:12). Amava akhe engcwabeni ayengafani nalawo wabafazi.

Nokuba wasabela njani uPetros, aba bafazi bathe besakuva iindaba ngoYesu, banqwenela ukwabelana nabanye ngazo. Sikhuthazo sini ngoko esimandla sephulo kunokwazisa kwabanye oko uYesu abenzele kona? Yeyiphi injongo enkulu kunokushumayela iindaba ezilungileyo zosindiso ngoYesu, ithemba ekuphela kwalo analo nabani na kuthi?

Eneneni, sidinga amava ethu buqu kunye noThixo ngaphambi kokuba sibe nako ukwabelana nako nabanye. Ulangazelelo lwethu lokwabelana nabanye ngoko sikuthanda ngeyona ndlela malube ngundoqo wesikhuthazo sethu kwiphulo. Ekugqibeleni, asinakwabelana ngoko thina singenako, akunjalo?

`Ngawaphi amanye wamava okhe wanawo ngobukho bukaThixo nothando lwaKhe? Kutheni le nto lamaxesha exabiseke ngeyona ndlela kuwe, kwaye akukhuthaza njani ufikelele kwabanye ngeendaba ezilungileyo?`