---
title:  Ukululamela Intando kaThixo
date:  26/10/2023
---

`Funda kwiGenesis 12:1-9. Ezi ndima zifundisa ntoni ngokululamela intando kaThixo, nkqu naxa indlela ikhangeleka ingacaci ngaphambili?`

Enye yeempawu ezingundoqo kuAbraham yayi kululamela kwakhe intando kaThixo. Onke amava kaAbraham kunye noThixo ayephawulwa lolu lulamo.

Ubizo lwaKhe: UAbraham wafumana ubizo olungumngeni luvela ezulwini: “Hamba, umke ezweni lakowenu, kwelokuzalwa kwakho, nasendlwini kayihlo, uye ezweni endokubonisa lona’” (Gen. 12:1). Ekuveni kwakhe ilizwi elivela emazulwini, isenzo sakhe sokuqala sasinokuba kukungalinanzi eli lizwi, ngelicinga ukuba uyaboniswa. Okanye ngewayewucele umngeni umyalezo, ngokuthetha into efana nokuba, Andifuni kuya; ndikholwa kukuba lapha. “ ‘Ilizwe endizakubonisa lona’ ” imele ukuba yaba yinkcazo engumnqa wesiphelo ekuyiwa kuso! Kodwa walamkela ubizo. Wayekela intando yakhe kwintando kaThixo waza washiya indlu kayise nelizwe lakhe: “Wahamba uAbram njengoko wathethayo uYehova” (Gen. 12:4).

Ukhetho lomhlaba: Kwaqhambuka imbambano phakathi kwezicaka zikaLote kunye nezikaAbraham, kodwa uAbraham akazange abe yindoda ezakulwa nenyama negazi layo. Walulamela intando kaThixo, owathi kwakhona wamsikelela: “Khawuphakamise amehlo akho ukuloo ndawo ukuyo, ubhekise entla, nasezantsi, nasempumalanga, nasentshonalanga; ngokuba lonke elizwe olibonayo ndiya kulinika wena, nembewu yakho, kude kuse ephakadeni” (Gen. 13:14, 15).

Ukutshatyalaliswa kweSodom neGomora: Xa uThixo wayetyhila kuAbraham isiphelo sezi zixeko zibini, uAbraham, ezaliswe luthando, wazama ukuzisindisa ezi zixeko. Ngenxa yokuba kwakungekho nkqu nabantu abalishumi abangamalungisa kwezi zixeko, izixeko zatshatyalaliswa. UAbraham walulamela intando kaThixo waza wasamkela isigwebo sikaThixo kwezi zixeko.

UYehova wakwazi ukumsebenzisa uAbraham ngenxa yokulamela kwakhe uThixo kwiimeko zonke. Kumele ukuba njalo nakuthi namhlanje.

`Umngeni: Kwizixeko zethu, sijamelana nemiqobo ekushumayeleni igospile ngokufanelekileyo nangokunenkqubela. Sidinga ukumbongoza uThixo angenelele.`

`Umngeni oqatha: Khangela indlela yokuqhagamshelana nomntu ochatshazelwa nqo yimeko enzima efana neyakho. Xelela loo mntu ukuba uyamthandazela, uze umcele uThixo akubonise into emawuyenze ukunceda.`