---
title:  Uthando LukaAbraham Ngakumntu Wonke
date:  23/10/2023
---

`Funda kwiGenesis 18:16-33. UAbraham walusebenzisa njani uphawu lwakhe olutshatsheleyo lothando kubantu bonke engacalulanga sizwe, uhlanga, okanye abantu?`

Uphawu lwesibini lukaAbraham olufumaneka kuGenesi 18 yayi kukuthanda kwakhe abantu, nkqu nabo wayengabazi. Esi sisifundo esikhulu kumntu ngamnye kuthi. Abantu baseSodom naseGomora babe ngaboni, bekude lee kwimigangatho yakhe, kodwa intliziyo yakhe yayi zaliswe luthando ngakumntu wonke engakhethanga luhlanga, sini, lwimi, okanye inkolo.

UThixo, ngoko, utyhila kuAbraham isigqibo saKhe sokutshabalalisa izixeko zaseSodom naseGomora. “Wathi uYehova, Isikhalo saseSodom neGomora sisikhulu nje, nesono sayo sinzima Kunene nje, ndiya kukha ndihle, ndikhangele ukuba baphelelisile na ngokwesikhalo sayo esifikileyo kum; ukuba akunjalo, ndazi’ ” (Gen. 18:20, 21).

Ngentobeko nentlonelo enkulu, uAbraham waandlala isicelo sakhe kuThixo: “ ‘Makube lee kuwe ukwenza ngokwendawo enjalo ukubulala olilungisa kunye nongendawo. Ilungisa libe njengongendawo; makube lee kuwe. Umgwebi wehlabathi lonke akayi kwenza okusesikweni yina na?’ ” (Gen. 18:25).

Ngothando lwakhe, uAbraham wayenethemba lokusindisa bonke abantu bezi zixeko, hayi kuphela amalungisa. Ngokuqinisekileyo, uAbraham waye yazi indlela ababekhohlakele nababengcole ngayo abantu ababehlala khona. Ngubani owaziyo ukuba wayeve mabali mani ngabo bantu kwakunye nezenzo zabo? Kwaye koko sikwaziyo ngabo, njengoko kutyhiliwe kwisahluko esilandelayo, ngebali elimanyumnyezi likaLote kwakunye negquba eliphandle endlwini yakhe (bona Gen. 19:1–11), aba yayi ngabantu abangcole ngeyona ndlela.

Noko kunjalo uAbraham, elwazi kuye uthando lukaThixo, wadomboza kuYe ngenxa yabo. UAbraham wayesazi ukuba abantu bangasoloko bebuyela kuThixo ngenguquko. KuAbraham, ukusindisa abemi bezi zixeko kwakuzakubanika ithuba lokuguquka.

Ekugqibeleni, uAbraham wasekelezela isicelo sakhe koko wayekwazi buqu ngothando lukaThixo kubantu. Yena ngokunokwakhe wayenothando olukhulu kuboni, kwaye wayesazi ukuba kusekho ubomi nje, likhona ithemba lokusindiso.

`Kutheni le nto umthandazo wentethelelo ubaluleke ngeyona ndlela kubomi bethu bokuthandaza? Ukuthandazela abanye abadingayo kungasinceda njani ukuba sikhule ngokwasemoyeni size singcamle ngakumbi ubunyani bothando lukaThixo kuboni?`