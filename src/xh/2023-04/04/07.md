---
title:  Ingcamango Ngakumbi
date:  27/10/2023
---

“Ukuthanda imiphefumlo etshabalalayo kwaxhokonxa umthandazo kaAbraham. Lo gama wayezicekisa izono zesosixeko singcolileyo, wayelangazelela ukuba aboni basindiswe. Umdla wakhe onzulu ubonakalisa inkxalabo emasiyive ngakwabo bangevayo. Masifukame intiyo ngakwisono, kodwa usizi nothando ngakumoni. Macal’onke kuthi yimiphefumlo eya kwintshabalalo engenathemba, eyoyikekayo, efana naleyo yafikela iSodom. Mihla le inceba yabanye iyavalwa. Yure nganye abanye badlulela ngaphaya kokufikelelwa yinceba. Aphi na ke ngoko amazwi esilumkiso nesicengo ukuxelela umoni ukuba asabe kule ntshabalalo yoyikekayo. Baphi na abo bathi ngentobeko nokholo oluzingisayo babongoze kuThixo ngenxa yakhe? “Umoya kaAbraham yayi ngumoya kaKristu. UNyana kaThixo ngokwaKhe unguMthetheleli omkhulu endaweni yomoni. Lowo uhlawule ityala lokukhululwa kwakhe uyalazi ixabiso lomphefumlo womntu. Ngentiyo ngakububi enokubakho kuphela kwimvelo enyulu ngokungenachaphaza, uKristu wabonakalisa kumoni uthando olunokuqulathwa kuphela kukulunga okungunaphakade. Kwiintuthumbo zokubethelelwa emnqamlezweni, yena ngokwaKhe esindeka bubunzima oboyikekayo bezono zehlabathi, wathandazela izikhohlakali nababulali, ‘Bawo, baxolele; ngokuba abayazi into abayenzayo.’ Luke 23:34.”—Ellen G. White, Patriarchs and Prophets, p. 140.

“UAbraham wazukiswa ziintlanga ezingqongileyo njengetshawe elinobungangamsha kunye nenkosi enobulumko nenesakhono. Akazange ayigoxe impembelelo yakhe ngakubammelwane. Ubomi nesimilo sakhe, ngokwahluke mpela kunye nezo zabanquli zithixo, zafaka impembelelo ebonakalayo ngakwicala lenkolo yokwenyani. Ukunamathela kwakhe ngakuThixo kwakungagungqi, lo gama ububele nesisa sakhe baxhokonxa ingqiniseko nobuhlobo kwaza ubunganga bakhe obungenabala kwaxhokonxa intlonelo nembeko.”—Patriarchs and Prophets, pp.  133, 134.

**Imibuzo Yengxoxo**

`Yeyiphi eminye imizekelo kwisiBhalo esibonisa umntu owafezekisa ubizo lwakhe kwiphulo? Unjani uYohane umBhaptizi? Ungathi waphumelela?`

`Funda kwiGenesis 19:30-36. Oku kusixelela ntoni ngesimilo senxalenye yabo basindiswa eSodom?`

`Zeziphi ezinye izifundo esinokuzifunda kumzekelo kaAbraham ngokuphathelele kwiphulo nendlela eliqhutywa ngayo?`

`Cinga ngoku: Ongakubona ukuthethelela kukaAbraham iSodom neGomora njengempumelelo okanye ukuphanza?`