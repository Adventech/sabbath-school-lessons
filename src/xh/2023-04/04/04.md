---
title:  Umoya Womthandazo kaAbraham
date:  24/10/2023
---

`Funda kwiGenisis 18:23-32 nakuYakobi 5:16. Oku makusifundise ntoni ngamandla omthandazo wentethelelo?`

Incoko phakathi koAbraham noThixo ngumfuziselo, imbonakaliso, yomthandazo wentethelelo. UAbraham ubonakaliswa kwesi sahluko njengomthetheleli phambi koThixo ngenxa yabantu baseSodom naseGomora. Wayebongoza ngenxa yabo, endaweni yabo; oko kukuthi, ngandlel’ ithile wayesenza njengomfuziselo, umzekelo, kaYesu njengoMthetheleli wethu phambi koBawo. Iphulo lethu lakuba yimpumelelo kuphela ukuba siqhubeka nezintlobo zomthandazo.

UAbraham wafunda ukubathanda abemi baseSodom, iGomora, kunye nezinye izixeko ezikufutshane. Esi sisizathu sokuba umthandazo wakhe unyaniseke kwaye usulungeke. Wayesele elwile neekumkani ezazeyise ookumkani baseSodom naseGomora. Emva koloyiso lukaAbraham, uBhera, ukumkani waseSodom, weza kuhlangana noAabraham noMelkitsedeki. UBhera wacela ukuba abantu bakhe babuyele emakhaya: “Ndinike abantu, uthabathe impahla’ ” (Gen. 14:21). Olu luphawu lothando ukumkani awayenalo ngakubantu bakhe. Ngenxa yokuba enye yeempawu ezitshatsheleyo zikaAbraham yayi luthando, wayebathanda okumkani baseSodom naseGomora, kwaye wabathandazela kunye nabantu babo. “Ukuthanda imiphefumlo etshabalalayo kwaxhokonxa umthandazo kaAbraham.”—Ellen G. White, Patriarchs and Prophets, p. 140.

UAbraham wasebenzisa intobeko nokuzingisa kwimithandazo yakhe. Uthe uThixo esakwamkela isicelo sokuqala, sokusindisa isixeko xa kunokubakho abantu abangamalungisa abangama-50 pha, waqhubekeka nentethelelo yakhe.

Iphulo lethu alunakuphumelela ngaphandle komthandazo, umthandazo wentethelelo. Emva kokuhlangana nomntu, emva kokushumayela okanye ukunikezela isifundo seBhayibhile, kufuneka sibathandazele abantu esihlangene nabo. UThixo uyayiphulaphula le mithandazo ekuchukumiseni iintliziyo zabantu ezidibene nabo. Ayingomazwi ethu okanye ubuciko obuzakuguqula abahlobo bethu okanye abo sibaqhelileyo-nguMoya oyiNgcwele. Yiyo lo nto kulo naliphi iphulo esibandakanyeka kulo, kufuneka sithandazele umntu ngamnye.

`Funda kumaRoma 8:34 nakumaHebhere 7:25. Zisixelela ntoni ngoko uYesu akwenzela thina, kwaye le nyaniso ingasinceda njani ukuba siqonde ngcono indima yethu njengabathetheleli babanye abantu?`