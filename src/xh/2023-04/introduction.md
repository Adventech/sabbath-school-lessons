### Yeka ukuThetha uze uQalise ukweNza Nto!

Kwiminyaka engaphambili, omnye woolindixesha (magazine) bethu Balindi waapapasha umzekeliso ngomgxobhozo owoyikekayo. Xa abantu babedlula kwindlela enqumla kuwo, babesoloko besoyiswa bagule. Izikhalo zabo zokufa zazivakala ndawo yonke kwilali ekufutshane. Kwakukubi.

Abantu babamba ibhunga lelali. Eneneni, bachophela amabhunga amaninzi elali. Iintetho eziliqela kunye namaphepha zaziswa zihlalutya unobangela zize ngamanye amaxa zicebise nezisombululo. Kodwa ke akukho nto yakhe yenziwa ngaphandle kokuqhubekeka kuhlanganwa kwaye kuthethwa. Emva kweminyaka, iingxoxo zaqhubekeka. Abantu babhala iinkcazelo ezibanzi ngalo mxholo. Kwaziswa nabahlohli abazizithethi. Iintengiso zaseyadini zabanjwa ukunyusa ingxowa ukuze kubonelelwe ngezidlo kwabo bancame iiyure ezingako bechophele ezintlanganiso.

Ekugqibeleni, imali yonyuswa ukuze kwakhiwe igumbi lokunqanda ingxolo ukuze izikhalo zabalahlekileyo nabafayo zingaphazamisa iingxoxo eziqhubekayo. Kodwa akukho mntu owakha wenza nto ukunceda abo basengxakini. Kwaye akukho mntu owakha wenza nto ukuzama ukunqanda intlaninge yabantu ekulahlekeni emgxobhozweni. Bavela nje bathetha

Ibandla liphela kwakunye neklasi yenu yeSikolo seSabatha kanye azifuni kufana nabantu bala lali. Siyalithanda ixesha lethu lokuba kunye sithandaza, sicinga, sisabelana, kwaye sixoxa. Kodwa silangazelela ukugqithela ngaphaya koku size eneneni sibenzele yaye senze nto kunye nabo basingqongileyo. Sifuna ukwenza umehluko kwimiphakathi yethu nasehlabathini jikelele. Sifuna umsebenzi ugqitywe, kwaye sifuna uYesu abuye.

Isifundo seSikolo seSabatha saBantu abadala sale kota sicwangciselwe ukuzinzisa ingqalelo ekuphumeni size senze nto. Sizakufunda ngamava anik’umdla kwakunye nemizekelo. Sizakufunda ngemithombo efumanekayo yokusinceda ekufikeleleni kubamelwane bethu (ngokukodwa abo bangenamvelaphi yobuKristu). Kodwa ezo iyakuba ziindlela nje zokusibonisa nokusikhuthaza. Eyona njongo yokwenyani, intliziyo yokwenyani, yesifundo ngasinye koko kuzakwabelwana ngako ngoLwesine weveki nganye-umngeni wokuphuma ize eneneni kwenziwe nto.

Sizakwabelana ngemiqondo eyimfundiso size sibonelele ngezixhobo neengcamango onokusebenza ngazo. Kwaye inxaleye yesifundo ngasinye sangoLwesini izakukhupha inkqubela ecoselelweyo yemicela-mngeni. Izakuqala ngoko kulula. Ize ngokuya ihamba ikota, kubekho izongezo ezifihlakeleyo (hayi ezifihlakeleyo kangako) kumcela-mngeni. Umgomo kukuba ngamnye kuthi athathe umngeni, athandazele uMoya oyiNgcwele ukuba asikhokele, sisebenzise oko sikufundileyo, size kanjalo sichithe imizuzu embalwa kwiveki elandelayo ngendlela ehambe ngayo. Eli ayizokuba lixesha lokuqhayisa, kodwa ixesha lokwabelana-ngokufanayo koko kuhambe kakuhle kunye noko kungahambanga kakuhle. Ngokuya sisabelana, iqela lizakuveza izimvo. Uludwe lomthandazo luzakukhula (ulwesiqu nolwentlanganisela).

Ekugqibeleni, lulangazelelo lwethu ukuba le kota ikhunjulwe, kodwa hayi ngeengcamango ezingalibalekiyo, amabali okubaliselana, okanye iinngqiqo ezinzulu eziyimfundiso. Ezi zisenokubakhona-uninzi lwazo. Kodwa lulangazelelo lwethu ukuba sonke sikhangele emva kule kota njengexesha apho uMoya oyiNgcwele wathatha khona amalinge ethu athobekileyo waza wenza imimangaliso yomsebenzi wembeko nozuko lwegama laKhe.

_AmaZiko kaZwe-lonke oVangelo asungulwa okokuqala yiGeneral Conference ngo- 1980. Asebenza phantsi kwenkokelo yeOfisi yeGeneral Conference yoVangelo lwaBalindi. Okwangoku mathandathu amaziko akhoyo. Injongo yawo kukunceda ibandla ukuqalisa ngokuyimpumelelo amaqela amatsha amakholwa phakathi kwawona maqela angundoqo abantu abangengomaKristu ehlabathini._

_Ngexesha lokukubhala, abaphathi bala maziko (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Greg Whitsett), bencediswa nguGary Krause (director, Adventist Mission), Homer Trecartin (retired director, Global Mission Centers) noJeff Scoggins (Global Mission planning director), bedibene babhale esi Sifundo seSikolo seSabatha saBantu abadala. Ngenkcukacha ngakumbi, nceda yiya ku-www. GlobalMissionCenters.org_