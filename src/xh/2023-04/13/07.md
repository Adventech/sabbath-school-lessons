---
title:  Ingcamango Ngakumbi
date:  29/12/2023
---

“Icebo elikhulu lenkululo liphumela ekubuyiseni ngokupheleleyo ihlabathi ekuthandweni nguThixo. Konke oko kwakulahlekile sisono kuyabuyiswa. Ayikokuphela komntu koko nehlabathi liyakhululwa, ukuba libe yindawo yokuhlala engunaphakade kothobelayo. Kangangeminyaka engamawaka amathandathu uSathana ezamana nokugcina esandleni ihlabathi. Ngoku injongo kaThixo yokuqala ekudalweni kwalo ifezekisiwe. ‘Abangcwele boseNyangweni bayakubathabatha ubukumkani, babume ubukumkani ngonaphakade, kanaphakade.’ ”—Ellen G. White, Patriarchs and Prophets, p. 342.

Kodwa ngaphambi kokuba oko kube yinene, luxanduva lwethu ukusebenzisana noThixo kwiphulo laKhe lokufikelela ehlabathini ngesigidimi soyalo ukuze abantu babenako ukwamkela kwaye babe yinxalenye yedinga likaThixo lokudala kwaKhe.

“Ndilangazelela ukubona inyambalala yabasebenzi besebenzela abo bangabaziyo ubungqina benkolo yethu. Abaninzi bafumene ukukhanya okukhulu ngokuva izigidimi zeengelosi ezintathu, kwaye ngoku kufuneka bavakalise ezi zigidimi kwiindawo zonke zehlabathi. Ndinqwenela ukwenza eyam indima ndize ndivulele abanye indlela ukuze bathwale ukukhanya kwenyaniso. Ngamana iNkosi ingasinceda ukuba sixhobe. Amakholwa mawamanyane kumsebenzi ondilisekileyo wokunikezela ilizwi lokugqibela lesiyalo ehlabathini.”—Ellen G. White, Letter 390, 1907 (unpublished).

Kule kota yonke sifunde iinkalo ezohlukeneyo kwakunye nemiba engqamene nephulo likaThixo. Kule veki siqukumbele isifundo sethu ngokuphonononga izitshixo zesiTyhilelo ekuqondeni indlela obukhangeleka ngayo ubudlelane noThixo obubuyiselweyo, saza safikelela encotsheni ngombono wephulo lizalisekiswa-ukudalwa kwakho nokubuyiswa komhlaba. Lo gama kuyinyani ukuba ukutshatyalaliswa kwesono nobubi iyakuba zezona mini zoyikekayo kwimbali yehlabathi, uThixo uphosa umbono wethu kwixesha elingaphaya kwale ntshabalalo aze asibonelele ngentuthuzelo nenkuthazo kwidinga lehlabathi libuyiselwe.

**Imibuzo Yengxoxo**

`Yintoni “iindaba ezilungileyo ezingunaphakade”? Kutheni le nto “zingunaphakade”? Kwaye kutheni le nto oko zikufundisayo kufuneka kube sisiseko sephulo lethu?`

`Kutheni le nto sinogxininiso olungako kwizigidimi zeengelosi ezintathu? Usabela njani kwingxoxo yokuba kufuneka sigxile kuYesu hayi kwinto ekhangeleka “ingeyiyo” njengezizigidimi, eziquka izilumkiso ezingqongqo?`

`Le kota ikuncede njani ukuqonda ngcono hayi nje kuphela ukubaluleka kovangelo koko nendlela wena nebandla lakho enokuthabatha inxaxheba ngcono kulo, nto leyo esibezelwe ukuyenza?`