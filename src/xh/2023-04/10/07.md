---
title:  Ingcamango Ngakumbi
date:  08/12/2023
---

Enye yezinto zokuqala ezifumanekayo kwibali lamava kaPawulos eAriyopago lufundo lokuqala ngendlela yokungena iqela elingekafikelelwa labangakholwayo, nto leyo eyaba ngunozala wegcuntswana lamakholwa ukuqala eAtene.

“Amazwi ompostile, kwakunye nenkcazelo yesimo sakhe kwakunye nokumngqongileyo, njengoko zilandiwe lusiba oluphefumlelweyo, kwakufuneka zidluliselwe kuzo zonke izizukulwana ezizayo, zinikezele ubungqina ngengqiniseko yakhe engagungqiyo, inkalipho yakhe eyedwa nakwinkcaso, kwakunye noloyiso awalizuzela ubuKristu kanye embindini wobuhedeni.

“Amazwi kaPawulos aqulathi indyebo yolwazi kwibandla. Wayekwindawo apho wayenokuthi ngokulula athethe oko kwakunokucaphukisa abaphulaphuli bakhe abakhukhumeleyo aze azibeke kwindawo enzima. Ukuba ukubalisa kwakhe kwakuluhlaselo olutsolileyo koothixo babo kwakunye namadoda atshatsheleyo esixeko, ngewayesemngciphekweni wokuhlangana nesiphelo sikaSocrates. Kodwa ngobuchule obuzalwa luthando olungcwele, ngobunono washenxisa iingqondo zabo koothixo bobuhedeni, ngokutyhila kubo uThixo wokwenene, owayengaziwa ngabo.”—Ellen G. White, The Acts of the Apostles, pp. 240, 241.

Ngokudibana ngqo nabantu, ukufunda inkcubeko nenkolo yabo, kwakunye nentlonipho yakhe ekuzinikeleni kwabo kwizinto zakwamoya, uPawulos wenza into ephawulekayo eAtene-into eyindyebo yolwazi kwibandla. Wakuphepha ukubacaphukisa abaphulaphuli bakhe. Oku kukodwa ngaphakathi kuko kwaba yimpumelelo emandla, ephefummlelwe nguThixo. Oku, ngokukaEllen G. White, yindyebo yolwazi esifanele ukuyithathela ingqalelo kweli bali njengebandla.

**Imibuzo Yengxoxo**

`Ngebali likaPawulos eAtene njengomzekelo, yintoni inyathelo lokuqala kuye nabani na oqala umsebenzi omtsha wovangelo kwisixeko?`

`Luhlobo luni lokuziphatha olulindelekileyo kumKristu ukwakha iibhulorho kunye nabantu esixekweni (kwaye nyanisweni, naphi na) abangamaziyo uThixo?`

`Xa sicatshukiswa ziindidi zezithixo zangoku, yintoni ekufuneka siphephe ukuyenza, ngokukodwa ekuqaleni, ekusunguleni umsebenzi omtsha phakathi kwabantu abanqula ezo zithixo?`

`UPawulos ngewayephezile ngokwazisa nje abantu kulo Thixo owayebathanda, kwaye babenokwaneliseka nje. Kodwa emva koko wanqumla umda owenza abantu bacinge ukuba ulahlekisiwe xa ezisa uvuko. Kwakufuneka ekwenzile oku? Ngoba, okanye kwakungafuneki ngoba?`