---
title:  Ngenxa Yexesha Elinje
date:  20/12/2023
---

`Funda kuEstere 4:1-14. Kwakutheni ukuze kubonwe kufanelekile ngeli xesha ukuba uEstere azayamanise namaYuda?`

Ekuqhagamshelaneni kukaMordekayi noEstere efuna uncedo lwakhe, wayesetshate noAhaserosi iminyaka eliqela, kodwa ke kwakukho umthetho kumaPersi wokuba akukho mntu onokubonakala phambi kwetrone kakumkani engakhange abizwe ngokomyalelo kakumkani. Nabani na ke owayengawuhloniphi lomqathango wayesemngciphekweni wokufa. UEstere, ewazi umngcipheko, waya kwigumbi elinetrone noko kunjalo, engamenywanga.

Ukholo lukaMordekayi lwafuna ukuxhokonxa ukholo lukaEstere. Undoqo wencwadi kaEstere ufumaneka kumazwi kaMordekayi kuEstere: “Wathi uMordekayi ukumphendula uEstere, Musa ukuthi emphefumlweni wakho, uya kusinda wena endlwini yokumkani ngaphezu kwamaYuda onke. Ngokuba xa uthe wahlala wathi tu ngeli xesha, ukuphefumla nokuhlangulwa kowavelela amaYuda kwenye indawo; ke wena nendlu yoyihlo nitshatyalaliswe. Ngubani na owaziyo, hi kanti ungene ebukumkanini ngenxa yexesha elinje?” (Estere 4:13, 14).

Ukholo lukaEstere lwavavanywa njengoko uMordekayi waxhokonxa uthando lwakhe ngakubantu bakhe. Akukho mntu wayemazi ukuba ungumYuda ngaphandle kukaMordekayi, kwaye uthe esakwenza isigqibo sokuzibandakanya, akazange aphozise maseko ekubekeni ubomi bakhe emngciphekweni.

Ukholo lwakhe ngakuThixo lwaluqinile, kwaye wayesazi ukuba ngaphandle koncedo lukaThixo akazokuphumelela. Impendulo yakhe kuMordekayi yaatyhila ukholo lwakhe: “ ‘Yiya uwahlanganise onke amaYuda anokufumaneka eShushan, nizile ukudla ngenxa yam. Musani ukudla, musani ukusela imihla ibe mithathu, ubusuku nemini. Mna kananjalo neempelesi zam siyakwenjenjalo ukuzila ukudla; ndenjenjalo ukuya kukumkani ngokungesesikweni, nditshabalale ukuba ndiyatshabalala’ ” (Estere 4:16). UMordekayi wathumela le ngcombolo kuluntu lwamaYuda aseShushan luphela (Susa), kwaza ngeli xesha bezilile bethandaza, uEstere wazilungiselela ithuba elinobungozi. “Kwathi ngomhla wesithathu, uEstere wambatha ezobukumkanikazi, wema entendelezweni engaphakathi yendlu yokumkani, malungana nendlu yokumkani. Waye ukumkani ehleli etroneni yobukumkani bakhe endlwini yobukumkani, malunga nomnyango wendlu. Kwathi, ukumkani akumbona uEstere ukumkanikazi emi entendelezweni, wambabala; ukumkani wayolulela kuEstere intonga yegolide ebisesandleni sakhe. Wasondela ke uEstere, waphatha encamini yentonga leyo” (Estere 5:1, 2).

`KumaYuda akwimeko efana nale ichazwe ngentla, umthandazo ngokuqinisekileyo wawuzakukhapha ukuzila. Oko kukuthi, nangona bazenzela ngokunokwabo, umthandazo wawusembindini ekusabeleni kwabo. Sifundo sini esiqinisekileyo esinokuzithathela sona koku?`