---
title:  Ukuthinjwa Kwinkcubeko Yasemzini
date:  17/12/2023
---

Akusoze kube lula ukufuduselwa kwinkcubeko yasemzini. Kunganzima kuthi namhlanje ukuqonda oko amaYuda ayejamelene nako, kuqala phantsi kweBhabheli emva koko yangamaPersi.

Akukho namnye kuthi, umzekelo, ohlala kwilizwe laBalindi apho imimiselo yenkolo yethu, kwinqanaba elithile, ingumthetho welizwe. Kodwa ngaphambi kokuba bafuduswe, abantu bamaYuda babehlala kwilizwe labo, apho imimiselo yenkolo yabo yayikwa yimithetho yelizwe.

Kwelinye inqanaba, cinga ngendlela oko ekwakufanele ukukwenza kube lula ngayo ukuthembeka kuThixo. Kakade, kunokubalula kangakanani ukugcina iSabatha yomhla wesixhenxe ukuba, eneneni, ukugcina iSabatha yomhla wesixhenxe bekuqulathwe kwimigaqo yomthetho wesizwe?

Kwelinye icala, imbali engcwele isibonisile ukuba nokuba iyeyiphi na imithetho yelizwe, nokuba iyahambisana nenkolo, ukuthembeka makusuke entliziyweni, ngaphakathi, kungenjalo isono, ukreqo, nentshabalalo iyakulandela.

“ ‘ Yathi iNkosi, Ngenxa enokuba aba bantu besondele kum ngomlomo wabo, bendizukisa ngemilebe yomlomo wabo,intliziyo yabo beyikhwelelisele kude kum, nokundoyika kwabo kungumthetho wabantu abawufunda nje kodwa:’ ” (Isa. 29:13).

Ngokukhabanayo, kwabo bagqiba ekuthini bathembeke, nkqu neyona meko ingafanelekanga ayikwazi kubanqanda ekuthobeleni.

`Funda kuDaniyeli 1:1-12, Daniyeli 3:1-12, nakuDaniyeli 6:1-9. Nokuba yahluke kanjani na imeko nganye, ezi ngxelo zityhila ntoni ngemingeni abanokujamelanan nayo abantu bakaThixo abahlala kwinkcubeko yasemzini?`

Nokuba singobani na, okanye sihlala phi, sintyumpantyumpeka kwimeko ethi ngokweqondo elithile, nokuba kungemithetho ngokwayo okanye inkcubeko, okanye zombini, zinokuba ngumngeni ngeyona ndlela kwinkolo yethu nasekungqineni kwethu. Ezi ngxelo zikuDaniyeli, nangona zisoloko ziphela “kamnandi,” zityhila ukuba naphantsi kweemeko ezivavanyayo abantu banokuhlala bethembekile kuThixo. Nkqu nokuba bekungekho nanye kwezingxelo ephele kakuhle, akuthandabuzeki ukuba la madoda enza into elungileyo.

`Yeyiphi eminye yemicela-mngeni kwinkolo yakho ojamelene nayo kwinkcubeko yakho? Usabela njani kuyo? `