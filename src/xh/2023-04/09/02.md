---
title:  UNebhukadnetsare
date:  26/11/2023
---

NjengaBalindi, sikholelwa koko kubizwa ngokuba “lucamagusho olungenamda.” Oku kuthetha ukuba, ngokukhabanayo namanye amaKristu, sikholelwa ukuba ukufa kukaKristu kwaku kokoluntu lonke, hayi nje kuphela iqela elikhethiweyo lwabo bamiselwe nguThixo ukuba basindiswe. Ngenxa yokuba uThixo “enga yena bangasindiswa bonke abantu, bafikelele ekuyazini inyaniso” (1 Tim. 2:4), uYesu wazinikela ukuba abe lidini “lezono zethu, hayi elethu kuphela koko nelehlabathi liphela” (1 Yohane 2:2). Yiyo lo nto wonke ubani wanyulelwa “Kuye ngaphambi kokusekwa kwehlabathi” (Efe. 1:4), nokuba ayinguye wonke ubani ozikhethela Yena. Yiyo lo nto, nathi, sifumana iingxelo eBhayibhileni zazo zonke iindidi zabantu zifikelelwa ngenxa kaThixo.

`Funda kuDaniyeli 4. Kwenzeka ntoni kuKumkani apha, kwaye oku kusixelela ntoni ngosindiso lusiza komnye wawona madoda anobunganga ehlabathini?`

Umzekelo otsal’ umdla eBhayibhileni wendlela uThixo afikelela ngayo kwabangakholwayo abanamandla libali likaKumkani uNebhukadenetsare. Isigwebo sikaThixo sawiswa phezu kwakhe ngendlela efanayo neyookumkani abathile kwaSirayeli (bona, umzekelo, 2 ZiKron. 32:25, 26; 1 Kumkani 14:21–31; 1 Samuweli 28). Ingxelo yeBhayibhile kaNebhukadenetsare, owabuyela ezingqondweni waza wamvuma uThixo onguMdali, ibonakalisa ukuba uThixo uyakhathala ngezityebi nabanamandla, kwangokunjalo nababuthathaka nabasweleyo. Kwivesi yama-37, eyona ndoda inamandla ehlabathini yaavakalisa, “Kaloku, mna Nebhukadenetsare, ndiyamncoma, ndimphakamisa, ndimbeka uKumkani wamazulu; ngokuba yonke imisebenzi yakhe iyinyaniso, neendlela zakhe zisesikweni; ngokuba enako ukubathoba abahamba beqhankqalazile” (Dan. 4:37). Ukuba kuphela zonke izityebi nabanamandla kwakunye nabakhukhumeleyo phakathi kwethu bantu bebeyiqonda le nyaniso!

Singafunda ntoni kweli bali? Okokuqala, uThixo usebenzisa amakholwa azinikeleyo, anjengoDaniyeli, ukuba abe yibhulorho yokufikelela kwabangakholwayo abanamandla. Okwesibini, uThixo unokungenelela ngqo kwisigaba sokungqina ukuze afikelele abangakholwayo abanamandla. UNebhukadenetsare wathotywa nguThixo ngenxa yekratshi nokuqhankqalaza kwakhe. Kwaye nangona eli yayi libali elinezigigaba, zininzi ezinye iindlela ezinokuthotywa ngayo izityebi nabanamandla nabakhukhumeleyo.

`Nokuba asityebanga okanye asinamandla ngokwemigangatho yehlabathi, kutheni le nto kufuneka sikulumkele sikuphephe ukukratsha okwabonakalaliswa yile kumkani? Kutheni le nto eso simo kulula ukuba naso kunokuba sicinga?`