---
title:  Iphulo Elijolise Kwabanobunganga
date:  30/11/2023
---

UYesu wayeyazi indlela yokwakha ubuhlobo nabanobunganga. Wayethandwa kwaye ehlonitshiwe luninzi lwaba bantu waza, kwanga xesha nye, wadelwa luninzi. Abantu abanobunganga eBhayibhileni abeza kuYesu befuna uncedo ngokuqinisekileyo bayiva eyokuba ubakhathalele. Kanjalo, uninzi lwezityebi nabanobunganga abazange beze ngqo ngokuphandle kuYesu; balinda de baqiniseka ukuba ngokwenene uYesu unguNyana kaThixo. Yayi njalo imeko ngokufanayo kuNikodemo nakuYosefu waseArimati.

`Funda kuMateyu 27:57-60 (bona kanjalo kuMarko 15:43–47; Luka 23:50–53, noYohane 19:38–42). Le ngxelo isixelela ntoni ngendlela iNkosi eyasebenzisa ngayo indoda ekucacileyo ukuba yaphenjelelwa nguYesu? `

Kude kube leli xesha asivanga nto ngoYosefu waseArimati. Ngesiquphe le ndoda isisityebi ithi gqi, phantse esidikidini, kwaye isetyenziselwa ukuzalisekisa isiprofeto. UThixo usebenzise kwaye uzakuqhubekeka esebenzisa izityebi kwiinjongo zaKhe. Yiyo lo nto, kufuneka sibe nephulo elijolise kubo kwangokunjalo.

Indawo emakuqalwe kuyo isenokuba sesona sigaba sinzima ekwakheni ubuhlobo kunye nabantu abanobunganga. Ngokuthe gabalala, kungcono ukungabazunguli; mabeze kuwe. UYesu wenza oku; baba lingqina kwisigidimi saKhe, impiliso, namandla avela kuThixo. Beyiseka ngaphaya komkhusane ukuba ngokwenene unguNyana kaThixo.

Abantu abanobunganga bayakufuna ukuzimanya nolungiselelo olunyanisekileyo ngenxa yezizathu eziliqela. Balangazelela ukuba yinxalenye yento entle etshintsha ubomi babantu. Oku yindlela enye abayaziyo okokuba ingatshintsha nobabo ubomi. Ibonelele ngendlela ethe ngcwaba kwizityebi nabanobunganga ukufumana uncedo abaludingayo bengakhange babhengeze esidlangalaleni izidingo zabo.

Isigaba sesibini kukuqalisa ulungiselelo olunyanisekileyo njengomhlaba kwizityebi nabanobunganga ukuba babe yinxalenye yolungiselelo lukaThixo. Chitha inxalenye yexesha utyale kubomi bezityebi nabanobunganga kuwe ekuhlaleni.

`Umngeni: Yongeza kuluhlu lwakho lomthandazo wamihla le umntu okwisikhundla sobunganga, ongelo kholwa, kwaye engumntu onokuqubisana naye ngokuthe rhoqo.`

`Umngeni Oqatha: Cwangcisa ileta okanye i-imeyile (email) kumntu okwisikhundla sobunganga-nokuba ngumntu ongazanga wadibana naye-uze umxelele lo mntu ukuba uyamthandazela.`