---
title:  Iphulo Elijolise Kwizinana
date:  29/11/2023
---

`Funda kuMateyu 19:16-22. Zifundo zini esinokuzifumana kweli bali, nalapho, ngokungafaniyo noNikodemo, umntu engazange amamkele uYesu? `

Ukuncokola kukaYesu kunye nale ndodana isisityebi kubonakalisa kanye indlela ubutyebi obunokuba ngumgibe oyingozi ngayo. Jonga la mazwi: “Kananjalo ke ndithi kuni, kulula ukuba inkamela iphumele entunjeni yanaliti, kunokuba isityebi singene ebukumkanini bukaThixo” (Mat. 19:24). Oku, ngokuqinisekileyo, akuthethi kuthi izityebi azinakusindiswa, kodwa kuphela ukuba, ukuba aba bantu abalumkanga, ubutyebi babo ngokwenene kusenokuba ngumqobo elusindisweni.

Ekugqibeleni, izityebi namahlwempu ajongene nesiphelo esinye: ingcwaba. Oku kuthetha ukuba izityebi ziludinga ngokumandla usindiso njengaye nabani na. Nokuba yintoni engenye imali enokuyithenga, ayinakuze ikuthenge ukubhungca ekufeni. Oko kubhungca kuza kuphela njengesipho, esinikezelwa ngesisa nguYesu kuye nabani na oyakusibanga ngokholo. “ ‘Ndim uvuko, ndim ubomi. Lowo ukholwayo kum, nokuba ubethe wafa, wodla ubomi’ ” (Yohane 11:25).

`Funda kuLuka 19:1-10. Yintoni eyenza umehluko kweli bali, ngokungafaniyo nelo elingendodana esisityebi?`

UZakeyu waasabela kuYesu ngendlela, ngelishwa, indodana esi sityebi engazange isabele ngayo. Qaphela, uYesu akazange amxelele uZakeyu ukuba athengise oko anako aze akunike amahlwempu, njengoko wenzayo kwindodana esisityebi. UYesu makube wayeyazi indlela le ndodana isisityebi eyayiqamangeleke ngayo kwimali yayo, nto leyo eyabangela uYesu athethe oko wakuthethayo kuye. Ngokukhabanayo, nangona singakwazi konke okwathethwayo xa uYesu wayesendlwini yakhe, uZakeyu ngokuqinisekileyo weyiseka nguYesu waza wayazi ukuba kufuneka enze iinguqu ezithile ebomini bakhe, ngokukodwa eziphathelele kubutyebi bakhe.

`“ ‘Kuba, kumnceda ntoni na umntu, ukuba uthe wazuza ihlabathi liphela, waza wonakalelwa ke ngumphefumlo wakhe? Okanye worhola ntoni na umntu, ibe sisananelo somphefumlo wakhe’ ” (Mat. 16:26). `