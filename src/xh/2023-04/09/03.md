---
title:  UNahaman
date:  27/11/2023
---

UKristu wafela bonke, nokuba ithini na imvelaphi yabo, ubutyebi, ubuzwe, okanye inqanaba. UThixo ufikelela kwabanamandla abangengomaKristu ehlabathini kwaye ulindele ukuba baphile ngokokukhanya abanako (bona kuEllen G. White, The Acts of Apostles, p. 416).

`Funda ku-2 Kumkani 5:1-19. Yintoni esinokuyithatha kweli bali ngokufikelela ebantwini ngenxa yeNkosi?`

Kwi-2 Kumkani 5:17-19, uNahaman wenza izicelo ezibini ezingaqhelekanga emva kokuba ephiliswe kwiqhenkqa nguThixo. Okokuqala, wacela ukuthatha umhlaba ongumthwalo woondlebende ababini kwaSirayeli ukubuyela eSiriya ngenjongo yokunqula uThixo ophilayo. “Ngokuba umkhonzi wakho akasayi kuba senza dini linyukayo nambingelelo thixweni bambi; uyakwenza kuYehova yedwa” (2 Kumkani 5:17). Okwesibini, uNahaman wacela imvume yokuqubuda kunye nekumkani yakhe, nangona wayengazokuphinda abanqule oothixo bekumkani yakhe kwakhona.

UNahaman ngoku wayekholelwa kuThixo oyinyaniso kuphela. Noko kunjalo, wayesenazo iinkolelo zobuhedeni. Ukuthatha kwakhe umhlaba kwaSirayeli kwakudiza ukuba wayengamqondi ngokupheleleyo uThixo onguMdali. Makube wacinga ukuba udinga ukuthatha umhlaba ngenxa yokuba ngokwembono yakhe uThixo unemida, njengoothixo bakhe bangaphambili; okanye mhlawumbi wayenqwenela ukwakha isibingelelo ngomhlaba wakwaSirayeli? Nokuba yeyiphi na imeko, ukukholelwa kwakhe kuThixo kwakuxutywe neenkolelo zakhe ezindala. Ibali likaNahaman libonelela ngemeko yabantu abangengomaKristu besiza kuKristu namhlanje. Isifundo esinye esifundwe kwibali likaNahaman sesokuba iinguqu zembono zithatha ixesha.

Isicelo sesibini sasikhathaza ngakumbi. Kutheni le nto uNahaman ezakufuna imvume yokuqubuda kunye nekumkani yakhe aze acele uThixo amxolele? Impendulo yomprofeti isinika ufifi: “Hamba unoxolo” (2 Kumkani 5:19). Njengomntu onamandla eSiriya, uNahaman wayenemisebenzi ekwakufuneka eyenzile neyayingumngeni kwinkolo yakhe entsha. Kubalulekile ukuba amakholwa asematsha, ngokukodwa abo bavela kwezinye iinkolo, afumane inkxaso nomkhomba-ndlela lo gama besajamelene namabango enkcubeko nawentlalo kubomi babo obugqithileyo ngaphambi kokuba beze enkolweni.

Khumbula, uNahaman waashiya ilizwe lakhe elingenaThixo eneqhenqa waza wabuyela eyindoda ephilisiweyo kwakunye nomfundi woThixo onguMdali. Wayesandukuqalisa uhambo lwakhe. Wayedinga ixesha ukuze akhule.

`Zifundo zini emasizifunde kweli bali ngokungatyhali abantu kamsinyane kakhulu, ngokukodwa abo basuka kwimvelaphi okanye inkcubeko engeyoyamaKristu?`