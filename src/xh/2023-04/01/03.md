---
title:  UThixo Olangazelela Ukuba Kunye Nathi
date:  02/10/2023
---

`Funda kwiGenesis 17:7, Genesis 26:3 nakuGenesis 28:15. Yayi yintoni eyona ngqalelo ingundoqo wedinga likaThixo kuAbraham nomnombo wakhe kwezi ndima?`

Kwimbali yeTestamente eNdala, uThixo uyaqhubekeka esenza ngokwemo yakhe enenjongo ukuze afezekise iinjongo zaKhe. Umzekelo, emva koNogumbe abantu baseBhabheli bagqiba ekubeni bahlanganisane endaweni enye ukuze bakhe isixeko kunye nenqaba ezakufikelela emazulwini. UThixo waangenelela, wadubaduba intetho yabo ngenjongo yokubasasaza ehlabathini jikelele (Gen. 11:1–9). Emva koko waliphangalalisa iphulo laKhe, wabiza uAbram (owathi kamva waba nguAbraham ukuba abe lijelo leentsikelelo zaKhe kwihlabathi lonke (Gen. 12:1– 3). Amadinga kaThixo kuAbraham nakwinzala yakhe ayexananazile, kodwa linye elitshatshele kunawo onke. Izihlandlo eziliqela uThixo wasuka wavakalisa kubo: “Ndibe nguThixo (wabo).” “Ndoba nawe.” “Ndinawe” (bona kwiGen. 17:7, 8; Gen. 26:3; Gen. 28:15).

Ngokuya iqhubekeka imbali, uYosefu waphetha esiba seYiputa, kodwa njengesixhobo sosindiso kubantu baKhe. Kwinyathelo ngalinye lamava kaYosefunkqu nakwawona maxesha aqatseleyo ngobunzima ebomini bakhe-iBhayibhile iqinisekisa ukuba “uYehova waba” naye (Gen. 39:2, 21, 23). Kwizizukulwana kamva, ekufezekiseni injongo yaKhe, uThixo ngoko wathumela uMoses kuFaro njengomkhululi wabantu baKhe kubukhoboka baseYiputa. Ngethuba “lokuthunywa” kukaMoses, uThixo wathi kuye: “Ndiya kuba nawe” (Eksod. 3:12). Ngokuthe gqolo, uYahweh waqinisekisa ulungazelelo lwaKhe lokuba kunye nabantu baKhe.

Funda kwiEksodus 29:43, 45. Yayi yintoni enye yeenjongo ezisemqoka zomnquba weTestamente eNdala? UThixo wagqiba ekubeni abe kunye nabantu baKhe ngendlela eyohlukileyo. Waqinisekisa kuMoses ulangazelelo lwaKhe lokuhlala phakathi kwabantwana bakaSirayeli ngokwakhiwa komnquba kwakunye nokumiselwa kwenkqubo enenjongo nezakwalatha kwesona sixhobo sephulo laKhe: uYesu Kristu. “Iminikelo yombingelelo, kwakunye nobubingelelo benkqubo yobuYuda, zamiselwa ukufuzisela ukufa nomsebenzi wobubingeleli kaKristu. Zonke ezo zikhumbuzo zazingenantsingiselo, zingenaxabiso, ngaphandle kokuba zazisingisele kuKristu.”—Ellen G. White, The Advent Review and Herald of the Sabbath, Disemba 17, 1872.

`Zeziphi iindlela othi ungcamle ngazo ubukho bukaThixo ebomini bakho?`