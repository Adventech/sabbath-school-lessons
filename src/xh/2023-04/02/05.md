---
title:  'Abantu BakaThixo: Amajelo Ephulo'
date:  11/10/2023
---

Kwimbali iphela, uThixo ebesoloko enabo babonakalisa ngokuthembakeleyo isimilo saKhe baze, ngentobelo, balandele iinjongo zaKhe. Abantu bakaThixo ngaboo babiziweyo nabasamkeleyo isimemo saKhe sokuba ngabaxhamli bobabalo lwaKhe. Bonke bakhe bazizo-yaye basaqhubekeka bezizixhobo-zikaThixo zokufezekisa iphulo laKhe.

`Funda kwiGenesisi 12:1-3 neDuteronomi 7:6, 11, 12. Yayi yintoni injongo kaThixo yokuqala ngabantu baKhe kwiTestamente eNdala?`

Umnqophiso kaThixo noAbraham kunye nomnombo wakhe wawunenjongo eyodwa. Babizelwa, badalelwa, baza bayalelwa ukuba babe ngonozakuzaku bephulo likaThixo-amajelo eentsikelelo kwiintlanga (Thelekisa noDut. 28:10, Isa. 49:6). Noko kunjalo, bachongelwa phakathi kubudlelane obungumnqophiso noThixo, ngokusekelezelwe ekuxhomekekeni okuqondakalayo kokholo nentobelo (Gen. 22:16–18; Eksod. 19:5, 6; Dut. 28:1, 2; 2 Zikro. 7:14). Esi sigaba, sokutsalela iintlanga ezijikelezileyo kuSirayeli, yayi “licebo lephulo” kwiTestamente eNdala.

KwiTestamente eNtsha, iphulo likaThixo liyaqhubeka. INkosi evukileyo nenguMsindisi ngoku iseka “icebo lephulo” elihlaziyiweyo (bona kuMat. 28:18– 20, Zenzo 1:8) nalapho abafundi bakaKristu-abaquka ibandla-abaphuma iphulo ukusinga ehlabathini ndaweni yokuba, njengakuSirayeli wamandulo, ihlabathi lize kuye. Iphulo aliqhambukanga ebandleni. Ngokukhabanayo, ibandla likho ngenxa yokuba uThixo usenephulo ekufuneka lifezekisiwe yaye usebenzisa ibandla ukulifezekisa.

Noko kunjalo, umbuzo usamile: Yintoni iphulo le bandla? Liyafana kunye nelo laLowo wamisela ibandla: “ ‘Kuba uNyana woMntu weza kufuna nokusindisa oko kulahlekileyo’ ” (Luka 19:10). Nangani kungekho namnye kuthi onokusindisa nabani, sinako yaye kufuneka salathise abanye kulowo ekuphela kwakhe onokusindisa, yaye lowo nguYesu Kristu.

“Umsebenzi webandla likaKristu kukusindisa aboni abatshabalalayo. Kukunkqangaza uthando lukaThixo ebantwini nokubazuzela kuKristu ngamandla olo thando.”—Ellen G. White, Testimonies for the Church, vol. 3, p. 381. Hayi inyhweba engako noxanduva olukhulu ngolo hlobo!

`Iphulo eli ebandleni yile nto umoya uyiyo ebomini bethu. Ngaphandle komoya, siyafa. Ngaphandle kwephulo eli, ibandla liyafa. Ungenza ntoni, wena siqu, ukuxhasa ubomi bebandla lakho?`