---
title:  'Ihlabathi: Iqonga Lephulo'
date:  12/10/2023
---

`Funda IsiTyhilelo 7:9, 10. Le ndima ibonisa ntoni ngokufikelela kumhlaba okude kwiphulo likaThixo?`

Isifundo sale veki sihlalutye ngenjongo iindima zephulo ezibalulekileyo ezimbini ezigxininisa ukubaluleka kokwenza abafundi kuMyalelo oMkhulu kwakunye nesigidimi segospile engunaphakade. Okungumdla, zombini ezi ndima zinengongoma efanayo elikhonkco: “uphi” wephulo. Zifundeka ngolu hlobo: “Hambani ngoko, niye kuzenza abafundi zonke iintlanga” (Mat. 28:19), “kwabo baphezu komhlaba-kuzo zonke iintlanga, izizwe, iilwimi, nabantu” (IsiTyhi. 14:6).

Ngamanye amazwi, igospile kaKristu kufuneka ifikelele zonke iindidi, zonke iintlanga, zonke iilwimi, nabantu. Ifuthe le gospile kufuneka limanye abasindiswa kubuzalwane obukhulu obunye. Sinomzekelo omnye ekufuneka siwulinganisile, lowo nguKristu. Ukuba siyayamkela inyaniso njengoko injalo kuYesu, ukunyevulelana nokumonelana ngokobuhlanga kuzakuchithakala, uze umoya wenyaniso uzimanye iintliziyo zethu zibe nye.

Xa uYesu wayesithi, “ ‘Niyakuba ngamangqina am’ ”(Zenzo 1:8), wayenemimandla eyohlukeneyo yomhlaba emithathu engqondweni:

Ummandla 1: “ ‘Niya kuba ngamangqina am eYerusalem.’ ” Ngeli xesha, abafundi baKhe babekufutshane kakhulu eYerusalem. Ngenxa yoko, ngeli phandle uYesu wayesithi, “Qalani ngokwabelana ngamava enu noThixo nabantu abakufutshane kuni.” Uvangelo luqala ekhaya, kusapho, kubamelwane, kubahlobo. Le yindawo engundoqo yovangelo.

Ummandla 2: Uqhubekeka: “ ‘kulo lonke elakwaYuda nelaseSamariya.’ ” Umsebenzi wethu kanjalo uquka abo ngeendlela ezithile bakufutshane kodwa kwangaxesha nye bekude kuthi. Kweli qela ngabantu abanokuthetha ulwimi esiluthethayo-abantu abanenkcubeko enye, kodwa abangaphili okanye babelane ngenyaniso enye nale sikuyo. Le ngummandla othe qelele kwiphulo lethu

Ummandla 3: Ngaphaya koku, uKristu uthi: “ ‘kude kuse nasekupheleni komhlaba.’ ” Iphulo likaThixo lisibizela ekufikeleleni ebantwini ezindaweni zonke, iintlanga, iindidi zabantu, iilwimi, kwakunye nezizwe. Le yeyona ndawo iyiyo yovangelo.

`Umngeni: Yonke imihla Kule veki thandazela uluntu olukwindawo ohlala kuyo. UThixo ukubeke apho ngenjongo.`

`Umngeni Oqatha: Phonononga ubume bentlalo bengingqi yakho (luhlobo luni lwabantu olukungqongileyo)-imvelaphi ngokobuzwe nenkolo, badala, batsha, bahlwempuzekile, batyebile, ulwimi oluthethwayo, njalo njalo. Cela uThixo akubonise indlela ongathi ngayo ube lijelo lothando lwaKhe kubo.`