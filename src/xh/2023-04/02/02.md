---
title:  'UThixo Oziqu-zithathu: Imvelaphi Yephulo'
date:  08/10/2023
---

Iphulo likaThixo esiBhalweni linoYesu phambili nasembindini njengendlela ekuphela kwayo yosindiso. UYesu waavakalisa: “ ‘Ndim indlela, ndim inyaniso, ikwa ndim nobomi . Akukho namnye uzayo kuBawo engezi ngam’ ” (Yohane 14:6). Kodwa ke uYesu ukwasinceda ukuqonda ukubaluleka koThixo oziqu zithathu kwiphulo laKhe.

Yonke into uKristu awayenzayo wayeyenzela okanye yayisuka kuYise osemaZulwini (bona kuYohane 4:34; Yohane 5:30; Yohane 12:45). Noko kunjalo, kufuneka sisoloko sikhumbula ukuba iphulo likaYesu alizange liqale ekuzeni kwaKhe ehlabathini. Wayesele elifumene kuYise nkqu kwangaphambi kokudalwa kwehlabathi lethu (thelekisa nama Efe. 1:4, 1 Pet. 1:20).

Ngenxa yoko, uThixo wakuceba ukufikelela kwaKhe eluntwini nkqu ngaphambi kokuseka kwaKhe iziseko zelizwe lethu, kwaye wangena ngenjongo kwimbali yoluntu ukuze afezekise le njongo.

UNyana wadala ihlabathi (Yohane 1:3) kwaye “ukuzaliseka kwexesha” (Gal. 4:4), uThixo wabonakalisa uthando lwaKhe ngokuthumela uNyana waKhe apha (Yohane 3:16, 17). UNyana weza, wafa emnqamlezweni, waza wakoyisa ukufa. Emva koko, ethunyelwa nguBawo, uMoya weza apha (Yohane 14:26, Yohane 16:7), uyalohlwaya ihlabathi (Yohane 16:8–11), kwaye namhlanje uyaqhubekeka nephulo likaYise noNyana ngokuxhobisa nangokuthumela abantu bakaThixo ephulweni (Yohane 14:26; Yohane 16:13, 14).

`Funda kuYohane 20:21, 22. Umqondo wokuba iphulo liyifumana imvelaphi yalo kuYise, uNyana, noMoya oyiNgcwele lulibumba njani iphulo lethu?`

Nangona igama “uThixo oziqu-zithathu” lingafumaneki eBhayibhileni, izingqino eziziqu zithathu ezijolise kuvangelo ziliqela. Umzekelo, emva kovuko, uKristu waabonakala kubafundi baKhe waza wathembisa kubo: “ ‘Yabonani, mna ndilithumela kuni idinga likaBawo; ke nina hlalani kuwo umzi oyiYerusalem, nide nambathiswe amandla aphuma enyangweni’ ” (Luka 24:49). Apha sifumana inyaniso yephulo lobuThixo kwisivakalisa esinye: idinga likaYise, ingqiniseko yoNyana ekuzalisekisweni kwedinga, kwakunye nedinga ngokwalo, ukuza kukaMoya oyiNgcwele (bona nakuLuka 3:16; Zenzo 1:4, 5, 8).

Sifunda koku ukuba uvangelo olu ayilolwethu. LolukaThixo oziqu-zithathu. Ngenxa yoko, alunakuphanza.

`UYise, uNyana, noMoya oyiNgcwele bonke bayabandakanyeka kumsebenzi wokusindiswa kwemiphefumlo. Kutheni le ngcinga kufuneka uyibone njengethuthuzela ngeyona ndlela?`