---
title:  'Igospile Engunaphakade: Isigidimi Sephulo'
date:  10/10/2023
---

`Funda kwiSiTyhilelo 14:6, 7. Nkalo zini zephulo likaThixo onokuzalatha “kwindaba ezilungileyo ezingunaphakade” ezidandalaziswe yingelosi yokuqala zesigidimi seengelosi ezintathu?`

Le yindawo ekuphela kwayo kwisiBhalo apho amazwi “ezingunaphakade” kunye “nendaba ezilungileyo” aqhagamshelwanise khona. Igospile ziindaba ezilungileyo zobabalo ezinunuswa wonk’ubani ngoYesu Kristu. Weza kwihlabathi lethu ukusibonisa “ubabalo nenyaniso” (Yohane 1:14). Waphila ubomi obungenasono waza wafa emnqamlezweni njengedini elililalela ukuthwala isohlwayo sezono zethu (Isa. 53:4, 5; 1 Pet. 3:18). Wavukela ebomini, wabuyela ezulwini, waphakanyiswa nguYise, yaye ngoku uyasithethelela kumnquba wasezulwini (IsiTyhi. 1:18, Zenzo 2:33, Heb. 7:25). Kwakamsinyane uyakulizalisekisa idinga elikhulu laKhe-ukubuya enobungangamsha nobuqaqawuli aze, kamva, emva kweminyaka eliwaka amisele ubukumkani bukaThixo emhlabeni (Yohane 14:1–4, Zenzo 1:11, IsiTyhi. 21:1–4). Zonke ezi ziinyaniso ezisemqoka zegospile engunaphakade.

Noko kunjalo, into yokuba esi sigidimi singunaphakade ibalasele. Inye kuphela igospile enokusisindisa. Iyakuhlala iyiyo de iphulo likaThixo liphunyezwe ngokupheleleyo. Soze kubekho enye igospile. Iimfundiso nemimiselo elahlekisayo ziyafika zigqithe (Efe. 4:14), kodwa isigidimi sosindiso, igospile engunaphakade, ayiguquguquki, yaye abo bakholelwa kuyo bayiphile ngentobelo bayakuvuzwa (bona kuDut. 5:33, Rom. 2:6).

Umyalelo omnye owanikwa abafundi bokuqala ukwanikezelwe kuthi namhlanje. Kufuneka siqhubekeke nomsebenzi wokwenzela abafundi uKristu ndawo yonke. Kodwa uhlobo olunjani lwabafundi? Abantu abalungileyo, abathembekileyo, abazinikele ngokupheleleyo, abanothando? Ezi mpawu zibalulekile, kodwa azanele. Kufuneka senze abafundi sijolise kuzo zonke iziqalelo zeBhayibhile zobufundi (Luka 9:23; Yohane 13:34, 35; 2 Kor. 5:17) ngenjongo esemqoka: sikulungele kwaye silungiselele abanye ukubuya kwesibini kweNkosi, uYesu Kristu.

“Ukuvakaliswa komgwebo [IsiTyhi. 14:6, 7] sisibhengezo sokubuya kwesibini kukaKristu njengokukufutshane. Kwaye okukuvakalisa kubizwa ngokuba yigospile engunaphakade. Ngaloo ndlela ukushunyayelwa kokuza kwesibini kukaKristu, ukubhengezwa kokusondela kwakho, kubonakaliswa njengento esemqoka wesigidimi segospile.”—Ellen G. White, Christ’s Object Lessons, pp. 227, 228.

`Ingcamango yomgwebo iqhagamshelaniswa njani “nendaba ezilungileyo ezingunaphakade” kwisigidimi sengelosi yokuqala? Kutheni le nto kufuneka igospile ibe sembindini kwingcamango yomgwebo?`