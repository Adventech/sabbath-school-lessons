---
title:  Ukuba Yintsikelelo Kwihlabathi Lonke
date:  16/10/2023
---

`FundakwiGenesis 12:1-3. Kungayiphi indlela owathi umyalelo kaThixo kuAbram waba kukubizelwa kwiphulo?`

UThixo wacela uAbram (ogama lakhe kamva waye walitshintsha languAbraham) ukuba ashiye ilizwe lakhe nabantu bakhe aye kwelinye ilizwe. Konke kwaku yinxalenye yecebo likaThixo ukusebenzisa uAbraham njengenqwelo yokufezekisa iinjongo zaKhe ezingcwele ehlabathini. Kwaye uAbraham wahamba, ngokweLizwi likaYehova. Ukuba uThixo unecebo ngawe, isenokuba lubizo lokushiya izizalwane zakho nabantu bakho uye kwindawo ayivulela ukuba umkhonze kuyo, ukuze ukwazi ukuba yintsikelelo kwabanye.

**Funda ezi ndima zilandelayo. Indima nganye ithetha ntoni ngomnqophiso kaThixo, isithembiso saKhe kuthi?**

`Gen. 3:15`

`Gen. 17:19`

`Num. 24:17`

`Isa. 9:6`

`Dan. 9:24–27`

`Mat. 1:21`

Kwezi ndima zingentla, icace gca eyokuba uThixo wayezakuphumeza idinga, elalenziwe eMyezweni waseEden, lokuba uMntu othile uyakuza abe sisisombululo kwingxaki yesono. Esi sisombululo, uYesu Kristu uMesiya, wayezakuqhambuka kumnombo kaAbraham noIsake (ngoSara). AmaHebhere 11:9 akhankanya ukuba uIsake noYakobi babe ziindlalifa zedinga lentsikelelo uThixo awayelenze kuAbraham.

Asinalwazi ncakasana lwendlela uAbraham ngokwakhe awayesazi okanye eqonda indlela iMbewu ethenjisiweyo eyayizakuqhambuka ngayo kuye, kodwa wahamba ngokholo noko kunjalo. “Ngokholo uAbraham wathi, akubizwa, wakululamela ukuba aphume, aye kuloo ndawo abeza kuyamkela ukuba ibe lilifa; waphuma ke, engazi kakuhle nalapho aya khona”(Heb. 11:8).

Onjani umzekelo kuthi!

`Masithi ubizwa nguThixo ukuba uhambe, “ungazi” apho uya khona? Usabela njani, yaye kutheni?`