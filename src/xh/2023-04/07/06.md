---
title:  Ibali LomSamariya Olungileyo Namhlanje
date:  16/11/2023
---

Ekuncomeni umqondisi-mthetho ngokunikezela impendulo eyiyo, uYesu wathi, “Yenza oko, wobudla ubomi” (Luka 10:28), kwaye ngaloo ndlela wachan’ umhlola entliziyweni yala ndoda. Ukunikezela iimpendulo ezichanekileyo zonke kwaba yinto elula kumqondisi-mthetho, kodwa ukwenza ezo zinto kwaba yingxaki kwiminyaka engama-2,000 eyaadlulayo kwaye kuseyingxaki kuninzi lwethu namhlanje. Umqondisi-mthetho wayefuna ukumbhabhisa uYesu aqhayise ngolwazi lwakhe. Wabuza umbuzo olandelayo; “Ngubani na ongummelwane wam?” (Luka 10:29).

`Funda kuLuka 10:30-37. Ungayishwankathela njani intsingiselo kaYesu kweli bali lilapha?`

Kukho abantu abasingqongileyo abathe baphathwa kakubi ngabanye? Sikwenzile ebesinako ukubanceda?

Liyinene elokuba ngamanye amaxesha abefundisi, abadala, kwakunye namalungu ababancedi abo badinga uncedo. Ngamanye amaxesha abantu benye inkolo basenokuba nobubele ebantwini ekuhlaleni kunathi. Sisengathetha ngokuba nobubele, noko kunjalo abanye bangahlangabezana nezidingo zabantu esingazifikeleliyo. Ukuba inkolo yethu ithetha nto, kufuneka siphume siyokunceda abasweleyo.

UYesu waqukumbela ibali lomSamariya olungileyo ngokubuza ukuba ngowophi kwaba bathathu owaba ngummelwane wokwenyani kulo mntu wayedinga uncedo.

Ngalo ndlela umbuzo, ‘Ngubani na ongummelwane wam?’ uphendulwe unampela. UKristu ubonakalisile ukuba ummelwane wethu awuthethi nje lowo ukwibandla lethu, okanye inkolo esikuyo. Awusingiselanga kuhlanga, ibala, okanye ukwahluka ngokwenqanaba. Ummelwane wethu nguye wonke umntu odinga uncedo lwethu. Ummelwane wethu ngumphefumlo wonke ongxwelerhwe wenzakaliswa lutshaba. Ummelwane wethu ngumntu wonke ongumsebenzi kaThixo.”—Ellen G. White, The Desire of Ages, p. 503.

`Umngeni: Qalisa ukuthandazela imihla ngemihla umntu owahlukileyo kuwe, okanye nkqu umntu onokuba kanti awumginyi wena.`

`Umngeni Oqatha: Dwelisa ubuncinane amagama abantu oqhelene nabo (abangengoBalindi); khomba iintswelo zabo (emphefumlweni, enyameni, nasentlalweni) uze uqwalasele indlela onokuhlangabezana buqu kwezoo ntswelo. Yintoni onokubenzela yona ephathekayo kule veki izayo?`