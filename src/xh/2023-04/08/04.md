---
title:  Iimbacu Nabaphambukeli
date:  21/11/2023
---

Isihloko sabaphambukeli neembacu sibe ngumba oxoxwa shushu, ngokukodwa kuba zininzi namhlanje. Nokuba zisuswe yimfazwe, okanye izithwakumbe zendalo, okanye ngenxa yethemba lengomso elingcono kwezoqoqosho, izigidi ehlabathini jikelele zisitshulwe neengcambu kumakhaya azo kwaye zidinga ngokumandla uncedo.

KuMateyu 2:13, 14, uYesu wayeyimbacu. Abazali baKhe basemhlabeni, uYosefu noMariya, kwanyanzeleka basabe eBetlehem ngobusuku bayokufuna igwiba eYiputa ukubaleka isandla esibulalayo sikaHerode. IBhayibhile ayithethi nto ngamava abo aseYiputa, kodwa akunzimanga ukucinga ukuba lwalunemingeni yalo, mhlawumbi eminye yemingeni iimbacu ezijamelana nayo namhlanje. Eneneni, ngendlela efanayo naleyo usapho lukaYesu olwalifuna ngalo igwiba kwilizwe lasemzini, uninzi lwamaMuslim, amaBhuddhists, amaHindu, amaKristu, kunye nabantu abangenankolo bafuna igwiba kwimimandla emitsha namhlanje nabo.

Xa sithetha nje gabalala, kulula ukwenza izihlobo kunye nabantu abasuka kwinkcubeko yethu nakwiqela lolwimi lwethu ngenxa yokuba kukuninzi okufanayo esabelana ngako kunye nabo. Kungumngeni ngakumbi, noko kunjalo, ukufumana umhlaba ofanayo kubaphambukeli nakwiimbacu ezikhangeleka zahlukile kuthi nezingathethi ulwimi lwethu, ezingenamigangatho yenkolo ifanayo nezingatyi ukutya okufanayo. Igospile isibizela ekuphumeni kwiindawo esithe zava kuzo ngokobuzwe, ubuhlanga, nenkcubeko size sifikelele kwabo basweleyo, nokuba bohluke kangakanani na kuthi.

`Funda kuDuteronomi 10:19, Ndumiso 146:9, Roma 12:13, noLevitikus 23:32. Ngowuphi umxholo wethu ongowona ubalulekileyo emasiwukhumbule?`

Singabalungiselela njani abaphambukeli neembacu? Kunzima kuba, kwamanye amazwe, kusenokungabi yinto elungileyo ngokwezopolitiko ukuxubana okanye ukunceda aba bantu. Nokoo kunjalo kufuneka senze esinokukwenza, xa sinako, ukulungiselela kwababantu, abathubeleze ngokuqinisekileyo kumaxesha anzima kakhulu nabadinga uncedo lwethu. Ngoko ke, nokuba kukweliphi na inqanaba esingafikelela kulo, kufuneka sincede.

Qala ngomthandazo, uze emva koko ufune ingcombolo ngabaphambukeli neembacu. Iindawo ezininzi zinemibutho ekhathalele zona. Unokuqalisa ukusebenza nomnye wemibutho, okanye mhlawumbi iSikolo seSabatha sebandla ongena kulo singaqala ulungiselelo lwabaphambukeli okanye iimbacu.

`Nokuba kukancinci, yintoni ongayenza ukunceda nabaphi abaphambukeli okanye iimbacu ozaziyo?`