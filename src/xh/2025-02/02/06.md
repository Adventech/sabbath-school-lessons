---
title:  Inyoka
date:   10/04/2025
---

Umba wonqulo usisifundo esisisitshixo kwincwadi yesiTyhileyo. Umenzi wobubi nomkhuthazi wamahlelo onqulo obuxoki ubonwa njenge“namba” (IsiTyh. 13:2–4), kwaye ukuchazwa okwenyoka kwale kherubhi yawayo akuyiyo ingozi. Kusikhomba emva ngokucacileyo eGadini yase-Edeni, apho inyoka yangena eparadesi yoyisela uAdam noEva ukuba bayilandele kuvukelo lokulwa uMdali.

`Thelekisa uGenesis 3:1–5 nesiTyhilelo 12:1–9. Yeyiphi imixholo ekhoyo efumaneka kwingxelo nganye? Imininingwana efumaneka ekwazisweni kwenyoka kuGenesis isinceda njani ukuba siqonde eminye yemiba eyathi kwixesha eladlulayo yakhokelela emfazweni ezulwini eye yakhankanywa kwisiTyhilelo?`

Zimbini iingxelo eziBhalweni apho uSathana alahlekisa umhlaba wonke. KuGenesis, ngexesha xa babebabini kuphela abantu abakhoyo; nakwingxelo enikwe kwiSiTyhilelo se-12 nese-13, apho uSathana ebonwa njengalowo “ulilahlekisayo elimiweyo liphela” (IsiTyh. 12:9), nanje ngonika irhamncwa igunya nokukhokela “umhlaba uphela” ukuba ulinqule (IsiTyh. 13:2, 3). Omnye wemixholo efunyanwa esiprofetweni seBhayibhile yimo engaguqukiyo yembambano enkulu. Isimilo sikaThixo neLizwi laKhe aziguquki, kwaye kunjalo nokuthanda ukudunyiswa kongendawo.

Ngethamsanqa, ngenxa yemo yembambano enkulu engaguqukiyo, amaKristu ayakwazi ukuhluza kwimikhwa aze aqalise ukwazi apho imigibe yasemoyeni yombelwe khona. UThixo uya kuhlala enguYe, kanti oko kunjalo nangongendawo. USathana angazenza kumila kumbi kaliwaka, kodwa amawaka eminyaka embali yokuwa koluntu, ehlangene nemiboniso yesiprofeto ezotywe kwisiTyhilelo, abonisa ukuba akaze aphume ecaleni kwicebo lomdlalo awalisebenzisa e-Eden. UThixo usithembise ubulumko nobukhali bengqondo (Yakobi 1:5), wasixhobisa ngokuqiniseka kweziBhalo, asidingi ukuba sibamkele ubuxoki bongendawo. Phofu, abaninzi babamkele, kwaye baninzi—iqela elikhulu—abaseza kubamkela, nabo.

`Qaphela indlela inkcubeko eguquka ngayo ekuhambeni kwexesha. Imigangatho yasekuhlaleni iyagudluka isuke; izinto ezazikade zamkelekile zijika zingamkeleki, kwangokunjalo, okwakungamkeleki kuyamkeleka. Njengoko okungaphantsi - imiba nabadlali – kwimbambano enkulu kungakuguquki, zinto zini amele ukuziqaphela umKristu ekuhloleni ukutshintsha komhlaba emi kuwo inkcubeko? Umzekelo, ubuxoki bokuqala obathethwa nguSathana, obuthi akusayi kufa, koko uya kufana noothixo— ubufumana buthethwa phi kwinkcubeko yakho namhlanje?`