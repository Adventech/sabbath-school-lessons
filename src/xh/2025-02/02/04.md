---
title:  "Umbuzo KaIsake: Iphi Imvana?"
date:   08/04/2025
---

Ukukhankanya kweBhayibhile okokuqala iseh (imvana ngesiHebhere) kwenzeke kwibali elinye nokukhankanywa kokuqala kothando, Genesis 22. Imvana, phofu, inguwona mfuziselo uzingise kakhulu kuleyo ifunyanwa encwadini yesiTyhilelo, apho uYesu abizwa ngokuba yi“Mvana” ngaphezu kwamaxesha angamashumi amabini. Komnye weyona miboniso enamandla yesiTyhilelo– ukutyelela kukaYohane egumbini elinetrone kaThixo kwisahluko sesine nesesihlanu–iMvana idlala indawo esembindini.

`Funda Genesis 22:7, 8; Eksodus 12:3–13; nesiTyhilelo 5:5–10. Ibali lokuphantsa ukuba ngumbingelelo kukaIsake lisinceda njani ukuba siyiqonde indlela iimvana ezisetyenziswe ngayo ngokomfuziselo? Lihlangana njani eli bali noko uYohane akubona kwisiTyhilelo 5?`

Ukukhankanywa kokuqala kweseh (imvana) eBhayibhileni kuza kungumbuzo kaIsake: “Iphi imvana?” (Gen. 22:7, NKJV). Okunika umdla kakhulu, konke okunye eBhayibhileni kuwuphendula lo mbuzo ngobucukubhede obukhulu. Amanye ama38 eencwadi zeTestamente eNdala amkhokela umfundi kwindlela apho umbuzo kaIsake uqhubekayo ukuphendulwa ngeenkcukacha ezongezwe ngakumbi, kususela kwiinkonzo zePasika kuse ekulawuleni kukaDavide ukubheka phambili. Ibali lilonke lineempawu eziyinyambalala zeziprofeto ezingoMesiya ezilindele impendulo kumbuzo kaIsake. Kuthi kwakufika kwiTestamente eNtsha, umbuzo uphendulwe xa uYesu evela esisiqu, inyama negazi, elungiselela phakathi kwabantu baKhe, aze ekugqibeleni abuncame ubomi baKhe emnqamlezweni.

Kwangeli xesha linye, khangela ekukhankanyweni kokuqala kweMvana kwiVangeli kaYohane, kuYohane 1:29–34. Kubonakala ngokungathi uYohane umBhaptizi uwuphendula ngokwakhe umbuzo kaIsake, kwaye imo yendawo ifaneleke ngokupheleleyo. Aboni bayaguquka baze bangene ngaphantsi kwamanzi bebhaptizwa, befuzisela ukufa komoni nokuqala ubomi obutsha. Kule meko, uYesu, iMvana kaThixo, ngequbuliso, uyabonakala aze, ngokwengxelo kaMateyu, amazulu avuleke ukumazisa: “Lo nguNyana wam oyintanda, endikholisiweyo nguYe” (Mat. 3:17). Qaphela indlela ilizwi, iNgelosi kaYehova, elikwavakalisa ngayo, livela ezulwini, isisombululo kwingxaki ka-Abraham noIsake (Gen. 22:11–14).

Xa uyiphotha kunye yonke imisonto, kuyacaca ukuba uYesu, iMvana kaThixo, usendaweni yethu. Oko kunika ukukhanya okuninzi ekuqondeni kwethu ngeMvana exheliweyo embonweni kaYohane.

`Kutheni le nto ukwazi ukuba sendaweni yethu kukaYesu kusisiseko ekusindisweni kwethu? Themba lini obuya kuba nalo ngaphandle kwaKhe, njengaloo Mmeli, ngakumbi emgwebeni?`