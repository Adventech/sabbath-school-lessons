---
title:  Umthetho Ezintliziyweni Zethu
date:   20/05/2025
---

Amasalela awayehlanganisene phezu kweZiyoni anegama elikrolwe emabunzini abo: igama likaBwo neleMvana. (Nokuba la ngamagama amabini awahlukeneyo kuyathandabuzeka; uYesu ungumfanekiselo ngqo kaYise!) “Igama” esiBhalweni sifuzisela ngaphezu kophawu abathi ngalo abantu babizane omnye nomnye; limele isimilo. Kude kube namhla, iinkcubeko ezininzi zisathi umntu une“gama elilungileyo” xa abantu becinga phezulu ngesimilo sakhe.

`Funda Eksodus 33:18–23, Eksodus 34:1–7, neIndumiso 119:55. Xa uMoses wayecela ukubona uzuko lukaThixo, uThixo wathembisa ukumbonisa ntoni? Emva koko, akuba uThixo emazisile uMoses igama laKhe (Eksod. 34:5), kwalandela ntoni?`

Abaye babuzoba ubuqaqawuli bukaThixo njengobungenako ukubonwa, ukukhanya okuqaqambe kakhulu, eyinkcazo leyo efanelekileyo. Kanti ke, ubuqaqawuli bukaThixo bungaphezulu kokuboniswa nje okulula kokubonwayo; ubuqaqawuli baKhe sisimilo saKhe. Kunjalo nakwigama laKhe.

Xa iBhayibhile ichaza isisalela esinegama likaThixo elibhalwe emabunzini abo, asingumcimbi wokuba amagama abhaliweyo apho; ngumcimbi wokuba nesimilo sikaThixo esibhalwe engqondweni yakho, entliziyweni yakho, ngoko ke ebomini bethu sibonakalalisa uthando nesimilo sikaThixo. Uye watsalelwa kufuphi noThixo, kwaye uyamthanda kuba enguYe noko akwenzele kona.

Okunika umdla, nako, ukuba, xa uThixo ezichaza kuMoses, ukwenza oko ngokuhlangene nokwamkela kukaMoses omnye umbhalo wemiThetho eliShumi, okwangumbhalo wesimilo saKhe. Ngokunjalo, abantu abane“gama” likaThixo kwisiTyhilelo 14 bachazwa njengabo “bayigcinayo imithetho kaThixo.” Qaphela, ke ngoko, amazwi afunyanwa kumaHebhere: “Nangu wona umnqophiso endiya kuwenza nabo emva kwaloo mihla, itsho iNkosi, Ndiya kuyibeka imithetho yam ezintliziyweni zabo, ndiya kuyibhala ezingqondweni zabo, ubuya athi, Izono zabo nokuchasa umthetho kwabo ndingabi sakukhumbula” (Heb. 10:16, 17).

Ubuhle bendlela ebekwe ngayo igospile: nangona umthetho kaThixo ubonakalalisiwe ebomini bethu, sisakudinga ukuba izono zethu zingabuye zikhunjulwe kwakhona.

Igama likaThixo sisimilo saKhe. Umthetho waKhe wokuziphatha ungumbhalo wesimilo saKhe. Abo ke bahlanganisene entabeni kaThixo engcwele ngemihla yokugqibela bazaliswe luthando lukaThxo, uthando olubonakalaliswa ngokuthobela umthetho waKhe.

`Ukuba sisindiswe ngokholo kungengawo umthetho, ubaluleke ngantoni ke ngoko umthetho kaThixo? (Bona: 1 Yohane 5:3.)`