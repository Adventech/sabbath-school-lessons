---
title:  UKoreshi, Umthanjiswa
date:   26/06/2025
---

Ngexesha uKoreshi wayegxotha isixeko saseBhabheli, iminyaka yokuthinjwa kwabantu bakaThixo yayiphelile, aza amaPersi abavumela ukuba babuyele kwizwe labo lesithembiso ukuba bayakhe ngokutsha itempile. Phantsi kukaKoreshi, ubukumkani basePersi baba bobona bukhulu embalini, ngokoko umbhali wembali uTom Holland akubiza ngokuthi “yeyona ngqokelela inkulu yemimandla eyaka yabonwa lihlabathi.”—Tom Holland, Dominion Basic Books, Kindle Edition, p. 25.

Ngokwesiko lamaPersi, UKoreshi wayebizwa ngokuthi ngu“Kumkani omKhulu” okanye u“Kumkani wooKumkani.” UKoreshi uxela kwangaphambili okuya kwenzeka xa uKristu ebuyela ibandla laKhe: unguKumkani oza evela ngasempuma (thelekisa noMateyu 24:27), esilwa neBhabheli, ekhulula abantu baKhe ukuba bayishiye iBhabheli ekugqibeleni, babuyele kumhlaba wesithembiso. (Bona: IsiTyh. 19:11–16.) Yiyo le nto uThixo xa ebhekisa kuKoreshi esithi “ngumthanjiswa waKhe” (Isa. 45:1); akanelanga nje lo owaziwayo wasePersi ukubakhulula abantu bakaThixo, iphulo lakhe lokulwa iBhabheli likwaluhlobo lokubuya kukaKristu kwesibini.

`Funda 2 IziKronike 36:22, 23. Kungaziphi iindlela elithi ibali likaKoreshi lihambelane nelo likaNebhukadenetsare? Kungaziphi iindlela elahluka ngazo? Sibaluleke ngantoni isibhengezo? Ngapha koko, waba nagalelo lini kuko konke ukufika kokuqala kukaYesu sekuziinkulungwane kamva?`

Umyalelo wokuqala weencwadi zeTestamente eNdala uye waguqulwa kule yethu imihla ukuba uphele ngoMalaki, kodwa ekuqalekeni, kulapha apho iTestamente eNdala yayiphela khona-ngalo myalelo owawuphuma kuKoreshi. Esinye isiqendu esilandelayo kwiziBhalo ezamkelekileyo sasiya kuba nguMateyu, oqala ngokuzalwa kukaKristu, owayemelwe nguKoreshi. UKoreshi wayeya kuhlanganisa ukwakhiwa kwetempile yasemhlabeni ngokutsha; uYesu wayeya kuluqala ulungiselelo lwaKhe kwingcwele yasemazulwini-kuse ekubuyeni kwaKhe nokukhululwa kwethu.

UKoreshi, phofu, wayengenguye ummeli ogqibeleleyo kaKristu; alukho uhlobo oluma lugqibelele noko lukumeleyo, kwaye kufuneka silumke singafundi sigqithise nakwimininingwana emincinane. Sekunjalo, [uKoreshi] usebenze kakhulu ngokohlobo lo“Msindisi.”

`Yindlela enika umdla kakhulu le yokuba uThixo asebenzise ukumkani ongumhedeni ngendlela ebaluleke kakhulu kangaka ukuba enze intando yaKhe. Yinto le ethetha ukuthi, nokuba izinto singazibona zinjani kuthi ngaphandle, sinokuyifunda njani inyaniso yokuba, ekuhambeni kwexesha, uYehova uya kuzizisa iziganeko zokuphela kwexesha njengoko ziprofetiwe?`