---
title:  Umsebenzi Wokuguquka
date:   23/06/2025
---

UYona wayenesigidimi esahluke kakhulu sabantu baseNineve. “UYona waqala wangena kuloo mzi uhambo losuku olunye, wamemeza, wathi, Zisaya kuba ziintsuku ezimashumi mane, iNineve ibhukuqwe!” (Yona 3:4). Ingathi icace kakuhle: indawo yayiza kutshatyalaliswa. Ngapha koko, yayingelilo, yini, ilizwi eli elaliphuma ngqo kumprofeti kaYehova?

Kanti ke, kwenzeka ntoni kwiNineve?

`Funda Yona 3:5–10. Kwathini ukuze esi siprofeto, ke ngoko, singazalisekiswa?`

Kunjalo, isixeko sonke saguquka, yaza intshabalalo ebiprofetiwe yajikwa, okwexesha elithile. “Intshabalalo yabo yajikwa, uThixo kaIsrayeli waphakanyiswa wazukiswa kulo lonke ilizwe lobuhedeni, waza wahlonitshwa umthetho waKhe. Kwada kwaba yiminyaka emininzi kamva ekwathi iNineve yaba lixhoba lezizwe eziyijikelezileyo ngenxa yokulibala uThixo nangenxa yokuzibabaza ngekratshi.”— Ellen G. White, Abaprofeti Nookumkani, iph. 271.

Singakwazi ukuyilindela into enje ngale kwimihla yokugqibela, xa isigidimi siyile kwihlabathi eliwileyo? Ewe—hayi. Oko kukuthi, baya kubakho, kumhlaba wonke, abantu abaya kulusabela ubizo, “Phumani kuyo, bantu bam, hleze nabelane nayo ngezono zayo, nize namkele kwizibetho zayo” (IsiTyh. 18:4, NKJV). Kumhlaba wonke, abantu baya kusuka beme, balidele irhamncwa, baya “[ku]yigcina imithetho kaThixo nokholo lukaYesu” (IsiTyh. 14:12). Aba bantu, njengabo baseNineve, baya kusindiswa kumgwebo oya kuwa phezu kwabalahlekileyo.

Kwangelo xesha linye, lo gama ezinye iziprofeto, njengokuvakalisa kukaThixo ukuba iNineve yayiza kutshatyalaliswa, zazixhomekekile; yayiya kutshatyalaliswa ngaphandle kokuba abantu babuyile kububi babo (Bona: Yer. 18:7–10). Kanti ke, ezinye iziprofeto azizi nezi meko. Ziza kuzalisekiswa, nokuba basabele bathini abantu. Iziprofeto ezongoMesiya zokufika kokuqala nokwesibini, uphawu lwerhamncwa, ukuthululwa kwezibetho, intshutshiso yokuphela kwexesha—ezi azixhomekekanga; ziya kwenzeka nokuba abantu benza ntoni. Oko kwenziwa ngabantu, nokukhetha kwabo, kuya kugqiba ngecala abaya kuba kulo njengoko iziganeko zokugqibela, ezixelwe ngenxe’ engaphambili ngabaprofeti, zisenzeka.

`Kokuphi ukukhetha okwenzayo ngoku okunokunceda ekwenzeni oko uya kukwenza kumba wokunqulwa kukaThixo okanye umfanekiselo xa kubakho phezu kwehlabathi?`