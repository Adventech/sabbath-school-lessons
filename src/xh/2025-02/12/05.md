---
title:  Ukutshutshiswa Kwebandla Lokuqala
date:   18/06/2025
---

Asikuphela kweTestamente eNdala esinika izanduleli zeziganeko zokugqibela, kodwa neNtsha nayo iyazinika. Ubomi babungelula kumaKristu enkulungwane yokuqala. Aqala athiywa ngabaninzi awayekholwa kunye nabo, ebonwa njengalwa inkolo kaMoses. Ajongana nengqumbo yobukumkani beRoma yobuhedeni. “Amagunya omhlaba nesihogo azilungiselela ukulwa uKristu kubuntu babalandeli baKhe. Ubuhedeni babona kwangaphambili ukuba, xa ithe yoyisa igospile, iitempile nezibingelelo zabo ziya kutshayelwa ziphele; ngoko ke, babizela ndawonye imikhosi yabo ukuba itshabalalise ubuKristu. Imililo yentshutshiso yabaswa.”—Ellen G. White, Imbambano Enkulu, iph. 39.

Likho ibali encwadini yeZenzo elikubonisa ngamandla oko abantu bakaThixo banokukulindela njengoko sibheka phambili ukuya kumboniso ofunyanwa kwisiTyhilelo 13.

`Funda IZenzo 12:1–17. Zeziphi iziqalelo zeli bali ezinokubonisa kwangaphambili iziganeko zemihla yokugqibela?`

UYakobi wayenqunyulwe intloko, uPetros wayeza kulandela; kwakukho isohlwayo sokubulawa kwamaKristu. Mhlawumbi elinye lawona macandelo abaluleke kakhulu eli bali lingafunyanwa kwinto yokuba uPetros ulele ngobona busuku bubi ebomini bakhe -obona buthongo bunzulu kangangokuba kwafuneka ukuba ingelosi imbethe ukumvusa!

UPetros, phofu, wakhululwa ngendlela emangalisayo waza waya entlanganisweni yamakholwa awaya akakwazi ukukholwa ukuba ukhululwe, nangona ayethandaza. IBhayibhile ithi akhwankqiswa— nto leyo eyenza ukuba umntu amangale ukuba, kazi sithandaza kangaphi kodwa singakwazi ukukholwa ukuba uThixo uya kusiphendula ngokwenene.

Amanye amakholwa asindiswa, amanye abulawa. Xa sifika kwixesha lokuphela, kuza kwenzeka kwaloo nto inye. NoPetros, nangona wasindiswa ngoko, ekugqibeleni walufela ukholo lwakhe. UYesu ngokwaKhe, wayemxelele ukuba uya kufa njani: “Inene, inene, ndithi kuwe, Oko ubusemtsha ubuzibhinqisa ngokwakho, uhambe apho uthanda khona kodwa xa uthe waluphala uya kuzolula izandla zakho, ubhinqiswe ngomnye akuse apho ungathandiyo. Wakutsho ke oku, eqondisa ukuba kukufa kuni na abeya kuzukisa uThixo ngako. Akutsho wathi kuye, Ndilandele” (Yohane 21:18, 19).

`Qaphela ukuba uYesu, emva kokuba emxelele uPetros indlela aya kufa ngayo, noko kunjalo usathi kuye, “Ndilandele.” Kumele ukusixelela ntoni oku ngokuba, kutheni, nokuba sele kukho ukuthenjiswa ngokufa, kungafuneki kusenze siyeke ukuyilandela iNkosi?`