---
title:  UDaniyeli 2 Nokuchazwa Kwesiprofeto Okwakhelwe Phezu Kwembali
date:   15/06/2025
---

Esinye sezona ziprofeto zinamandla kuso sonke isiBhalo nguDaniyeli 2. Ebhala ngaphezu kwamakhulu amahlanu eminyaka ngaphambi kokuzalwa kukaKristu, umprofeti wayinabisa imbali yehlabathi, eqalela kwixesha lakhe eseBhabheli, aze atyhutyhe kwiMedi-Persi, iGrike, iRoma, nakwiRoma eqhekekileyo ukungena kwizizwe zeYurophu yangoku njengoko zikho namhlanje.

Enyanisweni, ithetha ngezi zizwe zaseYurophu, enye indima ithi, “ziya kuzixuba nembewu yento engumntu; kodwa abayi kunamathelana, yabona, esinye nesinye, kwanjengokuba isinyithi singaxubeki nodongwe” (Dan. 2:43). Esi siprofeto siye sazaliseka ngendlela emangalisayo. Oko kukuthi, sezikho zonke iintlobo zokutshatiselana phakathi kwabantu (ukusuka kwiinkosana kuye kubantu nje) bezi zizwe, zisahlukene.

Umzekelo, ubukumkani baseBritani, bubizwa ngokuthi, The House of Windsor, igama lesiNgesi elimnandi. Phofu ke, elo gama lisanda kwakhiwa—ngowe-1917. Phambi koko, usapho lwalubizwa ngokuthi, Saxe-Coburg-Gotha, igama elicacileyo lesiJamani, kuba abaninzi ebukhosini baseBritani—ngokuzixuba “nembewu yabantu”—babe zizizalwana zegazi namaJamani. Kuthe kunjalo loomaqhina egazi awanela ukubagcina kude nemfazwe, ngenxa yoko, ngeMfazwe yeHlabathi yokuqala (World War I), ngokufuna ukuzahlula kwiintshaba zabo ezithiyiweyo, baliguqula igama laba ngu-The House of Windsor.

`Funda Daniyeli 2:31–45. Lalisithini iphupha likakumkani uNebhukadenetsare, waza walichaza njani uDaniyeli?`

Iziprofeto zesityhilelo ezikuDaniyeli zonke zilandela isiseko esimiswe kuDaniyeli 12. Oko kukuthi, eziseleyo kwezi ziprofeto, njengoDaniyeli 2, ziza emva kokulandelelana kobukumkani emva kobunye ade uThixo amisele obakhe ubukumkani obungunaphakade (Bona: Dan. 2:44; Dan. 7:13, 14). Ngamanye amazwi, iziprofeto ziphumela kwimbali ngolandelelwano olungaqhawukiyo lwezikumkani, kususela emva kudala kuye kwixesha elizayo, kufike nakwelethu ixesha. Le yindlela yokulandela imbali ukuchaza isiprofeto kwaye yiyo efunwa ziindima. Oku kusetyenziswa kwendlela yokulandela imbali kubalulekile ekuqondeni kweziganeko zemihla yokugqibela, ngakumbi njengoko ixeliwe encwadini yesiTyhilelo.

`UDaniyeli 2 usibonisa njani ukuba uThixo akanelanga nje ukwazi ngexesha elizayo kodwa, ekugqibeleni, ukwalilawula?`