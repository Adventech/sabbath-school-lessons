---
title:  Daniyeli 7
date:   29/04/2025
---

Iphupha likaDaniyeli 2 laqala laxelelwa ukumkani waseBhabheli. Umbono kaDaniyeli 7, ngokungafaniyo, waxelwa kumprofeti womHebhere, ilungu labantu bomnqophiso kaThixo.

UDaniyeli uboniswe umxholo omnye nowaboniswa ukumkani uNebhukadenetsare, kodwa ngakwicala elahlukileyo. Endaweni yomfanekiso oqingqiweyo, ubona uluhlu lwezizwe ziphuma elwandle, isiphumo somoya ozamazamisa amanzi. Ezi zizwe zazikwimo yokulwa okuqhubekayo, okwenza ukutshintsha kwegunya okungapheliyo phakathi kwazo. Iindima ezinje ngezi, Iindumiso 65:5–8; Isaya 17:12, 13; noYeremiya 46:7, 8 zisebenzisa ufaniso lwezikhukula kunye namaza ukubonisa isiphithiphithi phakathi kwezizwe.

Kwelinye icala, kukho iZwe leDinga elalikho, okwexeshana, njengesiqithi soxolo nenkuseleko phakathi kolwandle lwezikumkani zeeNtlanga ngokwelo xesha— isizwe esingcwele esakhelwa phezu kwesiseko esiqinileyo solawulo lukaThixo, ngokungafaniyo nezizwe ezazingalawuleki ezazisijikelezile.

`Funda Daniyeli 7:1–3. Kukho intshukumo eninzi kulo mboniso. Sifundo sini esinokusifumana kulo mfanekiselo, njengerhamncwa eliqala linyuke liphuma elwandle?`

UDaniyeli wayebukele umbhodamo weemfazwe zeeNtlanga eselunxwemeni, xa kwathi ngequbuliso amarhamncwa aqala ukuphuma esiza emhlabeni— kwingingqi yakhe! Iingxaki zeeNtlanga ngoku zaba ziingxaki zabantu bakhe. Babekhethe ukuphila ngokufana neeNtlanga, ngoko ngoku babeza kuhlala nazo (naphantsi) kwazo iiNtlanga. Kususela ekongameni kweBhabheli, abantu bakaThixo bomnqophiso abazange baphinde bonwabele ukuzimela okupheleleyo okanye ukuzilawula kwexesha elide.

Le lahleko yokuzilawula kwabantu bakaThixo namhlanje iya kuzinga kuse ekupheleni kwexesha, xa uKristu, ekugqibeleni, ebuyiselwa kwindawo yaKhe eyiyo yokuba nguKumkani wethu. KwiTestamente eNtsha, abantu bakaThixo baqhubeka nokubulaleka phantsi kobhontsi wobukumkani bamaRoma kwathi emva koko kwangaphantsi kweentshutshiso zophondo oluncinane, umlandeli weRoma yobuhedeni.

Nangona, ngokwembali, ezinye izizwe zaya zingcono kunezinye, amanye amaxesha wona enoxolo ngaphezulu kunamanye, ububanzi besininzi sembali yezizwe, abantu, nezikumkani ibe yesuka kwintlekele iye kwenye, isuke kumcinezeli iye komnye. Amaxesha amaninzi oku bekukholisa ukwenzeka phantsi kwabalawuli ababanga okuhle kakhulu kwiinjongo zabo ngabantu babo. Umahluko ongako, kulawulo uThixo awayelufunela abantu baKhe, ukuba nje babe khethe lona.

`AmaRoma 3:10–19 asinceda njani ukuba sichaze okuninzi kangaka kwihlabathi lethu? Indima ye-19, ngokukodwa, ibonisa njani ukuba kutheni siyidinga ngamandla igospile ebomini bethu?`