---
title:  Ingcamango Eyongeziweyo
date:   06/06/2025
---

Funda: Ellen G. White, “UNogumbe,” amaph. 101, 102, kuAmanyange Nabaprofeti.

“Umbingeleli omkhulu akakwazi ukuzikhusela yena okanye abantu bakhe kwizityholo zikaSathana. Akakwazi ukubanga ukuba uIsrayeli ukhululekile emposisweni. Kwiingubo ezingcolileyo, ezifuzisela izono zabantu, azinxibileyo njengommeli wabo, umi phambi kweNgelosi, evuma ubutyala babo, kodwa esalatha ekuguqukeni nasekuzithobeni kwabo, nasekuthembeleni kwinceba yoMhlanguli osixolelayo isono. Ngokholo, ubanga izithembiso zikaThixo. . . .

“Izityholo zikaSathana ngakwabo bafuna iNkosi aziphumi ekungonwatyisweni zizono zabo. Uvuyiswa zizimilo zabo ezineziphako; kuba esazi ukuba kuphela ngokugqitha kwabo umthetho kaThixo apho anokuthi abe negunya phezu kwabo. Izityholo zakhe ziphuma ngokukodwa kubutshaba bakhe noKristu. Ngecebo losindiso, uYesu uqhawula ukubamba kwesandla sikaSathana usapho loluntu ekwahlangula imiphefumlo kwigunya lakhe. . . .

“Ngawakhe amandla, umntu akangeze aziphendulele kwizimangalo zotshaba. Uthi ekwiingubo ezidyojwe sisono, eme phambi kukaThixo. UYesu yena, uMmeli, ubeka isibongozo esinempumelelo ngenxa yabo bonke abathi, ngokuguquka nokholo bazinikele ekuyigciniseni imiphefumlo yabo kuYe. Uyalivuma ityala labo, aze athi ngeengxoxo ezinamandla zeKalvari, amoyise ummangaleli wabo. Ukuthobela kwaKhe okugqibeleleyo umthetho kaThixo kumnike lonke igunya ezulwini nasemhlabeni, kwaye ubanga kuYise inceba nokuxolelaniswa komntu onetyala.”—Ellen G. White, Abaprofeti Nookumkani, amaph. 583–586.

**Imibuzo Yokuxoxwa:**

`UYesu wabaxelela abafundi baKhe ukuba basehlabathini, kodwa bengengabo abehlabathi. (Bona: Yohane 15:19, Yohane 17:14–16.) Siluzinzisa njani uxanduva lokwazisa ihlabathi nesidingo sokuzigcina thina “singenabala kulo ihlabathi”? (Yakobi 1:27).`

`Uvangelo lukaNowa lwasesidlangalaleni ngaphambi kukaNogumbe lsifundisa ntoni ngendlela esebenza ngayo Imbambano Enkulu? Zeziphi iindlela esithi nathi sidlale ngazo loo ndawo inye namhlanje?`

`Ngaphambi kokubatshabalalisa abakhohlakeleyo ngomlilo ovela ezulwini (njengoko wenzayo ngeSodom), uThixo uvusa abafileyo aze amvumele uSathana ukuba asebenze nabo okwexeshana (IsiTyh. 20:7–9). Zizathu zini onokuzicinga ngokuba oku kuya kuba linyathelo lokugqibela elifunekayo phambi kokuba uThixo amise yonke into ngendawo yayo?`

`Xa ucinga ngamabali esiwafundileyo kule veki, zeziphi izilumkiso ozifumanayo kobakho ubomi? Akufundisa ntoni la mabali ngethemba lakho kuKristu?`