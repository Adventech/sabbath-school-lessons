---
title:  Uvangelo LukaNowa
date:   02/06/2025
---

UPetros uthi abaninzi baya kuba bengakulungelanga ukubuya kukaKristu ngenxa yokuba “bakhetha ukuyilibala” (2 Pet. 3:5, IBHAYIBHILE) into eyenzeka ngoNogumbe. Namhla, naxa ihlabathi linenkumbulo eqokelelweyo yesikhukula esikhulu (inani elikhwankqisayo leenkcubeko zomhlaba wonke linika ibali lemvulakazi etshabalalisayo, kususela kumaGrike akudala, kuse kumaMaya, ombindi weMelika), ibali likaNowa namhlanje, mhlawumbi lelona kuhlekiswa ngalo kakhulu kwiingxelo zeBhayibhile. Njengoko kwakuxelwe kwangaphambili, ihlabathi lizikhethela ukulibekela bucala ibali [likaNowa] njengentsomi, akukhathali nokuba liboniswe ngokucacileyo nangokuphandle kanjani kwiTestamente eNdala, kukwabhekiswa kulo kaninzi kangakanani kwiTestamente eNtsha.

`UYesu watsho ukuba imeko yehlabathi iya kufana ne“mihla kaNowa” kuMateyu 24:37-39. Thelekisa le ndawo noGenesis 6:1–8. Zeziphi iimeko zokuziphatha ezakhokelela kuNogumbe? Zinto zini ezihamba kunye phakathi kwala maxesha mabini?`

Sikho esinye isifundo esibalulekileyo kubantu bakaThixo besisalela semihla yokugqibela esithi sivele xa kufundwa ngononophelo. AmaHebhere 11:7 asixelela ukuba uNowa “wawakha umkhombe wokusindisa indlu yakhe, awathi ngalo waligweba ihlabathi, waba yindlalifa yobulungisa obungokholo.”

Yiba nombono ushumayela ngaphezu kwenkulungwane, kungekho nto ibonakalayo ngaphandle kosapho lwakho emkhombeni. Ukuba uNowa wayengumvangeli wexesha langoku, besingalingeka ukuba simbale njengowoyisiweyo: amashumi eminyaka okushumayela nokubonakala kungekho ziphumo.

Ngethamsanqa, okwangoku, iindawo ezininzi zehlabathi zisabela kakhulu kwizigidimi zeengelosi ezintathu. Iphulo lovangelo—ukushunyayelwa kwesigidimi sethu singaMasala esisodwa — kubonakala kunegalelo ekunzima ukulikholelwa kwindawo ezininzi, kwaye baninzi abezayo ekuyazini iNkosi. Asikafiki kwindawo apho zingekho iziphumo, nangona besixelelwe ukuba umzuzu uya kufika xa “inceba iya kuvalwa, luze ucango lwenceba luvalwe. Ngoko, ngentetho nje enye emfutshane, “Ezo bezisezilungile zangena naye emsithweni, lwavalwa ke ucango,” sikhokelelwa ekupheleni kolungiselelo loMsindisi lokugqibela, kwixesha xa umsebenzi omkhulu wokusindiswa komntu uya kuba ugqityiwe.”—Ellen G. White, Imbambano Enkulu, iph. 428.

Kude kube ngelo xesha, silibandla sinawo umsebenzi ofanele ukwenziwa.

`Singakufunda njani ukungaphelelwa ngamandla xa amalinge ethu okuvangela ebonakala ngathi awathwali ziqhamo zininzi okwangoku? Kutheni le nto kufuneka siqhubeke namalinge ethu? (Bona: Yohane 4:37.)`