---
title:  Umtshakazi Omhle
date:   14/04/2025
---

UHezekile 16 ubonisa umfanekiso okhwankqisayo wendlela uThixo abaxabise ngayo abantu baKhe. Usichaza isizwe sikaIsrayeli njengosana olulahliweyo, olushiywe ethafeni ukuba lufe. Ulithabatha aye nalo ekhaya, aluhlambe luze luthi lwakuba lukhule lwaludala, alutshate. Ngumfanekiso onamandla womtshato ongalindelekanga.

`Funda Hezekile 16:4–14. Iinkcukacha ezingomtshakazi ophakanyisiweyo zisifundisa ntoni ngeenjongo zikaThixo ngathi?`

UThixo wamxelela uIsrayeli ukuba phantsi kwenkathalelo yaKhe, uya kukhula abe “mhle kakhulu” (Hez. 16:13). Xa uThixo wayeqala ukumfumana [uIsrayeli], kwakungekho bani owayembona emhle; waye engumlahlwa phakathi kwabanye abanwana, elahlelwe ecaleni ngethemba lokuba uya kufa. Kwathi kodwa, akuba uThixo emnike inkathalelo yaKhe, waba mhle ngakumbi nangakumbi, wada wangundaba-mlonyeni wehlabathi. Kwimihla yokuqala yeekumkani zamaHebhere, phantsi kukaDavide noSolomon, oku kwakunyaniseke ngendlela eyodwa. UKumkanikazi waseTiyopiya wada wanohambo olukhethekileyo ukuya kuzobonela ubuhandiba bukaIsrayeli ngokwakhe!

Ubuhle bukaIsrael, phofu, ngokupheleleyo, babusisipho sikaThixo. Wayemhle— engundaba-mlonyeni wezizwe—kanye kuba wayengumtshakazi waKhe [uThixo]. UThixo uthi, ubuhle bakhe, “baphelelisela bona ngobungangamela bam, endabubeka phezu kwakho” (Hez. 16:14).

Ngumxholo oqhubekayo lo eBhayibhileni: umtshakazi kaThixo mhle, kungengakuba unokuhle akwenzileyo kodwa ngenxa yokuba uThixo uthulule uthando lwakhe phezu kwakhe wamenza wanjalo [ukuba mhle]. Kwangolo hlobo, abakholwayo babonakala bebahle kuqikelelo lwezulu kungekuko ukuba kukho okuhle esikwenzileyo esivuzwa ngako kodwa ngenxa yothando lukaThixo, usindiso aluthulule phezu kwethu. Sibahle kuba sigqunywe ebulungiseni baKhe, “ubulungisa bukaThixo” ngokwaKhe (2 Kor. 5:21).

Konke kwakulungile kwada, kodwa, indima elandelayo kaHezekile, yathi: “Wesuka wena wakholosa ngobuhle bakho, wahenyuza ngenxa yodumo lwakho; ubuhenyu bakho wabuthululela phezu kwabo bonke ebadlulayo, waba ngowabo” (Hez. 16:15).

Sadalwa ukuba sibonakalalise ukulunga nozuko lukaThixo. Xa izidalwa zikaThixo zicinga ukuba ubuhle bazo bubobazo, obo buhle buphelelwa lixabiso, kwaye inkathazo ilindile.

`Zithini iingozi zokuthembela “kobethu ubuhle”? oko kukuthi, kwenzeka njani ukuba sicinge ukuba kukho okukhoyo ngaphakathi kwethu nangziqu zethu okusinika okuhle noThixo okanye okusenza ukuba silufanele uthando lwaKhe? Singenza njani ukuba sihlale sikuphaphamele ukulilwa ikratshi lasemoyeni?`