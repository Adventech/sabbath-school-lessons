---
title:  Ubizo Luka-Abraham
date:   21/04/2025
---

Kwisahluko seshumi kuGenesis, sibona ukuzalwa kwezizwe ezahlukeneyo. Igama eliye liguqulwe “izizwe” ngugoyim, elikwabhekisa kwiiNtlanga. UGenesis 10 usixelela ukuba uhlanga loluntu lwahlulwahlulwe lwayimihlaba, iilwimi, iintsapho, ne “zizwe” (Gen. 10:5; bona nakwisiTyh. 14:6).

Kufuphi ekuvezweni kwala mbono, uThixo ubiza uAbraham ukuba aphume kwesinye sezo zizwe ukuba ahluke kuzo nakoko zimele kona.

`Funda Genesis 12:1–9. Kwakutheni ukuze uThixo ambize uAbram (kamva uAbraham) ukuba aphume kwizwe lakhe lemveli?`

UThixo wayejonge ukumsebenzisa uAbraham ukumisela isizwe esasiya kuma ngokungafaniyo nezikumkani zabantu. Babengayi kuba nakumkani ngaphandle kukaThixo ngokwaKhe. Abantu babeya kubonisa okunokwenzeka xa uhlanga loluntu lubuyele kuMdali walo. UIsrayeli wamiselwa ukuba abe yintsikelelo “kuzo zonke iintsapho zomhlaba” (Gen. 12:3). UThixo wayethulule phezu kwabo ukukhanya namalungelo angazange abonwa emhlabeni kususela, mhlawumbi, ngaphambi kukaNogumbe.

`Funda Duteronomi 4:5–9. Wayebaxelela ntoni uYehova abantwana baka-Abraham, isizwe esaba kukuzalisekiswa kwesithembiso uThixo awasenza kuAbraham?`

Lo yayingenguye umntu omnye owaba nobungqina kwindawo enye; lo yayisisizwe esipheleleyo esathi, ngokusebenza kunye nangokusebenzisana noThixo, esasinokubonisa uzuko lwesimilo saKhe. Qaphela, kwakhona, emazwini awathethwa kubo okuba yayingekuphela nje “imimiselo nezigwebo “ uThixo awabanika zona awabenza bangabakhethekileyo kakhulu, kodwa kukubambelela kwabo kuzo okwakuya kwenza ukuba ezinye izizwe zithi, “[Ngokuqinisekileyo] olu hlanga lukhulu ngabantu abalumkileyo, abanengqondo bodwa” (Dut. 4:6). Nokuba zimangalisa kangakanani iinyaniso ezinikwe abantu, ukusilela kwabo ukuziphila, nokuzithobela, kwakuya kuzisa iziqalekiso endaweni yentsikelelo nokufa endaweni yobomi.

`Kwawona lo mthetho-siseko mnye, lo wokunganeli nje ukuzazi kuphela ezi nyaniso kodwa nokuzithobela, kubhekisa njani kuthi ma-Adeventists namhlanje?`