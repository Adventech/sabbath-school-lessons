---
title:  Ingcamango Eyongeziweyo
date:   25/04/2025
---

Funda: Isaya 44:24–45:13.

“Kancinane, kancinane, ngendlela echwechwayo nethuleyo, kamva kwathi gabalala ngexesha kusanda amandla, izuza ulawulo lweengqondo zabantu, “imfihlelo yokuchasa” yawuqhubela phambili umsebenzi wayo wokukhohlisa nokunyelisa. Ngendlela eyaphantsa ukungabonakali, amasiko obuhedeni azifumanela indlela yawo yokungena ebandleni lobuKristu. Umoya wokuyekelela nokuvumelana wakha wacinezeleka okwexesha elithile, phantsi kweentshutshiso ezazisoyikeka elathi ibandla lazinyamezela phantsi kobuhedeni. Kwathi kodwa yakudamba intshutshiso, ubuKristu bangena kwiinkundla namabhotwe ookumkani, bakubekela bucala ubulula obuthobekileyo bukaKristu nabapostile baKhe, amkela ubuyokoyoko nekratshi lababingeleli nabaphathi babahedeni; kwathi endaweni yoko kufunwa nguThixo, bamisa iimfundiso nezithethe zabantu. Ukuguquka nje ngegama kukaConstantine, kwisigaba sasekuqaleni senkulungwane yesine, kwenza kwabakho uvuyo olukhulu; laza ihlabathi, lambethe ingubo yokumila kobulungisa, langena ebandleni. Ngoku umsebenzi wokonakalisa waqhubela phambili ngokukhawuleza. Ubuhedeni, nangona babubonakala boyisiwe, boyisa. Umoya wabo walilawula ibandla. Iimfundiso zabo, iinkonzo, neenkolo zabo zahlanganiswa enkolweni nakunqulo lwabo babezibiza ngokuba bangabalandeli bakaKristu.”—Ellen G. White, Imbambano Enkulu, Amaph. 49, 50.

Ngokuhambelana nombuzo osekupheleni kwesifundo sangoLwesithathu, ingaba asikho engozini sonke, ngakumbi xa okona sihleli ixesha elide apha, yokubekela “bucala ukuzithoba obulula kukaKristu nabapostile baKhe” sifune ubuyokoyoko, amandla, ukunconywa, nokuhle okuhendayo kwehlabathi? Ukuba sicinga ukuba asikho kuyo ingozi, siya kuba sizenza izidenge.

**Imibuzo Yokuxoxwa:**

`Ukusa kukaThixo abantu baKhe ekuthinjweni eBhabheli, yayingamava abuhlungu ngendlela engathethekiyo. UAbraham wabizwa ukuba aphume kwelamaKhaledi ukuze amisele abantu bomnqophiso babe sisikhanyiso seplaneti, kodwa ngoku bathatyathwa bakhonkxwa. Ngexesha lokuba sekuthinjweni kwabo, uThixo wambonisa uIsrayeli oko wayefanele ukuba abe kuko ukuba wayethembekile. UNebhukadenetsare, lo kanye wayeyintloko yohlelo olwaluchase uThxo, waya weza kuKristu (Daniyeli 4). Ekupheleni kokuthinjwa kwabo, uThixo waphakamisa ukumkani wasePersi ukuba abe luhlobo lukaKristu, ekhulule abantu baKhe kwiBhabheli ababuyisele eZweni lesiThembiso. UKoreshi wayengenguye umIsrayeli, kodwa uThixo wamkhetha ukubonisa icebo laKhe losindiso ehlabathini xa wayebuyisela abantu bakaThixo bomnqophiso eYerusalem. Zithini izifundo esinokuzifunda ngendlela uThixo alubona ngayo uluntu kwinto yokuba ngoku wayesebenzisa abantu bangaphandle kukaIsrayeli ukuba afezekise imigomo yaKhe?`

`Sisenokungabikho eBhabheli, kodwa ingaba ingakanani iBhabheli ngaphakathi kwethu? Siyibona njani le ngxaki, saye singaguquka njani?`