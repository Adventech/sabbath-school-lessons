---
title:  Njengelahle Elivuthayo Lomlilo
date:   13/05/2025
---

Iikerubhi, mhlawumbi zingabantu abaphilileyo (Hez. 10:8) okanye imifuziselo yazo yegolide (Eksod. 25:18), zivela kuyo yonke iTestamente eNdala. Ziye ziboniswe zimi kufuphi ecaleni kwetrone kaThixo, zisisa uzuko lwaKhe kwiyunivesi. Iikerubhi zikwayimihombiso eyenziweyo kumdiyadiya ophambi kweNgwele kaNgcwele (Eks. 26:1). Encwadini yeeNdumiso, igunya elilelona liphezulu likaThixo phezu kwendalo lizotywe ngesibongo esivakaliswa emoyeni ziikerubhi (Ndu. 18:10). UThixo wayalela ukuba phezu kwetyeya yomnqophiso kubekho iikerubi ezimbini zegolide ezinamaphiko avuliweyo ajongeneyo awenye nawenye (Eks. 25:18–20).

`Funda Hezekile 1:4–14. Ziintoni ezifanayo ozibonayo kule ndawo kwanemiboniso ezotyiweyo kuIsaya 6:1–6 nesiTyhilelo 4:1–11?`

UHezekile unikwe umboniso onomtsalane wamandla kaThixo. Ngumboniso odidayo kuqala, ofanisa imeko abantu bakaThixo abazifumana bephila nayo ngelo xesha: abantu abakhethiweyo, hayi ezweni lesithembiso kodwa ekuthinjweni kwaseBhabheli. Xa uHezekile ewufunda lo mboniso ubekwe phambi kwakhe, ukhangela phezulu ayibone itrone kaThixo ingaphezu kwako konke.

Phawula ukubaluleka kwezinto ezifanayo neminye imibono ye“trone.” Izidalwa eziphilileyo angqinayo uHezekile ukuba zinobuso obunye njengezidalwa eziphilileyo ezisembonweni kaYohane: ingonyama, ukhozi, inkunzi yenkomo, nomntu.

Izidalwa ezingummangaliso ezinobuso obune azibizwanga ngqo ngamagama kwinkcazo kaHezekile yokuqala; kodwa kamva, komnye umboniso wegumbi letrone (Bona: Hez. 10:1–21), zibizwa ngokuthi zii“kerubhi,” kwaye sikwafumana amalahle anomlilo embonweni kaIsaya weeserafi. Zinobuso obunye nobezidalwa eziphilileyo ezikhankanywe embonweni kaYohane. Lonke ixesha sibona itrone kaThixo–nokuba kukuhlobo lwetyeya yomnqophiso, eyayisebenza njengendawo kaThixo yokuhlangana noMoses (Eks. 25:22), okanye kwimibono ekhwankqisayo yabaprofeti–iikerubhi zisoloko zilapho. Zisondele kakhulu etroneni kaThixo. Zonke izidalwa zikaThixo zazilungiselwe ukuba zibonakalalise uzuko lwaKhe– nokuba sithetha ngohlanga lwabantu olwenziwe ngokomfanekiselo waKhe okanye izithunywa zezulu ezibekwe kufuphi ecaleni kwetrone yobuqaqawuli baKhe.

`Ingcwele, ingcwele, ingcwele iNkosi uThixo uSomandla. Ungakanani wena xa uthelekiswa nobungcwele uHezekile abubonayo apha? Impendulo yakho ikuxelela ntoni ngokuzidinga kwakho iindaba ezilungileyo?`