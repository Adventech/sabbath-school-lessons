---
title:  Kuba Uzidalile Zonke Izinto!
date:   08/05/2025
---

Kwiziganeko eziliqela, abaprofeti basondezwa kuThixo ngokwaneleyo embonweni bavunyelwa ukuba babone itrone kaThixo. UHezekile wayibona ingaphezu kwesibhakabhaka (Hez. 1:26); uIsaya wayihambela itempile ezulwini ukuba ayibone (Isa. 6:1), kanti kwezona nkcazo zicace kakhulu esizinikiweyo, uYohane wakhatshwa waya apho embonweni okwisiTyhilelo 4 nesi-5. Imifuziselo yeenkonzo zasengcweleni kwiTestamente eNdala zabonisa ukuba yayinye kuphela indlela olwalunokuthi uluntu lungene ngayo phambi kukaThixo: igazi likaKristu. (Bona: Lev. 16:2, 14, umzekelo.)

`Funda Isaya 6:1–5 nesiTyhilelo 4:7–11. Zeziphi iziqalelo zale mibono mibini ezifanayo? Qaphela ulandelelwano lweziganeko: sesiphi isifundo esinikwe kuqala? Yintoni elandelayo? Yeyiphi inyaniso ngoThixo ecinezelwayo kule mibono?`

Kumbono ngamnye kula magumbi etrone, into yokuqala eyenzekayo kukuba izidalwa zasezulwini zibalula ubungcwele bukaThixo. Embonweni kaIsaya, umboniso unomtsalane: itempile izaliswe ngumsi, yaye “imigubasi yomnyango” ishukuma xa iiserafi zibabaza ubungcwele bukaThixo. Embonweni kaYohane, iikerubhi zivakalisa kona oko, “Ngcwele, ngcwele, ngcwele.” (Bona: Hezekile 10:14, 15 ukufumana izidalwa eziphilileyo zichazwa ngokweekerubhi). Umprofeti ngamnye waboniswa umboniso obengezelayo wobuqaqawuli bukaThixo. Emva koko siboniswa indlela umprofeti asabela ngayo kumboniso. UIsaya wakhwaza esithi ungumntu omlomo uyinqambi (Isa. 6:5), kanti uYohane yena walila kuba ejongene nenyaniso ebuhlungu yokuba kungekho bani ufaneleyo ofumanekayo (IsiTyh. 5:4). Xa sinikwa ngqo ukufanela kukaThixo, siphela siqala ukuyiqonda imeko yomntu: asifanelekanga ngokupheleleyo kwaye siyamdinga uKristu njengoMhlawuleli wethu.

USathana uphose izityholo ezininzi ngakuThixo, exoxa ngelithi unekhethe, unomona, kwaye ungqongqo, kodwa umzuzwana nje kwigumbi letrone kaThixo kuveza ubuxoki bukaSathana. Kusekumboneni uKristu ukuba ngokwenene ungubani, “iMvana eyaxhelwayo” (IsiTyh. 5:12), okwenza ukuba simbone uBawo ukuba ngokwenene ungubani. Kunika intuthuzelo ukwazi ukuba, xa sibona uYesu, sibona ukuba uBawo unjani (Yohane 14:9). Owona mboniso mkhulu wobunjani bukaBawo ubonwa ekufeleni thina kukaYesu emnqamlezweni.

Umnqamlezo, ufanele ukusibonisa izinto ezimbini: kuqala, ukuba uThixo usithanda kangakanani ukuba enze oku, ukuzincama ngenxa yethu; okwesibini, ufanele ukusibonisa ukuba sinesono kwaye siwe kangakanani, kude kube ngomnqamlezo kuphela esinokuba nokusindiswa.