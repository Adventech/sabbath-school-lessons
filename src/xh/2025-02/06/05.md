---
title:  UYesu Etempileni
date:   07/05/2025
---

Kukho ukungaboni kakuhle kulo lonke ibali losindiso. UThixo unga angabuyisela unxulumano esasikhe salonwabela naYe kwaye enqwenela ukusondela kufuphi kuthi. Kanti ke, ukuzisa aboni kubukho baKhe kungabatshabalalisa. “Ngokuba wena akunguThixo onanze okungendawo,” ubhala atsho uDavide, “akanakuphambukela kuWe onobubi” (Ndu. 5:4). Kwangelo xesha linye, uDavide ukwabhala, “Ke mna, ndinokungena endlwini yakho ngenceba yakho eninzi; ndiqubude, ndibhekise etempileni yakho engcwele ngokukoyika” (Ndu. 5:7).

`Funda Hagayi 2:7–9. Ngexesha kwakusakhiwa itempile yesibini, umprofeti uHagayi wenza isithemiso esikhwankqisayo: itempile entsha iya kuba nobuqaqawuli obungaphezulu kunaleyo yangaphambili. Yayisithini intsingiselo yeso siprofeto?`

Xa itempile yokuqala yayinikelwa kuThixo nguSolomon, uzuko lweShekina— ubukho bukaThixo obabuhamba nabantwana bakaIsrayeli endleleni esinga eKanana—lwayizalisa itempile, baza ababingeleli abakwazi ukushiyeka ukuba bawugqibezele umsebenzi wabo wolungiselelo (1 Kumkani 8:10, 11). Xa itempile yesibini yayinikelwa kuThixo, ityeya yomnqophiso, eyayimele itrone kaThixo, yayingekho kuba uYeremiya wayeyifihlile. Ubukho obubonakalayo bukaThixo abuzange buyizalise itempile ngeli xesha. Kwakubuhlungu kakhulu. Sasiya kwenzeka njani isithembiso sikaHgayi?

Yayiyitempile yesibini le uYesu, uThixo ozelwe eyinyama, wabonakala ngesaKhe isiqu, eyinyama negazi. UThixo ngokwaKhe wayephumile emva kwekhuselo ukuba abe mnye nathi nokuba ahlangane nathi kwihlabathi elaphukileyo. Ngenxa yokuba ngoku uNyana kaThixo wayenguNyana woMntu, sakwazi ukumbona ubuso ngobuso sive izwi laKhe, singqine, umzekelo, xa wayechukumisa ongahlambulukanga oneqhenqa emphilisa (Mat. 8:3). Endaweni yokusondeza thina kufuphi kwicala laKhe, uThixo wasisondeza kufuphi ngokuba Yena aze kwicala lethu. Wehla, ngokwaKhe, ukuza kuthi. Akumangalisi ukuba iBhayibhile ithi ngoYesu: “Yabonani, intombi le iya kumitha izale unyana, bambize ngegama elinguImanuweli, oko kukuthi ngenteho evakalayo, uThixo unathi” (Mat. 1:23). Cinga ngokuba kuthetha ntoni oku: uMdali wayo yonke indalo wehla, kungekuphela nje ukuba ahlale nathi kodwa ukuba asifele.

`Umnqamlezo usesona sibonakalaliso sikhulu sothando lukaThixo ukudlula zonke ezinye. Zeziphi ezinye iindlela esingathi ngazo sibubone nokuba sibuve ubunyaniso bothando lukaThxo?`