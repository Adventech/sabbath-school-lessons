---
title:  Igazi Leenkunzi Neebhokhwe
date:   05/05/2025
---

Abanye bayigxeke yonke imbono yombingelelo, bebanga ukuba ikhohlakele, ingqongqo, nokuba ngenye indlela, ayilunganga. Kanti ke, ilapho kanye into. Ukufa kukaKristu kwakukhohlakele, kungqongqo, ngenye indlela, kungalunganga— omsulwa efela onetyala. Yeyona nto yenzekayo leyo ukusombulula ingxaki yesono. Kanti ke, oko kufa, kukaKristu, kwakukuko konke ukuba ngqongqo, nokukhohlakala, nokungalungi oku yayisalatha kuko imibingelelo.

`Funda Hebhere 10:3–10. Isifundisa ntoni le ndawo nemibingelelo yabantu bakaThixo eyayinikelwa kwiTestamente eNdala? Ukuba aboni babengakwazi ngokwenene ukusindiswa yiyo, yayinikelelwa ntoni ke?`

Iimvana nezinye izilwanyana zombingelelo zazifuzisela nje ukwalatha phambili kumbingelelo ocamagushelayo weMvana kaThixo. Zaye zizizenzo zokholo, zinika aboni indlela ephathekayo yokubonisa ukholo emsebenzini kaMesiya ozayo. Sikholisa ukubhekisa kolu hlobo lwemifuziselo ngokuthi ziintlobo, ezazizalisekiswa luqobo, okanye kukubonakala kwento okanye isiganeko ezazisibonisa kwangaphambili. Abanye bade bayichaza imibingelelo njenge “ziprofeto ezincinane” zokufa kukaYesu emnqamlezweni.

Iinkonzo ezazihlangene nombingelelo zazifana naxa uhlawulela uhambo. Xa uthenga itikiti likaloliwe okanye ibhasi okanye inqwelo-moya, akuthi kwangoko ulufumane uhambo oluhlawuleleyo. Endaweni yoko, unikwa itikiti okanye iphepha-mvume lokukhwela: umfuziselo okanye isithembiso sohambo oluza kuza. Ungahlala kwelo phepha ukuba uyafuna, kodwa alisokuze likuse apho uya khona. Ngako nje ukuba ukhwele luze luqale uhambo, kodwa, ukufumene oko ubuhlawulele kona: itikiti eliliphepha alisenako ukufuneka.

Kwakunjalo ke ngezilwanyana zombingelelo. Zazinayo indawo ebalulekileyo eziyidlalayo, kodwa ngako nje ukuba uqobo lombingelelo lenziwa, zaphelelwa yintsingiselo—inyaniso eboniswe xa ikhuselo phakathi kweNdawo eNgcwele neNgcwele kaNgcwele engcweleni yasemhlabeni lakrazuka kubini ekufeni kukaYesu. “Lathi ikhuselo lengcwele lakrazuka kubini, lithabathela phezulu lada lesa phantsi” (Marko 15:38). Yonke inkqubo yemibingelelo, itempile nako konke, yayisalatha ekufeni kukaYesu emnqamlezweni. Ngako nje ukuba uYesu asizalisekise isithembiso saKhe emnqamlezweni wavuka oyisile phezu kokufa, iintlobo zaphelelwa kukufuneka.

`Cinga ngendlela nje esibi ngayo isono kangangokuba kube kukufa kukaYesu kuphela, iLizwi elibe yinyama (Bona: iYohane 1:1–3, 14), okunakho ukusicamagushela. Kufanele ukusixelela ntoni ngokuba imele ukuba njani ingqondo yethu ngakuso isono?`