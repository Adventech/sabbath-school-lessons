---
title:  Ingcamango Eyongeziweyo
date:   09/05/2025
---

IziBhalo zikubeke kwacaca ukuba nguKristu kuphela okufaneleyo ukuqinisekisa usindiso lwethu. Ubomi baKhe yayibubo kuphela ubomi bomntu, umzekelo ekuphela kwawo wobomi obanika ukwanela okufezekileyo kuzuko lukaBawo. UyiMvana kaThixo engenaso isiphako, kwaye ngoku umi eyintloko yesizwe esisikhuselo esingunaphakade. Kwangelo xesha linye, uthabathele phezu kwaKhe ubutyala bethu, ukwanelisa isigwebo esikukusabela kukaThixo kwinkohlakalo. Ngexesha uYohane ekhangele umboniso ekunzima ukuwukholelwa wezidalwa zasezulwini ezingqonge itrone kaThixo, kuthiwa kuye makayeke ukulila kuba “iNgonyama yesizwe sakwaYuda. . . . ikweyisile” (IsiTyh. 5:5).

Cinga nangedlela isono esibi ngayo, nokuba luwe kangakanani uhlanga loluntu, kude kube kuphela ngokufa kukaYesu, onguThixo ngokwaKhe, okunganela ukuxazulula ingxaki yesono. Ngaphandle kwentandabuzo, ukuba yayikho enye indlela uThixo awayengasisindisa ngayo, engakhange onakalise imithetho-siseko yolawulo lwaKhe olungcwele, ngokuqinisekileyo, ngewaye sebenzise yona.

“Umthetho owaphulweyo kaThixo wawufuna ubomi bomoni. Kuyo yonke indalo (iyunivesi) wayemnye kuphela, onokuthi, endaweni yomntu, awanelise amabango awo. Njengoko umthetho wezulu ungcwele njengoThixo ngokwaKhe, kuphela ngulowo ulingana noThixo owayenokwenza ucamagushelo, ngokwaphulwa kwawo. Akukho wumbi, ingenguYe uKristu, owaye nokuhlangula uluntu oluwileyo kwisiqalekiso somthetho, aze ambuyisele ekuvumelaneni neZulu. UKristu wayeza kuthabathela phezu kwaKhe ubutyala nehlazo lesono-isono esithiyekileyo kuThixo ongcwele nesaya sahlula uYise noNyana waKhe. UKristu wayeza kufikelela kubunzulu benceba ukuhlangula uhlanga oluwileyo.”—Ellen G. White, Amanyange Nabaprofeti, iph. 63.

**Imibuzo Yokuxoxwa:**

`UYohane ubona iMvana ingena egumbini letrone ingathi “ixatyelwe.” IsiTyhilelo 13:8 sisixelela ukuba uYesu “uxhelwe” kususela ekusekweni kwehlabathi.Yintoni esingayifunda ngoThixo kule nto yokuba icebo losindiso labekwa endaweni ngaphambi kokuba silidinge?`

`Abaninzi abangakholelwayo kuThixo bakholelwa ukuba sisedwa silahliwe, singakhathalelwe kwiyunivesi. Kwicala eliphikisayo, iBhayibhile ayithethi nje kuphela ngoThixo kodwa nangokuba walithanda ihlabathi kangangokuba wahlela phantsi ukuza kulo, wada walifela. Sifanele ukulibona ngokwahlukileyo njani ihlabathi, nendawo yethu kulo, ngokungafaniyo nabo bangakholelwayo ngokupheleleyo kuThixo? Ngamanye amazwi, ubunyaniso bomnqamlezo bufanele ukuba negalelo elinjani kuko konke esikwenzayo?`

`Kwakutheni ukuze ubomi, ukufa, nokuvuka kukaKristu kube kuphela kwendlela uhlanga loluntu olungasindiswa ngayo? Kwakhona, lisixelela ntoni ixabiso elingaka ngendlela, ngenene isono, esinokuba sibi ngayo?`