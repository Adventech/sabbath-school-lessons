---
title:  UBhohazi, NjengoMhlawuleli
date:   10/06/2025
---

UBhohazi wamthanda ngokunzulu uRute, wanga angamtshata, kodwa kukho umqobo obalulekileyo: kukho isihlobo esisondele kakhulu naso esinebango kuye nasemhlabeni. Ukuba simphawula uBhohazi njengohlobo lukaKristu, le meko ingatyhila umba osecicini kwimbambano enkulu. UKristu uyasithanda, kodwa kukho “isihlobo esisondele kakhulu” esinebango naso: uSathana.

`Yintoni etyhilwa zezi ndima zilandelayo ngebango likaSathana eluntwini? (Yobhi 1:6–11; Mat. 4:8, 9; Yuda 1:9; Luka 22:31).`

Ukuvela kwakhe uSathana kwiqumrhu lasezulwini, waxelela uThixo ukuba ube “[ese]kuhamba-hambeni ehlabathini” (Yobhi 1:7), wathi akumbuza uThixo ukuba angaba umqaphele na uYobhi olilungisa, uSathana wambanga njengomnye wabakhe, ethetha ukuthi intliziyo kaYobhi yayingeyiyo ekaThixo ngenene. Oko kukuthi, akakulandeli Wena ngenene, kodwa kuphela ngenxa yokuba Wena ulungile ngakuye. Yeka ukulunga ngakuye ubone ukuba ngubani ngokwenene othotyelwa nguYobhi.

KuYuda, sibona ukurhesha okufutshane kwibali elalisaziwa kakhulu kwaIsrayeli: emva kokuba uMoses wayengcwatyiwe nguThixo (Dut. 34:6), kamva wavuswa. Nangona singenayo ingcombolo, indima ngokwayo, ethi kwaliwa ngomzimba kaMoses, inika ukuba uSathana wayesenza ibango kuwo.

“Kwaye kukokokuqala uKristu eza kunika ubomi umntu ofileyo. Xa iNkosi yobomi, ikunye nababengezelayo befika engcwabeni, uSathana wothuswa bubukhulu baKhe. Ekunye neengelosi zakhe, wema ukuba aphikisane nokuhlaselwa komhlaba awubanga njengowakhe. Wayezigwagwisa ngokuthi umkhonzi kaThixo uye wangumbanjwa wakhe. Wavakalisa ukuba noMoses akakwazanga ukuwugcina umthetho kaThixo; nokuba wazithabathela kuye uzuko olufanele ukuya kuYehova, isono kanye esenza ukuba uSathana agxothwe aphume ezulwini, nokuthi ngesi sono uye [uMoses] waphantsi kobukumkani bukaSathana.”—Ellen G. White, Amanyange Nabaprofeti, iph. 478. Ngokucacileyo, uKristu wawaphikisa amabango kaSathana, waza uMoses wavuswa ekufeni (Bona: Mat. 17:3).

KuRute 4:1–12, uBhohazi uthabatha uhambo oluya esangweni leBhetelehem— idolophu apho uKristu wangena khona kulo mhlaba wethu esisizalwane sethu esisondeleyo. Amadoda amakhulu aya ahlangana, kwathi ekugqibeleni kwatshintshiselwana ngembadada (umfuziselo wobunini).

Isango lesithili kulapho imicimbi yayigqitywa khona: oku yayiluhlobo lomboniso womgwebo. Ubonakalalisa umboniso womgwebo kaDaniyeli 7:13, 14, 22, 26, 27. Kufuneka singawuphosi lo mba ubalulekileyo womgwebo: umgwebo “ungakwicala labantu abangcwele” kodwa kuphela kuba uKristu wahlawula ixabiso ngathi, kanye njengoko wenzayo uBhohazi ngomtshakazi wakhe.