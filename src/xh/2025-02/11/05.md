---
title:  UHaman NoSathana
date:   11/06/2025
---

Ebalini likaEstere, sihlangana noHaman, owayelambele isikhundla negunya. Unikwe indawo ephezulu ebukumkanini, ngaphezu kwazo zonke ezinye iinkosana (Estere 3:1).

Xa sifunda uHezekile 28:11–15 noIsaya 14:12–15 ngoKhwezi, singabona ukuhambelana okuthile noHaman, umchasi okhohlakeleyo wabanyulwa bakaThixo, owalayo ukuthoba kukongama kukaThixo. Iinjongo eziphezu kwako konke zikaSathana zityhilwe ebalini lokuhendwa kukaKristu, apho amthabatha uYesu amse kwindawo ephezulu ukumbonisa izikumkani zehlabathi (Mat 4:8–11). UKristu, njengoko sesibonile, weza kuhlangula ihlabathi nokulibanga libe lelaKhe—kwaye wakwenza oko engomnye wethu. UYesu ungumhlanguli wesizalwana, kwaye, ixabiso awalihlawulayo ukuhlangula ihlabathi laliphezulu ngokugqithisileyo.

Encwadini yesiTyhilelo, sibona ukuba umnqweno kaSathana wegunya nokunqulwa kulizise eli hlabathi kwintlekele yalo yokugqibela. Iinkohliso zakhe ziloyisele ihlabathi ukuba “likhwankqiswe lililandele irhamncwa (IsiTyh. 13:3, 4), ngaphandle kwebathwana eliqaphelekayo elalayo ukumnqula. Ngabo aba bantu, ubhenela ekubanyanzeleni.

UHaman uqaphele ukuba uMordekayi—omnye wabanyuliweyo bakaThixo— akamhloneli okanye akakwamkeli oko akholelwa ukuba lilungelo lakhe “ukunqula.” Uye “wazaliswa yingqumbo” (Estere 3:5, 6), wagqiba kwelokuba abacime igama bonke abantu bakaMordekayi phezu kobuso bomhlaba.

`Funda Estere 3:1–14, IsiTyhilelo 12:14–17, noIsiTyhilelo 13:15. Kokuphi ukuhambelana okufumanayo ophakathi kwezi ndawo? Ifana njani ingcaciso kaYohane yesisalela sebandla likaThixo nengcaciso kaHaman yabantu bakaThixo?`

Ongendawo uyalibanga eli hlabathi, kodwa ubukho babantu abahlala bethembekile kuThixo—abagcina imithetho yaKhe—buya liphikisa ibango lakhe lobungangamsha obupheleleyo. “Iya kuthi iSabatha yakuba yingongoma ekhethekileyo yembambano kubo bonke ubuKristu, ukuzingisa ukwala kwebathwana ukuvumelana nokufunwa ngabaninzi kuya kubenza amaxhoba okucekiswa jikelele.”—Ellen G. White, Signs of the Times, February 22, 1910.

`Cinga ngezinto “ezincinane” ezivavanya ukholo lwakho ngoku. Ukuba uya yekelela kuzo “izinto ezincinane” uya kuthini xa kufika uvavanyo olukhulu?`