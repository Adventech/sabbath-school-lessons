---
title:  Ukuzekelisa okanye Ukuba Phandle?
date:   03/04/2025
---

Omnye wemiba ezizitshixo abafundi besiprofeto abafanele bawufunde ukuwusebenza yindlela yokwazi ukuba ulwimi lweBhayibhile kufuneka luthatyathwe ngokwesafobe na okanye njengoko lunjalo. Umntu ukuqonda njani oko xa umbhali wayesebenzisa ulwimi lwemifuziselo, kwaye esazi njani ukuba umfuziselo umele ntoni? Indlela ebalulekileyo yokukwenza oko kukubona indlela lo mfanekiso, umfuziselo, osetyenziswe ngayo kuyo yonke iBhayibhile, kunokukhangela kwindlela umfuziselo osetyenziswe ngayo ngaloo maxesha manye. Umzekelo, abanye babona umfuziselo webhere kuDaniyeli 7 njengowalatha kwiRashiya, njengokuba la mfanekiselo ukholisa ukusetyenziswa namhlanje ukufuzisela iRashiya. Asiyo ndlela le evakalayo okanye ekhuselekileyo ekuchazeni ufuziselo lwesiprofeto.

**Khangela ezi ndima zilandelayo, uyivumele iBhayibhile ukuba izichaze ngokwayo (icacise izaci zayo). Nguwuphi umfuziselo oqhelekileyo wesiprofeto kwezi ndima kwimeko nganye, kwaye ithi iBhayibhile umele ntoni?**

`Dan. 7:7, Dan. 8:3, Dan. 7:24`

`IsiTyh. 1:16, Efese 6:17, Heb. 4:12`

`IsiTyh. 12:1; IsiTyh. 21:2; Efese 5:31, 32; Yer. 6:2`

Ngokulandela umgaqo nje olula wokuba iBhayibhile kufuneka ivunyelwe yenze ingcaciso yayo ngokwayo, iimfihlelo ezininzi ngaphaya kofuziselo lwesiprofeto zisuka zinyamalale. Umzekelo, sibona ukuba uphondo lungafuzisela igunya lopolitiko okanye isizwe. Ikrele lingafuzisela iLizwi likaThixo. Kanti ke, umfazi angafuzisela ibandla. Apha singayibona ngokucacileyo izichaza iBhayibhile.

Okuseleyo ekufuneka kuphendulwe, phofu, kukuba, kutheni uThixo eya kuthetha ngemifuziselo endaweni yokuthetha phandle? Kutheni, umzekelo, uPetros eza kuthi, ngokuntsonkothileyo, abhekise kwisixeko saseRoma njengeBhabheli, ku-1 Petros 5:13?

Zinokuba zikhona izizathu ezabangela ukuba uThixo akhethe ukuthetha ngemifuziselo esiprofetweni. Kwimeko yebandla leTestamente eNtsha, umzekelo, ukuba incwadi yesiTyhilelo yayiyibize ngokuphandle iRoma njengeyayiqhubela phambili ububi obukhulu kakhulu, intshutshiso yebandla eyayisele imbi yayiya kubambi ukudlulisa. Nokuba zithini izizathu, sinakho ukuthemba ukuba uThixo uyafuna siqonde ukuba ithetha ntoni imifuziselo.

`Nokuba eminye imifuziselo neziprofeto zihleli ziyimfihlelo, kungaluqinisa njani ukholo lwethu ukuqwalasela koko sikuqondayo?`