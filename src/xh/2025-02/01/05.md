---
title:  Ukufunda Ilizwi
date:   02/04/2025
---

AmaSeventh-day Adventists azuza okukhulu kuWilliam Miller ekuqondeni kwawo isiprofeto seBhayibhile. Nangona ukuqonda kwakhe iindawo eziyintloko (njengoDaniyeli 8:14) kwaye kungagqibelelanga, sekunjalo, kubalulekile, kuba kwayivula indlela yokuzalwa kwentshukumo yesisalela yemihla yesiphelo.

`Funda Mateyu 5:18, 2 Timoti 3:15â€“17, noLuka 24:27. Zisifundisa ntoni ezi ndima ngendlela esifanele ukusingena ngayo isiprofeto seBhayibhile?`

Ngezinye iindlela, ukufunda iBhayibhile akufani nokuzama ukuhlanganisa umfanekiso oziziqwengana ukuze uwuqonde. Ukuba uqokelela iindawana ezimbini nezintathu uzihlanganise, ungaphantsa ukuba ungaze ukwazi ukuwuqonda wonke umfanekiso. Mhlawumbi kwezongceba zimbini nezintathu, ungabona ihashe, uze ugqibe ukuba uhlanganisa umfanekiso wamahashe. Ukongeza ezinye iingceba kunokubonisa inkuku nenkomo, uze uthi wakuba uhlanganise amanye amakhulu eengceba ubone ukuba ubusebenza umfanekiso womhlaba, oquka isixeko, ifama, nolundi lweentaba ezikude.

Enye yeendlela eziphakathi apho aye aphazame khona amaKristu ekufundeni kwawo iBhayibhile kukuziphatha iziBhalo njengengqokelela yeenteho okanye imizekeliso anokuyisebenzisa ukulungisa imeko ethile. Amanye ade aye kwisikhokelo esilapha phambili eBhayibhileni, [umzekelo, kushicilelo lukaGideon], apho unokufumana uncedo lweendima ngemiba eliqela ube sowucinga ukuba imele isambuku seemfundiso zeBhayibhile kumcimbi othile.

Ngelishwa, amaKristu enza njalo nasekufundeni isiprofeto; kuncothulwa nje indima enye apho imile khona ithelekiswe nesiganeko esikhoyo endaweni yeBhayibhile iyonke. Oku, ngendlela ethile, kube negalelo ekudalekeni kodederhu lweencwadi ezikhoyo ezingesiprofeto nekuye kufuneke ukuba zisoloko zihlaziywa minyaka le kuba beziphazamile koko bezithe kuza kwenzeka, nangexesha elibekiweyo.

Yiyo le nto kubalulekile ukungaveli nje kukhethwe iindima ezithile nakuwuphi umxholo obekiweyo, kunokuba kufundwe ngononophelo konke okuthethwa yiBhayibhile ngaloo mxholo, nokuba kuqatshelwe imeko ebhekise nakuyo. Kulula ukutsala nje indawo ikhutshwe emxholweni wayo yenziwe ukuba ithethe oko sikufunayo.

`Athini amava onawo ngabo basebenzisa kuphela iindima ezikhethiweyo ukuzama ukuzisa abanako, masithi mhlawumbi ngemeko yabafileyo? Okanye iSabatha? Yeyiphi eyona ndlela iyiyo yokuphendula?`