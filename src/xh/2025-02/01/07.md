---
title:  Ingcamango Eyongeziweyo
date:   04/04/2025
---

Funda: Ellen G. White, “Umhlaziyi WaseMelika,” amaph. 319–324, kwi-Imbambano Enkulu.

“Abafundisi nabantu bavakalisa ukuba iziprofeto zikaDaniyeli nezesiTyhilelo zizimfihlakalo ezingenako ukwaziwa. Phofu uKristu wayebayalele abakhonzi baKhe kumazwi kamprofeti uDaniyeli ngokweziganeko ezaziza kwenzeka ngexesha labo, wathi: “Olesayo makaqiqe.” Mateyu 24:15. Kanti kunjalo, into ethi isiTyhilelo siyimfihlakalo, engenako ukuqondwa, iphikiswa sisihloko esi sencwadi: “IsiTyhilelo sikaYesu Kristu, awamnika sona uThixo, ukuba ababonise abakhonzi bakhe izinto ezimele ukubakho kamsinya. . . . Unoyolo lowo uwalesayo, kwanabo bawevayo amazwi aso isiprofeto esi, bazigcine izinto ezibhaliweyo kuso; kuba ixesha likufuphi.” IsiTyhilelo 1:1-3. . . .

“Ngokobungqina beMpefumlelo, basithabatha phi abantu isibindi sokufundisa ukuba IsiTyhilelo siyimfihlakalo engaphaya kokuba ingafikelelwa yingqiqo yomntu? Iyimfihlakalo etyhiliweyo, incwadi evuliweyo. Ukufunda IsiTyhilelo kuyikhokelela ingqondo kwiziprofeto zikaDaniyeli, zaye zombini zinika eyona mfundiso ibaluleke kakhulu, enikwa abantu nguThixo, ngokubhekiselele kwiziganeko eziza kwenzeka ekupheleni kwembali yehlabathi.

“UYohane wavulelwa imiboniso yezinto ezinzulu kunye nezithabathekisayo eziza kufikela ibandla. Wabona indawo, iingozi, amadabi, nokuhlangulwa kwasekugqibeleni kwabantu bakaThixo. Wabhala izigidimi zokugqibela eziza kusivuthiswa isivuno somhlaba, nokuba siya kuba sizinyanda zokuhlanganiselwa izulu okanye siziinkuni zomlilo wentshabalalo. Izifundo ezibaluleke kakhulu wazityhilelwa, ngokukodwa zizezebandla lokugqibela, ukuze abo baye basuka kwimposiso baya enyanisweni babe nokufundiswa ngeentlekela namadabi aphambi kwabo. Akukho kufuneka babesembumnyameni ngokubhekiselele koko kuzayo phezu komhlaba.”—Ellen G. White, Imbambano Enkulu, amaph. 341, 342.

**Imibuzo Yokuxoxwa:**

`Zeziphi iindlela ekuthi ukufunda isiprofeto kube nokulukhulisa kakhulu ukholo lwakho? Zeziphi iziprofeto—ezinye zabhalwa kumawaka eminyaka eyadlulayo ngeziganeko ezaziya kwenzeka kumakhulu, okanye amawaka eminyaka kamva—ezikuncedileyo ukukhulisa ukuyithemba kwakho iBhayibhile, nokona kubaluleke ngaphezulu, uThixo owayiphefumlelayo? Ingaba, umzekelo, uDaniyeli 2 usinika njani ngamandla, nokunocwangco, izizathu zokuthemba, kungekuphela ukuba uThixo ukhona kodwa nokuba uyazi ngexesha elizayo??`

`Zeziphi ezona ndlela zilungileyo esingazikhusela ngazo kwimizamo emininzi yokuqashisela ukuchaza iziprofeto, ngamanye amaxesha nakwabo bangaphakathi ebandleni? Kutheni le nto kufuneka silumke “Sizivavanye zonke izinto; sibambe leyo ilungileyo” (1 Tes. 5:21)?`