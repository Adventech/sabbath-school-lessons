---
title:  Mungu: Mtazamo wa Mara Moja wa Uumbaji
date:  30/06/2019
---

Ulimwengu huu na vyote vyenye uhai vilivyomo juu yake, maisha yetu wenyewe na yote tunayoyafanyia, maisha ya kila mmoja anayetuzunguka na jinsi tunavyohusiana na wengine, maisha yenyewe na namna tunavyoweza kuishi kwa ubora zaidi – haya yote yanaanza na Mungu, “kwa maana ndani yake yeye tunaishi, tunakwenda, na kuwa na uhai wetu” (Mdo. 17:28). Hapa ndipo kisa cha Biblia kinapoanzia: “Hapo mwanzo Mungu aliziumba mbingu na nchi” (Mwa. 1:1). Na ukweli kwamba alisema ziwepo nazo zikawa unatuelekeza kwenye uwezo na mchakato ambao hatuwezi hata kuanza kufikiria

Hata hivyo, Mungu hakuumba akiwa mbali; alijihusisha moja kwa moja, hasa pale ilipofikia katika kumuumba mwanadamu wa kwanza (tazama Mwa. 2:7).

`Soma kisa cha uumbaji wa wanadamu wa kwanza kwenye Mwanzo 1:26 – 31. Ni mambo gani ya muhimu ambayo maelezo haya yanatuambia kuhusu Mungu? Ni mambo gani ya muhimu ambayo yanatuambia kuhusu watu?`

Mara kwa mara imenenwa ya kwamba tunaweza kujifunza mengi kuhusu Mungu kwa kutumia muda katika mazingira ya viumbe asili, kwa kuuangalia uumbaji wake na kuona katika huo taswira ya mara moja ya tabia ya Muumba mwenyewe. Lakini pia tunaweza kuona kwa haraka namna Mungu alivyoumba dunia iwe kwa kuchunguza namna sisi wenyewe tunavyomwelewa Mungu Mwenyewe. Kwa mfano, Kama Mungu ni Mungu wa utaratibu, inatupasa tutarajie utaratibu katika uumbaji wake. Au ikiwa tunaamini kwamba Mungu ni Mungu wa ubunifu, tusishangae kuona mifano ya kustaajabisha ya ubunifu huo katika dunia aliyoiumba.

Vivyo hivyo, tunaamini kwamba Mungu ni Mungu wa mahusiano, na hivyo, tunaona mahusiano yakiwa sifa kiini ya namna Mungu alivyounganisha ulimwengu. Aliumba kila kisehemu cha ulimwengu kwa muktadha wa uumbaji mwingine wote. Aliumba wanyama katika upatanifu wa uhusiano. Aliumba wanadamu kwa kuhusiana naye Mwenyewe, wao kwa wao, pamoja na uumbaji mwingine wote. Wakati ambapo ufahamu wetu kuhusu Mungu una kikomo kwa namna nyingi, kile tunachoweza kuona juu ya tabia yake yapasa kituamshe kutafakari tena namna dunia inavyopaswa kuwa.

`Inasaidia kiasi gani katika uelewa wako wa ulimwengu kuuona kama unaoakisi tabia ya Mungu, licha ya uharibifu mkubwa wa dhambi unaoonekana wazi hivyo?`