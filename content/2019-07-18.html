<p>Kama ambavyo tumeona, Sabato ilikuwa sehemu iliyoimarishwa sana katika mzunguko wa maisha wa taifa la Waisraeli. Lakini kanuni ya Sabato haikuhusu tu siku fulani moja kila juma. Hii ilihusu pia pumziko maalum kila mwaka wa saba, likihitimishwa kwenye mwaka wa jubilii baada ya seti saba za miaka saba, ikimaanisha kila mwaka wa 50.</p>
<p><code>Soma <a class="verse">Mambo ya Walawi 25:1-7</a>. Ni jambo gani lisilo la kawaida kuhusu maelekezo ya namna hii? Upo uwezekano gani kwako kuhusisha kanuni ya namna hii kwenye maisha na kazi yako?</code></p>
<p>Mwaka wa Sabato uliruhusu shamba kuachwa bila kupandwa mbegu kwa mwaka mmoja. Ni tendo lisilo la kawaida la kuihudumia ardhi na hekima ya hili kama tendo la kanuni ya kilimo imekubalika mahali pengi.</p>
<p>Mwaka wa saba ulikuwa pia wa muhimu kwa watumwa (taz. <a class="verse">Kut. 21:11</a>). Katika mazingira ambapo ilimlazimu yeyote kati ya Waisraeli kuingia katika deni kiasi cha kujiuza wenyewe utumwani, waliwekwa huru mwaka wa saba. Vivyo hivyo, madeni yaliyobaki ilibidi yafutwe mwishoni mwa mwaka wa saba (taz. <a class="verse">Kum. 15:1-11</a>).</p>
<p>Kama mana Mungu aliyowapa Waisraeli pale jangwani, kutopanda mazao kwa msimu lilikuwa ni tendo la imani kwamba Mungu angewapatia kiasi cha kutosha mwaka ule unaotangulia na pia kutokana na kile ambacho nchi ilizalisha yenyewe mwaka ule wa Sabato. Vivyo hivyo, kuwaachia watumwa na kufuta madeni lilikuwa tendo la rehema lakini pia tendo lililoonesha kutumainia uwezo wa Mungu wa kutupatia mahitaji yetu. Kwa namna fulani, watu walihitaji kujifunza kwamba haikuwapasa wawakandamize wengine ili waweze kujipatia riziki. Kanuni na utaratibu wa Sabato vilikuwa vifungwe pamoja kwenye mfumo wa jamii ya Waisraeli kwa ujumla. Vivyo hivyo, utunzaji wa Sabato leo yapasa uwe ni jambo linalonidhamisha kiroho ambalo linabadilisha siku zetu zingine zote. Kwa uhalisia, Sabato ni moja ya njia za kuishi kulingana na maelekezo ya Yesu ya kuutafuta kwanza ufalme wake: “Kwa sababu Baba yenu wa mbinguni anajua ya kuwa mnahitaji hayo yote. Bali utafuteni kwanza ufalme wake, na haki yake; na hayo yote mtazidishiwa’ ” (<a class="verse">Mt. 6: 32, 33</a>).</p>
<p><code>Kushika Sabato kunaleta tofauti gani kwenye siku zingine sita za juma lako? Hata hivyo, kama wewe ni mroho, mbinafsi na usiyejali tangu Jumapili hadi Ijumaa, ina faida gani ikiwa wewe hutakuwa na tabia hizo siku ya Sabato? (au kwa kweli, huwezi kuwa na tabia hizo siku ya Sabato ikiwa ndivyo ulivyo wakati mwingine wote wa juma?)</code></p>
